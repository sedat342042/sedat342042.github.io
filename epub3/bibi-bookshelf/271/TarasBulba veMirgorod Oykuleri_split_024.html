<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_22">   VI   </h2>
				<p class="ortaitalik"><span class="idebold">Neden bahsedildiğini okuyucunun çok kolay anlayabileceği bölüm</span></p>
				<p class="normal">Mahkemede olayı ne kadar gizlemeye çalıştılarsa da, ertesi gün, İvan İvanoviç'in domuzunun İvan Nikiforoviç'in şikâyet dilekçesini kapıp kaçtığını Mirgorod'da bilmeyen kalmamıştı. Unutup, önce polis müdürü önüne gelene her şeyi anlatmaya başlamıştı. Olayı İvan Nikiforoviç'e anlattıklarında İvan Nikiforoviç hiçbir şey söylememiş, yalnızca şunu sormuştu: "Boz bir domuz mu?"</p>
				<p class="normal">O anda İvan Nikiforoviç'in yanında olan Agafiya Fedoseyevna tekrar İvan İvanoviç'in aleyhinde atıp tutmaya başlamıştı:</p>
				<p class="normal">— Neyin var senin İvan Nikiforoviç? Bu işi böyle bırakırsan herkes aptal diye alay eder seninle! O zaman nasıl soylu biri olduğunu söyleyebileceksin? Pek sevdiğin o tatlıları satan köylü kadınlardan daha kötü olur durumun!</p>
				<p class="normal">Günlerce konuştu şirret kadın! Bir yerlerden esmer, yüzü lekeli, koyu mavi redingotunun dirsekleri yırtık pırtık, üstü başı mürekkep lekesi, orta yaşlı, tam bir kalem cambazı buldu. Adam çizmelerini katranla boyuyor, mürekkep şişesini redingotunun düğmesine bağlı taşıyor, yanında her zaman üç kalem bulunduruyor, bir oturuşta dokuz böreği mideye indiriyor, onuncuyu da cebine koyuyor ve bir dosya kâğıdına öyle çok saçmalık sığdırıyordu ki, hiçbir okur birkaç kez öksürüp hapşırmadan, hepsini sonuna kadar bir kerede okuyamazdı. İnsana pek az benzeyen bu yazıcı sağını solunu kurcaladıktan, uzun uzun düşündükten sonra nihayet şöyle bir şeyler döktürdü kâğıda:</p>
				<p class="normal">"Nikiforov oğlu soylu İvan Dovgoçhun'dan Mirgorod Bölge Mahkemesi Başkanlığı'na.</p>
				<p class="normal">Ben, Nikiforov oğlu soylu İvan Dovgoçhun, mahkemenize benimle ilgili bir şikâyet dilekçesi vermiş olan ve mahkemenizin bizzat müsamaha gösterdiği soylulardan İvan oğlu İvan Pererepenko'dan şikâyetçiyim. Aynı zamanda, bu kişinin, eylemlerinin örtbas edildiğini işittiğim boz domuzundan da şikâyetçiyim. Tarafıma gösterilen kötü niyetli davranışların mahkemenizce incelenip gereken cezaların ikisine de verilmesini istiyorum. Çünkü adı geçen domuz akılsız bir hayvandır, ama yine de şikâyet dilekçemi alıp kaçmıştır. Öyle anlaşılıyor ki, kendine soylu diyen saldırgan düşmanım İvan oğlu İvan Pererepenko bu hayvana bunu yapmayı özellikle öğretmiştir. Ne var ki, Mirgorod Bölge Mahkemesi her zamanki tavrıyla karşı tarafla gizliden anlaşarak suçluyu kayırmıştır. Çünkü sözü edilen domuzun oraya kadar girmesine ve şikâyet dilekçemi elimden alıp kaçmasına kesinlikle izin verilmemesi gerekirdi. Çünkü Mirgorod Bölge Mahkemesi bu konularda güvenilir bir yerdir. Oysa koridordaki bekçi, tek gözü kör, bir kolu hafif sakat olsa da, domuzu kafasına odunla vurup kovalaması yetecekken, gerekeni yapmamış, domuza ilişmemiştir. Mirgorod Bölge Mahkemesi'nin görevini tavsadığını, rüşvet aldığını göstermeye bu olay bile yeterlidir. Yukarıda adı geçen İvan oğlu soylu ve eşkıya İvan Pererepenko, bu arada domuzuyla ilgilenmemiştir bile. Bu nedenle ben Nikiforov oğlu soylu İvan Dovgoçhun, Mirgorod Bölge Mahkemesi'ne İvan oğlu soylu İvan Pererepenko ve boz domuzundan şikâyetimi bildirmekteyim. Karar adaletle ve benim lehime çıkmaz, karşı tarafa gereken ceza verilmezse ben Nikiforov oğlu soylu İvan Dovgoçhun bir üst mahkemeye başvurmak, bu kanunsuz müsamahayı bildirmek zorunda kalacağım.</p>
				<p class="normal">Mirgorod bölgesi soylularından Nikiforov oğlu İvan Dovgoçhun."</p>
				<p class="normal">Bu dilekçe etkili oldu: Yargıç, genellikle her iyi yürekli insan gibi korkaktı. Sekreterle görüştü. Ama sekreter bir şey söylemeden dudaklarının arasından bir "hım" sesi çıkarmış ve yüzüne, ayaklarının dibinde sürünen bir kurban gördüğünde iblisin yüzünde beliren o ifadeye benzer bir ifade takınmıştı. Yapılabilecek bir şey kalıyordu: İki dostu barıştırmak. Peki ama, iş bu kadar büyütülmüşken nasıl yapacaklardı bunu? Yine de denemeye karar verdiler. Ama İvan İvanoviç barışmayı kesinkes istemediğini açıkladı, hatta bu öneriye çok da kızmıştı. İvan Nikiforoviç ise cevap olarak tek sözcük etmeden arkasını dönmüştü. Bunun üzerine dava, adliyecilerin deyimiyle, büyük bir hızla açılmıştı. Dilekçe kayda alındı, üzerine bir numara vuruldu, dosyalandı... ve aynı gün uzun süre, çok uzun süre, bir, iki, üç yıl bekleyeceği rafa kaldırıldı. Bu arada pek çok kız evlendi, Mirgorod'da yeni bir cadde açıldı; yargıcın azı dişlerinden biri ve iki köpek dişi düştü, İvan İvanoviç'in avlusunda eskisinden daha fazla çocuk koşuşturmaya başladı: Bu çocukların nereden geldiklerini de Tanrı bilirdi ancak! İvan Nikiforoviç, öncekinden biraz daha içeride olsa da, yeni bir kümes yaptırdı ve İvan İvanoviç'le arasını iyice kapadı. Öyle ki, bu iki soylu kişi artık birbirini göremez olmuştu. Dava da olduğu yerde, yani mürekkep lekeleriyle lekeli mermere dönmüş dolapta bekliyordu. </p>
				<p class="normal">Bu arada Mirgorod'da çok önemli bir olay oldu.</p>
				<p class="normal">Polis müdürü bir ziyafet verdi! Bu parlak ziyafetin, bu harika toplantının renklerini anlatabileceğim fırçayı, boyayı nerede bulabilirim? Bir saat alın elinize, içini açın, bakın neler oluyor orada! Sizce müthiş bir karmaşa, değil mi? Şimdi de polis müdürünün avlusunda bir sürü arabanın beklediğini getirin gözünüzün önüne... Sayısız yaylılar, kupa arabaları! Kiminin arkası geniş, önü dar, kiminin arkası dar, önü geniş. Bazıları hem yaylı, hem yük arabası; bazıları hem yük arabası, hem yaylı. Kimi kocaman bir saman tınazına veya şişko bir tüccar karısına benziyor, kimi üstü başı yırtık bir Yahudi çerçiye veya derisi üzerinden henüz sıyrılmamış bir iskelete, kimi ağzında çubukla tam bir boruya... kimi olağanüstü acayip, biçimsiz bir yaratığı andırır gibi, hiçbir şeye benzemiyor... Bütün bu araba tekerlekleri ve keçi kalabalığı arasından kalın çerçeveli penceresi ev penceresini andıran bir kupa arabası geçiyor, arabacılar gri gocuklarıyla, uzun etekli paltolarıyla, cepkenleriyle, koyun kürkü kalpaklarıyla, irili ufaklı kasketleriyle, ağızlarında çubukları, arabalardan salınmış atları avluda dolaştırıyorlardı. Ne hoş bir ziyafetti polis müdürünün verdiği bu ziyafet! İzin verin, ziyafette kimler vardı, anlatayım size: Taras Tarasoviç, Yevpl Akinfoviç, Yevtihiy Yevtihiyeviç, İvan İvanoviç (o İvan İvanoviç değil), Savva Gavriloviç, bizim İvan İvanoviç, Yelevferiy Yelevferiyeviç, Makar Nazaryeviç, Foma Grigoryeviç... Artık sayamayacağım! Gücüm kalmadı! Yazmaktan elim yoruldu! Ayrıca çok da bayan vardı! Esmer, sarışın, uzun boylu, kısa boylu, İvan Nikiforoviç gibi şişko ve ayrıca her birini polis müdürünün meçinin kınına sığdırabileceğiniz sıska bir sürü kadın... Çene altından bağcıklı ne çok kadın başlığı! Kırmızılı, sarılı, kahverengili, yeşilli, mavili, yeni, solmuş, boyanmış ne çok giysi!.. Eşarplar, kurdeleler, küçük bayan çantaları! Elveda size zavallı gözler! Böylesine parlak bir gösteriden sonra bir şeye yaramazsınız artık! Sonra, ne uzun bir masa kurulmuştu! Ne çok konuşuyordu konuklar, o ne gürültüydü öyle! Durmadan dönen taşıyla, çarklarıyla, dişlileriyle, inip kalkan tokmaklarıyla bir değirmenin gürültüsü hiç kalırdı bu gürültünün yanında! Ama nelerden söz ettiklerini söyleyemeyeceğim size, yine de çok güzel, yararlı şeylerden konuşuyorlardı herhalde. Sözgelimi: Havalardan, köpeklerinden, ekinden, bayanların şapkalarından, taylardan... Sonunda İvan İvanoviç (o İvan İvanoviç değil, bir gözü kör olan İvan İvanoviç) şöyle dedi:</p>
				<p class="normal">— Çok tuhaftır, sağlam sağ gözüm nedense (bir gözü kör İvan İvanoviç kendinden hep alaycı bir dille söz ederdi) Bay İvan Nikiforoviç Dovgoçhun'u göremiyor.</p>
				<p class="normal">Polis müdürü:</p>
				<p class="normal">— Gelmek istemedi! dedi.</p>
				<p class="normal">— Nasıl yani?</p>
				<p class="normal">— Kavgalarının üzerinden, yani İvan İvanoviç'le İvan Nikiforoviç'in kavgalarının üzerinden, Tanrı'ya şükürler olsun, iki yıl geçti, biri bir yere giderse, öteki oraya kesinlikle gitmiyor!</p>
				<p class="normal">— Ne diyorsunuz! (Tek gözü kör İvan İvanoviç bunu söylerken dua eder gibi ellerini birleştirmiş, bakışını yukarı kaldırmıştı.) Peki iki gözü sağlam insanlar ortaya çıkmıyorken, ben kör gözümle ne yapacağım şimdi?</p>
				<p class="normal">Onun bu söylediği üzerine herkes kahkahayı basmıştı. Zamanının zevkine göre şakalar yaptığı için herkes çok severdi kör İvan İvanoviç'i. O zamana kadar köşede oturan, burnuna yara bandı yapıştırmış, yüzüne sinek konduğunda bile yüzünde bir kez olsun bir kıpırdama olmamış, pazen redingotlu, uzun boylu, zayıf biri yerinden kalktı, tek gözü kör İvan İvanoviç'in çevresini almış gruba yaklaştı.</p>
				<p class="normal">Kibar bir kalabalığın çevresini kuşattığını gören tek gözü kör İvan İvanoviç şöyle diyordu:</p>
				<p class="normal">— Bakın ne diyeceğim! Beni dinleyin! Şimdi benim kör gözüme bakıp duracağınıza gelin, iki ahbabımızı barıştıralım! İvan İvanoviç şu anda kadınlarla, kızlarla çene çalıyor. Çaktırmadan adam yollayıp İvan Nikiforoviç'i çağıralım, karşılaştıralım onları.</p>
				<p class="normal">İvan İvanoviç'in bu önerisini herkes kabul etti. Hemen İvan Nikiforoviç'in evine birini yollamaya, durumu ne olursa olsun, hemen polis müdürünün ziyafetine gelmesini rica etmeye karar verdiler. Ama önemli bir sorun vardı ortada: Bu önemli görevi kime vereceklerdi? Her kafadan bir ses çıkıyordu. Diplomatik konularda en çok kimin yetenekli olduğunu uzun uzun tartıştılar. Sonunda oybirliğiyle Anton Prokofyeviç Golopuz'da karar kıldılar.</p>
				<p class="normal">Ama önce bu ilginç kişiyi okura biraz anlatmak gerekiyor. Anton Prokofyeviç, sözcüğün tam anlamıyla yumuşak yürekli biriydi: Mirgorod'un saygın kişilerinden biri boynuna bir atkı veya içine giymek için ona çamaşır verecek olsa teşekkür ederdi, biri burnuna bir fiske mi kondurdu, yine teşekkür ederdi. Biri ona şöyle soracak olsa: "Anton Prokofyeviç, neden redingotunuz kahverengi de yenleriniz açık mavi?" Genellikle şöyle cevap verirdi: "Sizde böylesi de yok ya! Acele etmeyin, eskiyince ikisi de aynı renk olacak!" Gerçekten de: Açık mavi kumaş güneşin etkisiyle bir süre sonra kahverengiye dönmeye başlamış, şimdi de redingotuyla aynı renk olmuştu! Ne var ki, asıl tuhaf olan şuydu: Anton Prokofyeviç'in yazın yünlü kalın kumaştan, kışın ise pamuklu kumaştan giysiler giymek gibi bir alışkanlığı vardı. Anton Prokofyeviç'in kendi evi yoktur. Bir zamanlar kentin dış mahallesinde bir evi vardı, ama sonra sattı onu ve eline geçen parayla, çevre toprak sahiplerini konuk olarak dolaştığı üç doru atlı küçük bir yaylı satın aldı. Ama atlar kendisini çok uğraştırdığı, üstelik yulaf almaya da para gerektiği için, Anton Prokofyeviç atları köylülere verip karşılığında onlardan bir keman ve yirmi beş rubleyle birlikte hizmetçi bir kız aldı. Sonra kemanı sattı, hizmetçi kızı da altın işlemeli bir enfiye kesesiyle değiştokuş etti. Şimdi başka kimsede olmayan bir enfiye kesesi var. Bu nedenle, kent dışındaki toprak sahiplerine konuk gitmek hazzından yoksundur artık; şimdilerde kentte kalıp, özellikle, burnuna fiske kondurmaktan hoşlanan soyluların evlerinde gecelemekle yetiniyor. İyi yemekler yemeyi çok sever Anton Prokofyeviç. "Yandın" ve "değirmenci" kâğıt oyunlarında ustadır. Boyun eğmek en önemli özelliğidir, bu nedenle, şapkasıyla bastonunu kapıp hemen yola çıkmıştı. Ama yolda İvan Nikiforoviç'i ziyafete gelmeye nasıl razı edeceğini düşünmeye başlamıştı. İyi ama oldukça katı biriydi İvan Nikiforoviç. Bu yüzden Anton Prokofyeviç'in başarı şansı hemen hiç yoktu. Üstelik İvan Nikiforoviç yatağından kalkmakta öylesine zorlanıyorken nasıl kalkar da ziyafete gelirdi? Hem tutalım ki kalktı, kuşkusuz can düşmanının orada olduğunu biliyordu, nasıl giderdi oraya? Anton Prokofyeviç düşündükçe, bu işin olmayacağına daha çok inanıyordu. Boğucu bir sıcak vardı. Güneş yakıyordu. Buram buram terliyordu Anton Prokofyeviç. Burnuna fiske vurmalarına karşın, birçok konuda oldukça kurnaz biriydi Anton Prokofyeviç ve ne zaman aptal numarası yapması gerektiğini bilir, en zeki adamın bile kendini zor sıyırabileceği durumlardan sıyrılmayı da becerirdi (bir tek değiştokuş işinde şanslı değildi).</p>
				<p class="normal">Üstün zekâsı İvan Nikiforoviç'i nasıl ikna edebileceğinin yolunu tam bulmuştu, cesur adımlarla onun evine doğru yürüyordu ki, beklenmedik bir olay duraksamasına neden oldu. Okura şunu anlatmanın bir sakıncası olmasa gerek: Anton Prokofyeviç'in pek çok başka şeyi yanında öyle tuhaf bir pantolonu vardı ki, onu her giydiğinde nedense köpekler paçalarına yapışıp çekelemeye başlardı. Şanssızlığa bakın ki, şimdi de o pantolon vardı üzerinde. İşte tam düşüncelere dalmış, avluda İvan Nikiforoviç'in evine doğru yürüyordu ki, birden dört bir yanında korkunç havlamalar duydu. O anda Anton Prokofyeviç öyle bir çığlık attı ki (onun kadar yüksek sesle kimse çığlık atamaz), sadece tanıdığımız hizmetçi kadınla redingotu çok bol çocuk değil, İvan İvanoviç'in avlusundaki çocuklar bile yardımına koşmuşlardı. Bu arada köpekler yalnızca bir bacağından yakalamışlardı Anton Prokofyeviç'i. Ne var ki, bu bile çok korkutmuştu onu, ama yine de merdivene ulaşmayı başarmıştı.</p>
		
		</body>
</html>