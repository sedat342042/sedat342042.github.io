<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_6">II</h2>
				<p class="normal">Üç atlı hiç konuşmadan gidiyorlardı. Yaşlı Taras geçmişi düşünüyordu: Gençliğini, o yıllarını, ömür boyu genç kalmak isteyen her Kazak'ın özlemle andığı, geride bıraktığı, gelip geçmiş o yıllarını. Ordugâhta eski silah arkadaşlarından kimlerle karşılaşacağını düşünüyordu. Kimlerin öldüğünü, kimlerin kaldığını anımsamaya çalışıyordu. Gözleri sessizce yaşla doluyordu, ak perçemli başı kederle öne eğikti.</p>
				<p class="normal">Oğulları bambaşka şeyler düşünüyorlardı. Ama burada onun oğullarından biraz daha ayrıntılı söz etmemiz gerekiyor. On iki yılında Kiev papaz okuluna yollamışlardı onları. Çünkü o zamanın ileri gelenleri, öğrendiklerini daha sonra unutup gideceklerini çok iyi bilseler de çocuklarının öğrenim görmelerini bir zorunluluk sayardı. Yatılı okulda okuyan her çocuk gibi iki kardeş de o zamanlar yabaniydi, özgür bir çocuklukları olmuştu. Ama okulda genellikle biraz törpülenirler, bir süre sonra birbirine benzer olmalarını sağlayan ortak birtakım nitelikler kazanırlardı. Büyük oğlan Ostap daha ilk yıl okuldan kaçmakla başlamıştı işe. Her seferinde yakalayıp geri getirdiler, fena halde kırbaçladılar, kitabın başına oturttular. Alfabe kitabını dört kez toprağa gömdü, dört kez de acımasızca dayak yedi. Yenisini alıp koydular önüne. Ama hiç kuşku yok (babası gelip bağırıp çağırarak, yirmi yıl çıkmamak üzere onu manastıra tıkacağını söylemeseydi, akademide bütün derslerde başarılı olmazsa Zaporojye'yi ömür boyu göremeyeceğine yemin etmeseydi) beşinci kez de yapardı aynı şeyi. İlginçtir, okuryazarlığı aşağılayan, daha önce gördüğümüz gibi, oğullarına öğrenime boş vermelerini söyleyen aynı Taras Bulba'ydı bunu yapan. Bu olaydan sonra Ostap hiç hoşlanmadığı, sıkıcı bulduğu kitabının başına olağanüstü bir gayretle oturdu ve çok geçmeden en iyi öğrencilerin arasına girdi. O günlerin öğrenimi yaşam biçimiyle taban tabana zıttı: Skolastikle, gramerle, güzel konuşmayla, mantıkla ilgili incelikler zamanın gerçekleriyle uyuşmuyor ve yaşamda hiç mi hiç kullanılmıyorlardı. Okullarda öğrenilenler günlük yaşamda (az da olsa skolastik olanlar bile) hiç kullanılmıyordu. Zamanın bilim adamları ise ötekilerden de cahildi, çünkü yaşam deneyiminden bütünüyle yoksundular. Bunun yanında devletin bu yatılı okulları, oralarda okuyan bu güçlü kuvvetli, sağlıklı gençlerin oluşturduğu muazzam öğrenci kalabalığına öğrenimlerinin dışında bambaşka şeyler veriyordu. Kimi zaman kötü yönetim, kimi zaman aç bırakma cezası, kimi zaman gençlerin sağlıklı, sağlam bedenlerinin onlarda uyandırdığı birçok gereksinim... bütün bunlar bir araya geldiğinde gençlerde daha sonra Zaporojye'de gelişecek becerilerin doğmasına neden oluyordu. Karnı aç yatılı okul öğrencileri Kiev sokaklarında cirit atıyor, insanları dikkatli olmak zorunda bırakıyorlardı. Pazaryerinde sergilerinin başında oturan kadınlar bir öğrenci görür görmez, anne kartalın yavrularını kanatlarının altına aldığı gibi, hemen tezgâhlarındaki çöreklerinin, simitlerinin, kabak çekirdeklerinin üzerine kapanıyorlardı. Çarşı pazarda okul arkadaşlarını denetlemekle görevli öğrencilerin şalvarlarında öylesine korkunç cepler vardı ki, bir an dalan kadın satıcıların tezgâhlarında ne var ne yok, hepsini yutardı. Yatılı öğrenciler bambaşka bir dünyanın insanlarıydı sanki: Rus ve Leh soylularından oluşan yüksek sınıfın arasına sokmazlardı onları. Başkan Adam Kisel bile, akademiyi himaye etmesine karşın, kendi çevresine öğrencilerin girmesine izin vermez, onlara karşı daha sert davranılması gerektiğini söylerdi. Aslında bunu söylemesinin hiç gereği de yoktu. Çünkü okul yöneticisi de, papaz öğretmenler de söğüt sopasını ve kırbacı esirgemezlerdi sırtlarından. Ayrıca, seçilmiş öğrenci başkanların yardımcıları bile kendi sınıf arkadaşlarını çoğu zaman öyle acımasızca kırbaçlarlardı ki, zavallılar birkaç hafta şalvarlarının üzerinden kaba etlerini ovalayıp dururlardı. Ama çoğu pek umursamazdı bunu, yedikleri kırbaç gırtlak yakan biberli güzel bir votka gibi gelirdi onlara, bazıları ise bitmek tükenmek bilmez bu dayaktan sonunda bıkardı, yolu bulabilirlerse ve tekrar yakalanmazlarsa, Zaporojye'ye kaçarlardı. Ostap Bulba mantık dersine, hatta din dersine büyük bir gayretle çalışmaya başlamasına karşın, acımasız sopadan yine de kurtulamıyordu. Hiç kuşku yok, bütün bunlar onun karakterini katılaştırıyor, Kazaklara özgü o sertliği kazanmasına yardım ediyordu. Ostap her zaman en iyi arkadaşlardan biri olarak biliniyordu. Çılgınca işler yapmakta (birinin bahçesini veya bostanını talan etmekte) arkadaşlarına elebaşılık ettiği pek seyrek oluyordu. Ama girişimci bir öğrencinin yanında en önde olanların başında yine de o geliyordu ve ne olursa olsun, arkadaşlarını hiçbir zaman ele vermiyordu. Ne sopa ne de kamçı yaptırabiliyordu ona bunu. Dövüş ve yiyip içmek, eğlenmek gibi işler dışında her şeye karşı son derece soğuktu. Hiç değilse, bunların dışında hemen hiçbir şeye takmazdı kafasını. Arkadaşlarına karşı içtendi. Onun içtenliği, dostluğu ancak bu yaradılışta birinde ve o günlerde olabilecek türdendi. Zavallı annesinin gözyaşları duygulandırmıştı onu. Onu üzen, düşüncelere dalıp başının önüne düşmesine neden olan da yalnızca buydu.</p>
				<p class="normal">Küçük kardeşi Andri'nin daha canlı, daha gelişmiş bir kişiliği vardı. Derslerinde (genellikle sağlam ve güçlü kişiliği olan insanlarda olduğu gibi) daha istekli ve dikkatliydi. Ağabeyinden daha yaratıcıydı. Tehlikeli işlerde sık sık elebaşılık yapar; bazen de işlek zekâsıyla cezadan kurtulmayı başarabilirdi. Oysa ağabeyi Ostap bağışlanması için yalvarıp yakarmadan hemen cüppesini çıkarır, yere uzanırdı. O da başarılı olmak için yanıp tutuşurdu, ama öte yandan ruhu bambaşka duygulara da açıktı. On sekizine bastığında içinde aşk ateşi tutuşmaya başlamıştı. Ateşli hayallerini kadınlar süslüyordu. Felsefe derslerinde sürekli taptaze, kara gözlü, zarif kadınları düşünüyordu. Onların ışıltılı, yumuşak memeleri, zarif, nefis, çıplak kolları gitmiyordu gözünün önünden. Bakir, aynı zamanda sağlıklı bedenlerini saran giysileri hayallerinde anlatılmaz bir şehvet duygusuyla yaşıyordu. Genç, tutkulu ruhundaki bu çalkantıları arkadaşlarından özenle gizliyordu. Çünkü o çağlarda bir Kazak'ın savaşa katılmadan kadınları ve aşkı düşünmesi utanılacak bir şeydi. Son yıllarda tehlikeli işlerde arkadaşlarına elebaşılık etmeyi bırakmıştı. Sık sık Kiev'in vişne ağaçlarıyla kaplı ıssız mahallelerinde, sokağa bakan tek katlı küçük, şirin evlerin arasında yalnız başına dolaşıyordu. Arada (şimdilerde Küçük Rusyalılarla Lehlerin oturdukları, güzel evlerin bulunduğu) aristokratlar sokağına (eski Kiev mahallesine) gittiği de oluyordu. Bir gün düşüncelere dalmış, sokakta yürürken bir Leh beyinin arabası az kaldı çarpacaktı ona. Arabacı yerinde oturan korkunç bıyıklı adam kırbacını oldukça hızlı indirmişti sırtına. Genç öğrenci çok öfkelenmiş, çılgın bir cesaretle arabanın arka tekerleğine güçlü elleriyle yapışmış, arabayı durdurmuştu. Sürücü başının belaya gireceğinden korkup atları kırbaçlamış, araba hareket edince, şansından tekerleği zamanında bırakmayı başaran Andri yüzükoyun çamurun içine kapaklanmıştı. Tepesinde çın çın öten neşeli bir kahkaha duyunca başını kaldırıp bakmış, pencerede o güne kadar görmediği kadar güzel bir kız görmüştü: Simsiyah gözleri vardı kızın, sabah güneşinin vurduğu kar beyazı yüzü pespembe, ışıl ışıldı. Çok içten gülüyor ve bu gülüşü göz kamaştıran güzelliğine çok daha ışıltılı bir güç katıyordu. Andri şaşkın, donup kalmıştı. Yüzündeki çamuru dalgın dalgın silerken (bu arada çamuru daha da bulaştırıyordu yüzüne) kendinde değilmiş gibi bakıyordu kıza. Kimdi acaba bu dilber? Avlu kapısında toplanmış, bandura çalan bir genci dinlemekte olan şatafatlı giyim kuşamlı uşaklara soracak olmuştu. Ama onun çamurlu yüzünü gören uşaklar kahkahalarla gülmeye başlamış, cevap bile vermemişlerdi. Andri sonunda o güzelin bir süreliğine Kiev'e gelmiş Koven Voyvodası'nın kızı olduğunu öğrenmeyi başarmıştı. O gece, yalnızca yatılı okul öğrencilerine özgü bir cesaretle duvarı aşıp evin bahçesine atlamış, dalları evin çatısına uzanan bir ağaca tırmanmış, ağaçtan çatıya atlamış ve şöminenin bacasından, o sırada mumun karşısında oturmuş, kulaklarındaki değerli küpelerini çıkarmakta olan güzel kızın doğrudan yatak odasına inmişti. Birden karşısında hiç tanımadığı birini görünce Leh dilber öylesine korkmuştu ki, ağzını açıp bir şey söyleyememişti. Ama öğrencinin başı önünde, çekingenliğinden elini kolunu sallamaya bile cesaret edemeden öyle durduğunu görüp, onun çamura yüzükoyun kapaklanan öğrenci olduğunu anımsayınca kendini tutamamış, yine gülmeye başlamıştı. Andri'nin yüzünde korkulacak bir ifade yoktu: Çok güzel bir yüzü vardı. Kız yürekten gülüyordu. Uzun süre eğlendi onunla. Her Leh güzeli gibi hoppaydı kız. Ne var ki gözlerinin, o harika güzel gözlerinin, yakıcı, ışıl ışıl gözlerinin bakışları sonsuzluk gibi derindi. Rahat tavırlarla Andri'nin yanına geldi, başındaki ışıl ışıl tacı çıkarıp onun başına koyarken, küpelerini kulaklarına takarken, altın işlemeli fistolu tül atkısını omuzlarına atarken öğrenci elini kolunu kıpırdatamıyor, kendini çuvala sokulmuş, sıkı sıkı bağlanmış gibi hissediyordu. Kız süslüyordu, hoppa Leh kızlarının belirgin özelliği olan çocukça bir şımarıklıkla kılıktan kılığa sokuyordu onu. Bütün bunlar zavallı öğrenciyi daha da şaşırtıyor, mahcup ediyordu. Ağzı açık, kıpırdamadan kızın göz kamaştıran gözlerine bakarken gülünç bir görünümü vardı. Tam o anda birisinin kapıyı tıklatması üzerine kız korkuya kapıldı. Öğrencinin karyolanın altına saklanmasını söyledi. Ancak ilk heyecanı geçtikten sonra köle Tatar kızlardan olan oda hizmetçisine seslendi ve öğrenciyi dikkatlice bahçeye çıkarmasını, bahçe duvarının üzerinden yolcu etmesini söyledi. Ne var ki, öğrenci bahçe duvarını aşarken bu kez o kadar şanslı değildi: Uyanan bekçi bacaklarından yakalamıştı onu ve toplanan uşaklardan, hızlı bacakları onu kurtarıncaya kadar sokakta uzun süre sopa yemişti. Ordu komutanının çok sayıda uşağı olduğu için bu olaydan sonra o evin önünden geçmesi son derece tehlikeliydi. Bir kez de Leh Katolik kilisesinde karşılaşmıştı o kızla: Kız fark etmişti onu, çok eski bir tanıdığıymış gibi tatlı tatlı gülümsemişti ona. Andri bir kez de şöyle uzaktan görmüştü onu, kısa bir süre sonra da Koven Voyvodası kentten ayrılmıştı. Evin penceresinde ablak bir yüz vardı artık. Andri başı önünde, gözlerini atın yelesine dikmiş, dalgın dalgın giderken bunları düşünüyordu işte.</p>
				<p class="normal">Bu arada step onları çoktan yemyeşil koynuna almıştı. Yüksek otların içinde görünmez olmuşlardı. Otların tepelerinde yalnızca Kazakların siyah kalpakları arada bir görünüp kayboluyordu.</p>
				<p class="normal">Sonunda daldığı düşüncelerden ayıldı Bulba:</p>
				<p class="normal">— Eee! dedi. Ne o çocuklar, sesiniz soluğunuz çıkmıyor? Keşişlerden farkınız yok! Hadi, düşünmeyi bırakalım artık! Yakın çubuğunuzu, hep birlikte tüttürelim, dehleyelim atlarımızı, öyle gidelim ki, kuşlar yetişemesin arkamızdan!</p>
				<p class="normal">Atlarının üzerine eğilen Kazaklar otların arasında görünmez oldular. Artık siyah kalpakları da görünmüyordu. Hızla ilerledikleri yalnızca yatan otlardan belliydi.</p>
				<p class="normal">Güneş masmavi gökyüzünde uzun zamandır parlamakta ve hayat veren sıcak ışıklarıyla bozkırı yıkamaktaydı. Kazakların ruhlarındaki bulanık ve uykulu her şey bir anda yok olup gitmişti. Yürekleri kuşlar gibi kanat çırpmaya başlamıştı.</p>
				<p class="normal">Bozkır giderek daha da güzelleşiyordu. Şimdilerde Yeni Rusya diye adlandırılan güney bölgesi o zamanlar ta Karadeniz'e kadar uzanan yemyeşil, bakir, bomboş topraklardı. Yabani otların o uçsuz bucaksız dünyasından karasaban hiç geçmemişti. Yalnızca, ormana gizlendikleri gibi o dünyanın içine gizlenen atlar çiğnemişlerdi oraları. Dünyada buralardan güzel bir yer olamazdı. Toprağın yüzeyi çeşit çeşit milyonlarca çiçeğin fışkırdığı altın yeşili bir okyanusu andırıyordu. Otların uzun ince bedenlerinin arasından mavi, yeşil, mor peygamber çiçekleri görünüyor, sarı yapraklı bir ağaç piramit biçimi tepesiyle otların arasından sıçramışçasına yükseliyor, beyaz yoncalar şemsiyeyi andıran şapkalarıyla yüzeyde görünüyor, Tanrı bilir, yolu buraya nereden düşmüş bir buğday bu kalabalıkta başak vermeye çalışıyordu. Onların ince sapları arasında keklikler boyunlarını dikmiş dolaşıyordu. Binlerce kuşun cıvıltısı doldurmuştu havayı. Gökyüzünde atmacalar kanatlarını çırpmadan hareketsiz süzülüyor, gözlerini dikmiş, otların arasını kolluyorlardı. Yabani bir kaz sürüsünün çığlıkları geliyordu uzaklardaki bir gölden. Bir martı otların arasından ölçülü kanat çırpışıyla gökyüzünün maviliğinde yıkanarak yükseliyordu. İşte yükseklerde kayboldu artık, ancak siyah bir nokta gibi görünüyor. Ama kanat çırparak döndü şimdi, güneşin altında pırıl pırıl görünüyor... Ah bozkırlar, ah kör olası bozkırlar, ne güzelsiniz!..</p>
				<p class="normal">Bizim yolcular yalnızca birkaç dakikalığına, o da öğle yemeklerini yemek için mola veriyorlardı. Beraberlerindeki on Kazaklık müfreze hemen atlarından iniyor, votka fıçılarını, tabak yerine kullandıkları su kabaklarını çözüp alıyorlardı. Yedikleri yalnızca domuz yağıyla ekmek veya yağda kızartılmış pideydi. Taras yolda çok içmeye izin vermediği için güç toplamak amacıyla ancak birer kadeh içiyorlar, sonra akşama kadar bir daha durmuyorlardı. Ortalık kararırken bozkırın görünümü bambaşka oluyor, tümden değişiyordu. Ufka kadar uzanan renk cümbüşü bozkır, güneşin son ışıkları altında yavaşça kararıyor, öyle ki, yeşil bir karanlığın bozkırın üzerine çöküşü, sanki üzerinde dolaştığı gözle görülüyordu. Buharlaşma daha yoğun devam ediyor, her çiçek, her ot hoş kokusunu havaya salıyor, bütün bozkırın üzerine mis gibi bir koku çöküyordu. Koyu lacivert gökyüzünde dev bir fırçayla gelişigüzel çizilmiş gibi altın rengi, pembe geniş şeritler beliriyordu. Arada bir hafif, şeffaf bulut kümeleri görünüyordu. Ve deniz dalgaları gibi baştan çıkarıcı, taptaze bir esinti otların tepesinde oynaşıyor, Kazakların yanaklarını okşuyordu. Gündüzün müziği değişiyor, yerini başka bir müzik alıyordu. Alacalı tarlafareleri deliklerinden çıkıyor, arka ayaklarının üzerinde yükselip, bozkırı çığlıklarıyla dolduruyorlardı. Çekirgelerin cır cır sesleri bastırıyordu onların sesini. Kimi zaman, uzak, yalnız bir gölden bir kuğu sesi geliyor, havada gümüş gibi dağılıyordu. Ortalık kararınca atlılar bozkırın ortasında duruyor, gecelemek için kendilerine bir yer seçiyor, ateş yakıyor, akdarı lapası pişirecekleri kazanı ateşe koyuyorlardı. Kazandan çıkan buhar havada dağılıyordu. Kazaklar akşam yemeklerini yedikten, ayaklarından bağladıkları atlarını çayıra saldıktan sonra gocuklarını altlarına alıp yatıyorlardı. Gökyüzündeki yıldızlar yukarıdan bakıyordu onlara. Kazaklar börtü böceğin çayırı dolduran seslerine, çıtırtısına, ıslığına, cızırtısına kulak veriyordu. Bütün bu sesler gecenin sessizliğinde yankılanıyor, tertemiz havada arınıyor ve uyumak üzere olan Kazaklara ninni gibi geliyordu. Kazaklardan biri yattığı yerden doğrulup bir an ayağa kalkacak olsaydı, çayırın ateşböcekleriyle boydan boya alev alev yandığını görürdü. Bazı yerlerde geceleri tarlalarda, nehir kıyılarında yakılan kuru kamışların ateşinin uzak kızıllığı vuruyordu gökyüzüne ve kuzeye doğru uçan kuğuların siyah dizisi ansızın parlak pembe bir renge bürünüyor, karanlık gökyüzünde kırmızı mendiller uçuyor gibi görünüyordu.</p>
				<p class="normal">Atlıların yolculuğu tekdüze geçiyordu. Tek bir ağaç bile çıkmamıştı karşılarına. Hep aynı uçsuz bucaksız, engin, güzel bozkır. Arada bir sağ ya da sol yanda, uzakta Dinyeper boyunca uzanan yalnız ormanların ağaçlarının tepeleri görünüyordu. Yalnızca bir kez Taras oğullarına uzakta, otların arasında beliren küçük, siyah bir noktayı göstererek şöyle demişti: "Bakın aslanlarım, bir Tatar at koşturuyor orada!" Bıyıklı küçük bir baş ufak gözlerini uzaktan onlara dikmiş, bir tazı gibi havayı koklamış, Kazakların on üç kişi olduklarını görünce dağ keçisi gibi bir anda gözden kayboluvermişti. Taras, "Bakın çocuklar," demişti, "bir Tatar'a yetişmeye kalkıştığınızda görürsünüz!.. Ne kadar koşturursanız koşturun, yetişemezsiniz ona! Onların atları benim Şeytan'dan bile hızlıdır." Taras bu arada bir yerlerde kendilerine pusu kurulmuş olabileceğini düşünerek önlem almaları gerektiğini de düşünmüyor değildi. Dinyeper'in küçük kollarından birine, Tatarka Irmağı'na kadar dörtnala gittiler, izlerini kaybettirmek için atlarıyla suya daldılar, uzun süre ırmakta yol aldılar. Ancak izlerinin bulunamayacağına emin olduklarında kıyıya çıkıp yollarına devam ettiler.</p>
				<p class="normal">Üç gün sonra gidecekleri yere yaklaşmışlardı. Hava birden serinlemişti. Dinyeper'in yakınlarda olduğu hissediliyordu. İşte uzakta göründü Dinyeper, ufuktan koyu renk bir şerit gibi koptu. Dalgalarının serinliği Kazaklara kadar ulaşıyordu şimdi, sonra giderek yayıldı, yakına geldikçe büyüdü, görülebilen alanın yarısını kapladı. Burası, Dinyeper'in dik yatağını aştıktan sonra nihayet düze çıkıp sakin akmaya başladığı, alabildiğine özgür, deniz gibi uğuldadığı bölümüydü. Burada ırmağın ortalarındaki adalar onu kıyıdan daha da uzağa itiyor ve bu yüzden dalgaları herhangi bir kaya veya tümsekle karşılaşmadan kıyıya doğru uzuyordu. Kazaklar atlarından inip sala bindiler, üç saatlik bir yolculuktan sonra, sık sık yer değiştiren ordugâhın o sıralar bulunduğu Hortitsı adasının sahilindeydiler.</p>
				<p class="normal">Bir grup kıyıda toplanmış, salcılarla tartışıyordu. Kazaklar atlarını hazırladı. Taras şöyle bir kuruldu, kuşağını iyice sıktıktan sonra mağrur bir tavırla bıyığını sıvazladı. Gençler de bir heyecan ve belirsiz bir haz içinde tepeden tırnağa çekidüzen verdiler kendilerine... sonra hep birlikte üç verst uzakta olan ordugâhın çevresindeki köylerden birine girdiler. Burada üzeri çimenle örtülü çukurlarda kurulmuş yirmi beş demirhaneden gelen elli demirci çekicinin sesi kulaklarını sağır etmişti. Güçlü kuvvetli deri işleyicileri sokak boyunca evlerinin önünde sundurmaların altında oturmuş, güçlü elleriyle öküz derisi ovalıyordu. Dükkân sahipleri önlerinde küme küme çakmaktaşı, sergilerinin başında çakmaktaşı öğütüyordu. Bir Ermeni değerli mendilleri yayıyor, bir Tatar şişe geçirdiği hamura bulanmış koyunu çeviriyordu. Bir Yahudi, başını öne doğru uzatmış, fıçıdan votka alıyordu. İlk karşılaştıkları Kazak, kollarını bacaklarını açıp yolun ortasına boylu boyunca uzanmış uyuyan bir Zaporojyeli Kazak oldu. Taras Bulba durup, yerde yatan Kazak'a haz duyarak bakmaktan kendini alamadı. Atını durdurduktan sonra,</p>
				<p class="normal">— Eh be, amma da yayılmış adam! dedi. Aman ne de mağrur yatış o öyle!</p>
				<p class="normal">Gerçekten de görülmeye değer bir olaydı bu: Zaporojyeli, aslan gibi yayılmıştı yolun ortasına. Saçı kazıtılmış başının tepesindeki perçemi yarım arşınlık alanı göz alıcı biçimde kaplamıştı. Pahalı al çuhadan şalvarı hiç değer verilmediğini gösterircesine katrana bulanmıştı. Bulba yerde yatan Zaporojyeli Kazak'ı bir süre hazla izledikten sonra, mesleklerini ordugâh çevresinde yürüten zanaatçıların dükkânlarının ve ordugâhın çevresinde kurulmuş (eğlenmekten ve ateş etmekten başka becerileri olmayan Kazakların yiyecek ve giyecek gereksinimini karşılayan) panayırları andıracak biçimde her ulustan insanla dolu kalabalık sokakta sürdü atını.</p>
				<p class="normal">Sonunda ordugâhın yakın bölgesini geçip, bazılarının önlerinde birer top olan, üzerleri çimenle, Tatarların deyimiyle, keçeyle kaplı, öncü birliklerin yapılarını gördüler. Burada ne bir çit, ne de yakın bölgedeki ahşap direkli sundurmaları olan alçak, küçük evler vardı. Kesinlikle bir nöbetçinin olmadığı küçük bir toprak tabya ile kütüklerle kapatılmış giriş buradakilerin ne denli kaygısız, rahat olduklarının göstergesiydi. Dişlerinin arasına çubuklarıyla yolun ortasına sere serpe uzanmış babayiğit birkaç Zaporojyeli oldukça kayıtsız baktılar onlara, kenara bile çekilmediler. Taras yanındakilerle birlikte onların arasından dikkatlice geçerken şöyle dedi: "Selam size yiğitler!" Zaporojyeliler, "Sizlere de selam!" diye karşılık verdiler. Çayır boydan boya öbek öbek Zaporojyeli doluydu. Yanık yüzlerinden cenklerde piştikleri, çok sıkıntılar çektikleri belliydi. Ordugâh burasıydı işte! Aslanlar gibi gözü pek, sağlam yapılı bütün o yiğitlerin hazır olduklarında baba evinden uçup geldikleri yuva burasıydı işte! Bütün Ukrayna'ya dağılan özgürlüğün, Kazaklık töresinin kaynağı!..</p>
				<p class="normal">Bizim yolcular toplantıların yapıldığı geniş alana çıktı. Bir Zaporojyeli devrik büyük bir fıçının üzerine oturmuş, çıkardığı gömleğinin deliklerini hiç acele etmeden yamıyordu. Bu kez önlerine, kalpağını iyice yana yatırmış, elini kolunu sallayarak dans eden genç bir Zaporojyelinin çevresini almış çalgıcılar grubu çıktı. Avazı çıktığınca bağırıyordu dans eden genç: "Çalgıcılar, daha canlı çalın! Ortodoks Hıristiyanlardan votkayı esirgeme Foma!" Bir gözü mosmor Foma da kendisine uzatılan boşalmış kocaman maşrapaları durmadan ağzına kadar dolduruyordu. Dans eden genç Zaporojyeli Kazakla birlikte dört ihtiyar bacaklarını ustaca kıvırarak oynuyor, tepelerindeki perçemler gibi birden yana savrularak, neredeyse çalgıcıların başlarından yükseğe sıçrıyor, sonra çömelip çiğnenmiş sert yeri topuklarıyla olanca güçleriyle dövüyorlardı. Toprak derinden uğulduyordu dört bir yanda, mahmuzların şangırtısı uzaklarda yankılanıyordu. Ama dans edenler arasında genç Kazak daha çok bağırıyor, herkesten daha yükseğe sıçrıyordu. Tepesindeki perçemi rüzgârda savruluyordu. Güçlü göğsü açıktaydı. Kalın kışlık gocuğu üzerindeydi ve buram buram terlemişti. Taras dayanamadı sonunda, "Hiç değilse gocuğunu çıkarsaydın! Baksana nasıl terlemişsin," dedi. Zaporojyeli bağırarak karşılık verdi ona: "Çıkaramam!" – "Neden çıkaramazsın?" – "Çıkaramam da onun için... çünkü şöyle bir huyum var: Üzerimden çıkardığım her şeyi içkiye veririm." Uzun zamandır bu gencin başında kalpağının da, kaftanın da, kuşağının da, boynunda işlemeli atkısının da olamadığı belliydi... Anlaşılan hepsi gereken yere gitmişti... Kalabalık giderek büyüyor, dansa başkaları da katılıyordu. Güçlü yaratıcılarına atfen Kazaçka denilen, dünyaca ünlü bu en çılgın, en hareketli dansı izlerken insanın içinin kabarmaması, coşmaması elde değildi.</p>
				<p class="normal">Taras haykırdı:</p>
				<p class="normal">— Ah, ah! Şu atım olmayacaktı ki! İnanın ben de koşar, dansa katılırdım!</p>
				<p class="normal">Bu arada, yaptıkları hizmetlerle ordugâhta herkesin saygısını kazanmış, birçok kez atamanlık yapmış ağırbaşlı, perçemleri ağarmış yaşlı Kazaklar da kalabalığa katılmaya başlamıştı. Çok geçmeden Taras birçok tanıdığıyla karşılaştı. Ostap ile Andri yalnızca şöyle bağrışmalar duyuyorlardı: "Ah, sen misin Peçeritsa! Merhabalar Kozolup!" – "Hangi rüzgâr attı seni buralara Taras?" – "Senin yolun nasıl düştü buraya Doloto?" – "Merhaba Kirdyaga! Merhabalar Gustıy! Seni burada göreceğimi düşünebilir miydim Remen?" Doğu Rusya'nın özgür dünyasından gelmiş savaşçı yiğitler sarılıp öpüşüyordu. Bu arada durmadan soruyordu Taras Bulba: "Kasyan niçin yok? Borodavka nerede? Hani Koloper? Pidsışok'tan ne haber?" Ve yalnızca şöyle yanıtlar alıyordu: "Borodavka'yı Tolopan'da astılar. Koloper'in derisini Kizikirmen'de yüzdüler. Pidsışok'un kafasını bir fıçıya koyup tuzladılar ve Tsargrad'a yolladılar." Yaşlı Bulba bunları duyunca başını önüne eğdi, dalgın, "Yaman Kazaklardı!" diye mırıldandı.</p>
		
		</body>
</html>