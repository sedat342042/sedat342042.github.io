<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_7">III</h2>
				<p class="normal">Taras Bulba oğullarıyla birlikte yaklaşık bir haftadır ordugâhtaydı. Ostap ile Andri askeri eğitime pek katılmıyorlardı. Aslında ordugâhta askeri eğitimle uğraşarak zaman kaybetmek istenmez, gençlerin orada hiç eksik olmayan çatışma alanlarında savaş deneyimi kazanmaları ve pişmeleri istenirdi. Kazaklar boş zamanlarında askeri eğitimle uğraşmayı sıkıcı bulur, zamanlarını hedefe ok atma yarışmalarıyla, bazen de at yarışlarıyla veya bozkırlarda, çayırlarda yabani hayvan kovalamakla geçirmeyi yeğlerlerdi. Geri kalan zamanlarını ise yiğitlikleri, coşkun yaradılışları gereği, gönüllerince eğlenerek değerlendirirlerdi. Olağanüstü bir dünyaydı ordugâh. Gürültülü başlayan coşkulu, hiç bitmeyen eğlencelerin, ziyafetlerin düzenlendiği bir dünya... Bazı Kazaklar meslek sahibiydi, mesleklerini yürütürlerdi, bazılarının dükkânları bile vardı, ticaret yaparlardı. Ama büyük çoğunluğu, ceplerinde şıngırdayan bir şeyler varsa, yani savaş ganimetleri dükkân sahiplerinin veya meyhanecilerin eline geçmemişse, sabahtan akşama kadar gezip eğlenirdi. Onların bu hep birlikte eğlenmesinde büyüleyici bir şeyler vardı. Efkârdan içmiş sarhoşların eğlencesi değildi bu, alabildiğine neşeli, düpedüz çılgın bir eğlenceydi. Buraya gelen herkes önceki tüm düşüncelerini, tasalarını unutur, kafasından silip atardı. Şöyle söylenebilir, Kazak geçmişine boş verir, kendisi gibi, bu özgür dünyadan ve bu coşkun ruhundan başka kimi kimsesi de, evi barkı da, bir ailesi de olmayan arkadaşlarıyla eğlenmeye bırakırdı kendini. Bu, başka hiçbir kaynaktan doğamayacak o çılgın neşeye neden olurdu. Yere uzanmış, tembel tembel dinlenen arkadaşlar arasındaki konuşmalar kimi zaman öylesine komik, öylesine heyecanlı olurdu ki, bıyığını bile oynatmadan kıpırtısız yüz ifadesini koruyabilmesi için insanda Zaporojyeli bir Kazak'ın soğukkanlılığı olması gerekirdi. Güneyli Rusları öteki kardeşlerinden ayıran en belirgin fark şimdiye kadar bu olmuştur. Neşeleri sarhoş ve gürültülüydü ama, insanın kendini bıraktığı hüzünlü bir meyhane sarhoşluğu değildi bu, okul arkadaşlarının sıkı dostluğuydu. Fark yalnızca şundaydı: Emirle sırada oturup öğretmenin sıkıcı sözlerini dinlemektense, beş bin atlıyla birlikte akınlara katılıyorlar, okulun bahçesinde top oynamaktansa, Tatarların dörtnala kaçarken yalnızca başlarının göründüğü, yeşil sarıklı Türklerin yerlerinden kıpırdamadan sert bakışlarla onları izledikleri sınırsız bozkırlarda at koşturuyorlardı. Arada şu fark vardı: Onları okullara toplayan zorlamaya boyun eğmek yerine, kendiliklerinden ana babalarını terk etmiş, baba evini arkalarında bırakıp buraya gelmişlerdi; boyunlarında hâlâ ip izi duranlar da buradaydı ve ölümün soluk yüzünü bekleyecek yerde burada hayatı her yönüyle tanıyorlardı; sonra buradakiler soylu bir töre gereği, ceplerinde para tutamazlardı; ayrıca buradakiler daha önceleri Yahudi tüccarların insafıyla ceplerinde kalan birkaç kapiğin büyük zenginlik sayan, ama bunların da düşmesinden hiç korkmadan ceplerini dışarı çıkarabilecek insanlardı. Okullarda kızılcık sopasına dayanamayıp kaçan öğrencilerin de, okulda bir şey öğrenemeyenlerin de hepsi buradaydı. Ne var ki, bunun yanında, Horatius'u, Çiçero'yu, Roma Cumhuriyeti'ni bilenler de yok değildi. Daha sonra kraliyet ordusunda büyük başarı sağlayacak çok sayıda subay da vardı burada; ayrıca mert bir erkeğe savaşmadan durmanın yakışmayacağı soylu inancına sahip, nerede olursa olsun, yeter ki katılabileceği bir savaş olsun, oraya koşmaya hazır deneyimli savaşçılar da vardı... Bu arada, daha sonra ordugâhta bulunduğunu, orada tam bir savaşçı olduğunu anlatarak övünmek amacıyla buraya gelenlerin sayısı da az değildi. Gerçekten, kimler yoktu ki burada? Özellikle, o çağın bir gereksinimiydi bu tuhaf ülke. Askerliğe düşkün olanlar da, altın kupalara, sırmalı giysilere, paraya, mala mülke düşkün olanlar da her zaman kendine göre bir iş bulabilirdi burada. Yalnız bir tek kadın düşkünleri aradığını bulamazdı, çünkü ordugâhın çevresindeki köylere tek kadın bile giremezdi.</p>
				<p class="normal">Ordugâhta onca kalabalığın içinden kimsenin çıkıp onlara nereden geldiklerini, kimin nesi olduklarını, adlarını sormaması Ostap ile Andri'nin çok garibine gitmişti. Sanki birkaç saat önce ayrıldıkları evlerine dönmüşlerdi. Buraya gelen önce ordu atamanının yanına varırdı. Sorardı ona ataman:</p>
				<p class="normal">— Merhaba! Ey! İsa'ya inanır mısın?</p>
				<p class="normal">Yeni gelen:</p>
				<p class="normal">— İnanırım! derdi.</p>
				<p class="normal">— Kutsal üçlüye de inanır mısın?</p>
				<p class="normal">— İnanırım!</p>
				<p class="normal">— Kiliseye gider misin?</p>
				<p class="normal">— Giderim!</p>
				<p class="normal">— Öyleyse bir haç çıkar!</p>
				<p class="normal">Yeni gelen haç çıkarırdı. O zaman:</p>
				<p class="normal">— Pekâlâ, derdi ataman. Git bildiğin bir bölüğe katıl.</p>
				<p class="normal">Bütün tören bu kadarla biterdi.</p>
				<p class="normal">Ordugâhta herkes aynı kiliseye giderdi ve perhiz günlerinde perhiz yapmayı akıllarının ucundan bile geçirmeseler de herkes kanının son damlasına kadar kilisesini savunmaya hazırdı. Yalnızca, Kazakların pazarlık yapmayı sevmediğini, ellerini ceplerine sokup ne çıktıysa hepsini verdiklerini bilen para düşkünü Yahudiler, Ermeniler ve Tatarlar ordugâh çevresindeki köylerde yerleşmeyi ve ticaret yapmayı göze alabiliyordu. Bununla birlikte, bu paragöz bezirgânlar acınacak durumdaydı. Vezüv'ün eteklerinde yerleşmiş insanlar gibiydiler. Çünkü Zaporojyelilerde para sıkıntısı baş gösterdiğinde atılgan olanları saldırıp dükkânlarını dağıtıp yağmalıyordu. Ordugâh ayrı, bağımsız cumhuriyetlere benzeyen, daha çok da her gereksinimleri karşılanan öğrencilerin eğitim gördükleri yatılı okulları andıran altmışı aşkın bölükten oluşuyordu. Bu bölüklerde hiç kimse kendine bir şeyler edinmeye çalışmaz, hiçbir şeyle uğraşmazdı. Her şey bölük atamanındaydı ve bu yüzden de genellikle herkes "baba" derdi ona. Para da, giyecekler de ondaydı; yulaf, tahıl gibi bütün yiyeceklerden, hatta yakacaktan da o sorumluydu. Saklaması için parasını ona teslim eden de olurdu. Bölükler arasında sıkça anlaşmazlıklar çıkardı. Böyle durumlarda iş hemen kavgaya varırdı. Taraflar alana dökülür, yumruklaşmaya başlarlardı. Kavga bir taraf üstün gelene kadar sürer, sonra eğlence başlardı. Gençler için öylesine çekici yanları olan ordugâh böyle bir yerdi işte.</p>
				<p class="normal">Ostap ile Andri gençliklerinin olanca heyecanlarıyla dalmışlardı bu coşkun denize. Baba evini de, yatılı okulu da, daha önce onları heyecanlandıran her şeyi de bir anda unutmuş, kendilerini bu yeni yaşama bırakmışlardı. Burada her şeyden hoşlanıyorlardı: Ordugâhtaki çılgın eğlencelerden de, (bunca özgür bir ortamda bazılarını kimi zaman aşırı sert bulmakla birlikte) fazla karışık olmayan yasalardan, kurallardan da... Bir Kazak hırsızlık yaparsa, çaldığı son derece değersiz bir şey bile olsa, onun bu yaptığı bütün Kazaklar için yüz karası kabul ediliyor, onursuz bir Kazak olarak onu alanın ortasına dikilen bir kazığa bağlıyorlar, yanına da, oradan geçen herkesin, ölesiye dövülene kadar alıp ona vurması gereken bir değnek bırakıyorlardı. Borcunu ödemeyeni bir topa zincirliyorlar, arkadaşlarından biri borcunu ödeyip onu kurtarıncaya kadar öyle zincirli tutuyorlardı. Ama Andri'yi en çok etkileyen, cinayet işlemiş birinin korkunç cezalandırılma biçimi olmuştu. Suçlunun gözleri önünde bir çukur kazmışlardı, katili canlı canlı o çukura atıp, üzerine öldürdüğü Kazak'ın bulunduğu tabutu yerleştirdikten sonra ikisinin birlikte üzerini toprakla doldurmuşlardı. Bu insanı dehşete düşüren cezalandırma biçimi uzun süre Andri'nin gözlerinin önünden gitmemişti. Öldürdüğü insanın bulunduğu o korkunç tabutla birlikte gömülen Kazak düşlerine girmişti.</p>
				<p class="normal">Bizim iki genç Kazak kısa sürede Kazaklar arasında sevildiler. Bölük arkadaşlarıyla sık sık, bazen de bütün bölükle ve komşu bölüklerle birlikte oklarını alıp bozkırlara çıkıyorlar, bol kuş, geyik, yaban keçisi avlıyorlar veya ağ atıp bütün bölüğün yiyeceği balığı yakalamak için bölükler arasında kura ile paylaştırılmış göllere, ırmaklara, çaylara gidiyorlardı. Gerçi bu işler özel beceri isteyen şeyler değildi, ama bizim genç iki Kazak öteki gençler arasında gözü peklikleriyle, başarılarıyla ön sıralara çıkmışlardı. Attıklarını vuruyor, Dinyeper'in akıntısına karşı yüzüyorlardı ki bunlar da Kazaklar arasındaki acemiler için küçümsenecek yetenekler değildi.</p>
				<p class="normal">Ne var ki, yaşlı Taras onlar için başka şeyler istemekteydi. Oğulları için istediği böyle boş bir yaşam değildi. Orduyu yiğitçe çarpışacakları, yiğitlere yaraşır, cesur bir harekete nasıl geçirebileceğini düşünüp duruyordu. Sonunda bir gün ordu atamanının yanına gitti ve açıkça şöyle dedi ona:</p>
				<p class="normal">— Ne dersin komutan, Kazakların şöyle biraz dolaşıp eğlenmelerinin zamanı gelmedi mi artık?</p>
				<p class="normal">Ordu atamanı kısa çubuğunu ağzından çıkarıp yana tükürdükten sonra:</p>
				<p class="normal">— Dolaşacak yer yok, dedi.</p>
				<p class="normal">— Olmaz olur mu? Türklerin veya Tatarların üzerine yürüyebiliriz.</p>
				<p class="normal">Ordu atamanı çubuğunu tekrar ağzına aldıktan sonra soğukkanlı bir tavırla karşılık verdi:</p>
				<p class="normal">— Türklerin de, Tatarların da üzerine yürüyemeyiz.</p>
				<p class="normal">— Neden yürüyemeyiz?</p>
				<p class="normal">— Yürüyemeyiz, çünkü sultana söz verdik, barışı bozamayız.</p>
				<p class="normal">— Ama adam bizim dinimizden değil. Tanrı, kutsal kitabımızda, sizin dininizden olmayanları öldürün, diyor.</p>
				<p class="normal">— Buna hakkımız yok. Kendi dinimize göre yemin etmemiş olsaydık belki yapabilirdik; ama hayır, bu koşullarda olmaz.</p>
				<p class="normal">— Nasıl olmaz? Buna hakkımızın olmadığını nasıl söyleyebiliyorsun? Görüyorsun, iki oğlum var, ikisi de genç. Şimdiye kadar hiç savaşmadılar, sen de tutmuş, hakkımız yok diyorsun. Zaporojyeli Kazaklar artık savaşmayacaklar mı yani? Bunu mu demek istiyorsun?</p>
				<p class="normal">— Savaşamayız.</p>
				<p class="normal">— Bu şu anlama geliyor, Kazak gücü boş yere yok olacak, gençlerimiz doğru dürüst bir şey yapamadan, vatanlarına, Hıristiyanlığa bir yararları dokunmadan köpekler gibi bir kenarda çürüyüp gidecekler. Öyleyse ne diye yaşıyoruz, ne işimiz var bu dünyada? Anlat bunu bana! Akıllı adamsın, boşuna ordu atamanı seçmemişlerdir seni, öyleyse anlat bana, niçin yaşıyoruz?</p>
				<p class="normal">Ataman bu soruya cevap vermedi. İnatçı bir Kazaktı. Bir süre sustuktan sonra şöyle dedi:</p>
				<p class="normal">— Sen ne dersen de, savaş olmayacak.</p>
				<p class="normal">Taras:</p>
				<p class="normal">— Savaş olmayacak mı? diye sordu.</p>
				<p class="normal">— Hayır, olmayacak.</p>
				<p class="normal">— Böyle bir umudumuz olmasın mı yani?</p>
				<p class="normal">— Olmasın.</p>
				<p class="normal">"Sen dur hele!" diye geçirdi içinden Bulba. "Ne yapacağımı göreceksin!" Komutandan intikam almaya kararlıydı.</p>
				<p class="normal">Birkaç kişiyle konuşup anlaştıktan sonra herkesi eğlenceye çağırdı. Yediler içtiler, zilzurna sarhoş bir grup Kazak doğruca, genellikle toplantı için çalınan timbalin direğe asılı olduğu alana koştu. Timbalin sopaları davulcuda olduğu için her biri eline bir değnek aldı ve timbale vurmaya başladı. Sese herkesten önce koşup gelen davulcu oldu. Bir gözü kör, ötekinden ise uyku akan, uzun boylu bir Kazaktı.</p>
				<p class="normal">— Kimdir o timbale vuran? diye bağırdı.</p>
				<p class="normal">Sarhoş yaşlı Kazaklar karşılık verdiler ona:</p>
				<p class="normal"> — Kes sesini! Koş sopalarını getir, sana söylediğimiz zaman vuracaksın timbale!</p>
				<p class="normal">Davulcu cebindeki timbal sopalarını çıkardı. Bu gibi durumlarda işin nereye varacağını bildiği için onları yanına almıştı. Timbalin gümbürtüsü duyulunca Kazaklar alana arı kovanı boşalırcasına akın akın toplanmaya başladılar. Hepsi daire olup durdular. Timbale üçüncü kez vurulmasından sonra nihayet ordu ileri gelenleri göründüler: Önde önemli görevinin simgesi asasıyla ordu atamanı, arkasında ordu mührüyle yargıç, mürekkep hokkasıyla yazıcı ve bastonuyla yüzbaşı vardı. Ordu atamanı ile ileri gelenleri kalpaklarını çıkarıp, karşılarında elleri bellerinde mağrur tavırlarla dikilen Kazakları selamladılar.</p>
				<p class="normal">Komutan:</p>
				<p class="normal">— Niçin toplandınız beyler? diye sordu. İstediğiniz nedir?</p>
				<p class="normal">Bağrış çağrış, küfürler sözünü yarıda kesmek zorunda bıraktı onu. Kazakların arasından bağıranlar vardı:</p>
				<p class="normal">— Asanı bırak! Hemen şimdi bırak, şeytanın dölü! Artık istemiyoruz seni!</p>
				<p class="normal">Sarhoş olmayan bazı bölüklerden Kazaklar itiraz edecek oldular, ama öteki sarhoş olmayan Kazaklar da, sarhoşlar da saldırdılar üzerlerine, yumruklaşmaya başladılar. Alanda herkes birbirine girdi.</p>
				<p class="normal">Ordu atamanı bir şeyler söylemek istiyordu, ama otorite tanımayan, öfkeye kapılmış bu kalabalığın (böyle durumlarda neredeyse her zaman olduğu gibi) onu öldüresiye döveceğini bildiği için, yerlere kadar eğilerek asasını bıraktı ve kalabalığın arasına karıştı.</p>
				<p class="normal">Yargıç, yazıcı ve yüzbaşı görevlerinin simgeleri olan ordu mührünü, mürekkep hokkasını ve bastonu bırakmaya hazırlanıyorlarken sordular:</p>
				<p class="normal">— Beyler, bizlerin de görevden ayrılmamızı istiyor musunuz?</p>
				<p class="normal">Kalabalıktan:</p>
				<p class="normal">— Hayır! Siz kalabilirsiniz! diye bağırdılar. Yalnızca atamanı kovuyoruz. Karı kılıklının teki çünkü. Oysa biz ataman gibi bir ataman istiyoruz.</p>
				<p class="normal">İleri gelenler,</p>
				<p class="normal">— Ordu atamanı olarak kimi seçiyorsunuz? diye sordular.</p>
				<p class="normal">Bir grup:</p>
				<p class="normal">— Kukubenko'yu seçelim! diye bağırdı.</p>
				<p class="normal">Bir başka grup itiraz etti:</p>
				<p class="normal">— Hayır, Kukubenko'yu istemeyiz! Daha dünkü çocuk o, ağzı süt kokuyor!</p>
				<p class="normal">— Ataman Şilo olsun! diye bağıranlar oldu. Şilo'yu ordu atamanı yapalım!</p>
				<p class="normal">Kalabalıktan öfkeyle bağırdılar:</p>
				<p class="normal">— Şilo<sup class="calibre3"><a href="TarasBulba%20veMirgorod%20Oykuleri_split_026.html#footnote-100-1" id="footnote-100-1-backlink" name="footnote-100-1-backlink">[1]</a></sup> senin sırtına saplansın, e mi! Tatarlar gibi hırsızlık yapan o it oğlu ite Kazak mı derim ben! Çuvala koy şeytana yolla sen o sarhoşu!</p>
				<p class="normal">— Borodatıy'ı, Borodatıy'ı seçelim!</p>
				<p class="normal">— Borodatıy'ı istemeyiz! Şeytan görsün yüzünü!</p>
				<p class="normal">Taras yanındaki birkaç kişinin kulağına fısıldadı:</p>
				<p class="normal">— Kirdyaga'yı seçelim diye bağırın!</p>
				<p class="normal">Kalabalıkta her yandan bağıranlar vardı:</p>
				<p class="normal">— Kirdyaga'yı seçelim! Kirdyaga'yı seçelim! Borodatıy'ı! Borodatıy'ı! Kirdyaga'yı! Kirdyaga'yı! Şilo'yu! Canı cehenneme Şilo'nun! Kirdyaga'yı!</p>
				<p class="normal">Adaylar kendi isimlerinin söylendiğini duyunca, seçilmeleri için birilerine etki ettiklerinin düşünülmemesi için kalabalığın arasından hemen ortaya çıkıyorlardı.</p>
				<p class="normal">— Kirdyaga'yı! Kirdyaga'yı! sesleri daha çok yükselmeye başlamıştı. Borodatıy'ı! diye bağıranlar da vardı.</p>
				<p class="normal">Sonunda kararı yumruklarla vermek gerekti ve Kirdyaga diyenler üstün geldiler.</p>
				<p class="normal">— Kirdyaga'yı getirin buraya! diye bağıranlar oldu.</p>
				<p class="normal"> Hemen on Kazak ortaya çıktı. Bazıları o kadar sarhoştu ki, ayakta zor duruyorlardı (öylesine içmişlerdi) ve doğru Kirdyaga'ya kendisini ordu atamanı seçtiklerini bildirmeye gittiler.</p>
				<p class="normal">Çok yaşlı, ama zeki bir Kazaktı Kirdyaga ve alanda olup bitenden haberi yokmuş gibi bölüğünde oturuyordu. Gelenleri karşılayıp:</p>
				<p class="normal">— Ne var beyler? İstediğiniz nedir? diye sordu.</p>
				<p class="normal">— Hadi bizimle gel, seni ordu atamanı seçtik!..</p>
				<p class="normal">— Siz ne diyorsunuz beyler! dedi Kirdyaga. Böyle bir onura değecek adam mıyım ben! Ordu atamanlığı kim, ben kim? Böyle bir görevi yürütecek kafa nerede bende? Koca orduda benden başkasını bulamadınız mı?</p>
				<p class="normal">Kazaklar:</p>
				<p class="normal">— Yürü dedik sana be! diye bağırdılar.</p>
				<p class="normal">Kirdyaga'nın direnmesine karşın, içlerinden ikisi kollarından tuttukları gibi yürüttüler onu. Küfürler ederek, tatlı sözler söyleyerek, arkasından iteleyerek, yumruklayarak, tekmeleyerek sonunda alana getirdiler.</p>
				<p class="normal">Alana geldiklerinde söyleniyorlardı:</p>
				<p class="normal">— Ayak diriyor şeytanın dölü! Böyle bir onur vermişler sana, kabul etsene, it oğlu it!</p>
				<p class="normal">Kirdyaga alandaki Kazakların karşısına böyle çıkarıldı. Onu getirenlerden biri herkesin duyacağı bir sesle şöyle dedi:</p>
				<p class="normal">— Ne diyorsunuz beyler? Bu Kazak'ın ordu atamanımız olmasını kabul ediyor musunuz?</p>
				<p class="normal">Kazaklar hep bir ağızdan,</p>
				<p class="normal">— Kabul ediyoruz! diye bağırdı.</p>
				<p class="normal">Sesleri alanda uzun süre yankılandı.</p>
				<p class="normal">Kazaklardan ileri gelen biri asayı alıp yeni seçilen atamana uzattı. Töre gereği, Kirdyaga asayı almayı reddetti. İleri gelen biri tekrar uzattı ona asayı. Kirdyaga ikinci kez de almadı asayı, ama üçüncüsünde aldı. Kalabalıktan onaylar bağırışlar yükseldi, Kazakların sesleri bir kez daha yankılandı alanda. O zaman Kazakların arasında en yaşlı olanlardan ak bıyıklı, ak perçemli dört kişi ortaya çıktı (ordugâhtaki kazakların hiçbiri yatağında ölmediği için Zaporojye'de çok yaşlı Kazak olmazdı), her biri yerden bir avuç çamur alıp (o gün yağmur yağdığı için her yer çamurdu) Kirdyaga'nın başına koydu. Çamur başından aşağı aktı. Bıyıkları, yanakları, bütün yüzü çamur oldu. Ama Kirdyaga yerinden kıpırdamıyordu. Ona verdikleri onur için Kazaklara teşekkürler ediyordu.</p>
				<p class="normal">Bu olaya Bulba kadar başkalarının da sevinip sevinmediği bilinmez, bu gürültülü seçim böylece bitmişti: Taras önceki ordu atamanından intikamını böylece almış oluyordu. Ayrıca, Kirdyaga eski arkadaşıydı ve birçok kara, deniz seferine birlikte katılmışlar, savaş günlerinin zorluklarını, güçlüklerini birlikte paylaşmışlardı. Seçimi kutlamak için yalpalayarak dağıldı kalabalık ve Ostap ile Andri'nin o zamana kadar görmedikleri bir eğlence başladı. Meyhanelerin kapıları kırıldı, bal şerbetleri, şaraplar, votkalar para falan ödenmeden içildi, meyhaneciler parayı bıraktılar, canlarını kurtardıklarına şükrettiler. Gece sabahlara kadar naralar atıldı, zafer şarkıları söylendi. Ay yukarılardan, bütün gece sokaklarda banduralarıyla, dümbelekleriyle, yuvarlak balalaykalarıyla çalıp söyleyerek dolaşan çalgıcıları ve kilisede ilahi okumaları, Zaporojyelilerin kahramanlıklarını yücelten şarkılar söylemeleri için ordugâhta bulundurulan ilahicileri izledi. Sarhoşluk ve yorgunluk baskın gelmeye başladı sonunda. Bazı Kazaklar sağda solda yere yığılmaya başlamıştı. İki Kazak birbirine sarılıyor, duygulanıp (hatta ağlaşarak) birlikte yere uzanıyorlardı. Ötede bir grup topluca yere serilmiş yatıyor, şurada başka bir Kazak kendine daha rahat yatabileceği bir yer arıyor ve kocaman bir kütüğün üzerine uzanıveriyordu. Daha dayanıklı olanlar ise anlaşılmaz bir şeyler mırıldanarak bir süre daha dolaşmış, sonunda içkinin gücüne onlar da yenik düşmüş, yere uzanmışlardı... Bütün ordugâh uykuya dalmıştı artık.</p>
		
		</body>
</html>