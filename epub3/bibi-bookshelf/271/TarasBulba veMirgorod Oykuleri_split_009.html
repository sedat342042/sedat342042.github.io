<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_9">V</h2>
				<p class="normal">Kısa sürede bütün güneybatı Polonya'yı büyük bir korku kapladı. Her yerde şöyle söylentiler dolaşıyordu: "Zaporojyeliler!.. Zaporojyeliler görülmüş!.." Halk yanına alabileceği her şeyini kapmış içerilere doğru kaçıyordu. Henüz kalelerin, şatoların yapılmadığı o düzensiz, güvensiz devirlerde hep olduğu gibi, sazdan yapılmış küçücük evlerini öyle olduğu gibi bırakıp yollara dökülmüşlerdi. O zamanlar insanlar şöyle düşünürlerdi: "Tatarlar saldırdıklarında yerle bir edecek olduktan sonra ev yapmaya ne diye emeğimi de paramı da harcayayım!" Bütün Lehistan ayaktaydı: Kimi öküzlerini, pulluğunu verip karşılığında silah alıyor, orduya katılıyordu, kimi hayvanlarını, götürebileceği her şeyini alıp saklanabileceği bir yerlere kaçıyordu. Konukları silahla karşılayanlar oluyordu ama, çoğunluk onlar gelmeden evini barkını bırakıp kaçıyordu. Zaporojye Ordusu diye bilinen, başıbozuk ve dağınık olsa da, zamanın savaş taktiklerini çok iyi uygulayan bu yaman savaşçı topluluğa karşı koymanın çok zor olduğunu hepsi biliyordu. Kazak atlıları atlarını yormadan, sakin sürüyorlar, piyadeler yük arabalarının ardı sıra sağlam adımlarla yürüyorlardı. Ordu gündüzleri o zamanlar çok olan ormanlarda, tenha yerlerde dinleniyor, yalnızca geceleri ilerliyordu. İleride ne var ne yok, durum nasıl, öğrenip geriye bildirmeleri için önde casuslar, ulaklar vardı. Böylece, en az beklendikleri yerlerde çoğunlukla birden ortaya çıkıyorlar, her şeyi talan ediyorlardı. Köyleri yakıp yıkıyor, yanlarına alıp götüremedikleri sığırları, atları oldukları yerde öldürüyorlardı. Sanki seferde değil de büyük bir eğlencedeydiler. Yarı vahşi o günlerde Zaporojyelilerin her yerde yarattığı dehşet günümüzde olsa insanların tüylerini diken diken ederdi. Öldürülen küçücük çocuklar, kadınların kesilmiş memeleri, topuklarından dizlerine kadar derisi yüzüldükten sonra serbest bırakılmış insanlar... Kısacası, Kazaklar eski hesapları pahalı ödetiyordu. Bir manastırın başpapazı, onların yaklaşmakta olduğunu haber alınca, kimseye sormadan, Kazakların yanlış yaptıklarını, devletiyle Zaporojyeliler arasında anlaşma olduğunu, krala karşı sorumluluklarını yerine getirmediklerini, yapmaları gerekeni yapmadıklarını, ayrıca Leh halkının haklarını çiğnediklerini söylemesi için Kazaklara iki keşişini yollamıştı.</p>
				<p class="normal">Ordu atamanı gelen keşişe şöyle karşılık vermişti:</p>
				<p class="normal">— Başpapazına benden ve bütün Zaporojyelilerden selam söyle, hiç korkmasın. Kazaklar çubuklarını daha yeni yakıyorlar...</p>
				<p class="normal">Ve çok geçmeden o görkemli manastırı alevler sarmış, kocaman gotik pencerelerinden ateş dalga dalga taşmıştı. Kaçışan keşişler, Yahudiler, kadınlar, hiç değilse bir umutla, askerin olduğu, dolayısıyla yıkımdan korunabileceğini düşündükleri kentlere doluşuyorlardı. Devletin arada bir gönderdiği küçük alaylar ya bulamıyordu Kazakları ya da onlarla ilk karşılaştıklarında korkup hızlı atlarını geri, geldikleri yere sürüyorlardı. Kralın daha önce birçok savaşta başarılar kazanmış bazı komutanlarının, güçlerini birleştirip Zaporojyelilerin karşısına dikilmeye karar verdiği de oluyordu. Yalnızca yağmalamakla, savunmasız düşmanın elindekini almakla yetinmek istemeyen, büyüklerinin önünde kendilerini göstermek arzusuyla içleri yanıp tutuşan, kendilerini pek beğenen, gösterişli atları üzerinde, süslü pardösülerinin yenlerini rüzgârda pek çalımlı savurarak koşturan Leh askerlerle bire bir cenk etmek isteyen Zaporojyeli genç Kazaklarımız daha çok işte o zaman gösteriyorlardı kendilerini. Onlar için eğlenceli oluyordu bu. Çok sayıda koşum, değerli kılıç ve silah ele geçiriyorlardı. Bir ay içinde hepsi birer yiğit olmuş, savaşa katılan bu toy çocuklar çok kısa zamanda gerçek birer kahramana dönüşmüştü. O güne kadar gençlik yumuşaklığı okunan yüzleri şimdi sert ve güçlüydü. Taras iki oğlunun en önde gelenler arasında olduğunu gördükçe gurur duyuyordu. Görünüşe bakılırsa, Ostap savaşmak, askerlik sanatını yüceltmek için gelmişti dünyaya. Hiçbir olay karşısında duraksamadan, kendini kaybetmeden, yirmi iki yaşında bir gençten neredeyse beklenmeyecek bir soğukkanlılıkla tehlikeyi, durumu bir anda ölçüp biçiyor, olayı savuşturmak için ne yapması gerektiğine hemen karar veriyor, sonra daha sağlam saldırmak için geri çekiliyordu. Davranışlarında daha şimdiden büyük bir kendine güven dikkati çekiyordu ve bu davranışlarında ileride bir lider olacağının belirtileri kimsenin gözünden kaçmıyordu. Bedeninden güç fışkırıyordu ve savaşçı özellikleri bir aslanınki kadar gelişmişti.</p>
				<p class="normal">Yaşlı Taras şöyle diyordu:</p>
				<p class="normal">— Oo! Evet, zamanla iyi bir komutan olacak bu çocuk! Hem öyle bir komutan olacak ki, babasını cebinden çıkaracak!</p>
				<p class="normal">Andri ise mermilerin, kılıçların büyüleyici müziğine kaptırmıştı kendini. Kendi gücünü ve düşmanın gücünü anlamaya çalışmayı veya hesaplamayı ya da önceden ölçüp biçmeyi bilmiyordu. Cenkte onun için çılgın bir haz ve zevk vardı: İnsanın cenkte hazdan başı dönmeye, gözleri kararmaya başladığında (çevresinde kesik başlar uçuşmakta, atlar patır patır yere yuvarlanmakta, kılıçların ışığında mermiler ıslık çalmaktadır) sarhoş gibi, önüne gelene kılıcını indirmeyi sürdürür, ama kendisinin aldığı yaraları hissetmez bile. Andri'nin kendini heyecana kaptırmış, aklı başında, soğukkanlı hiç kimsenin yapmayacağı biçimde tehlikenin üzerine üzerine gittiğini ve delicesine bir saldırıyla yaşlı Kazakları ister istemez hayran bırakan mucizeler yarattığını gördükçe babası birçok kez oğluna hayret etmişti.</p>
				<p class="normal">Yaşlı Taras şaşkınlık içinde şöyle diyordu:</p>
				<p class="normal">— Bu oğlan da yaman! Umarım düşman alt edemez onu! Tam bir savaşçı! Ostap kadar olmasa da, yine çok iyi, gerçek bir savaşçı!</p>
				<p class="normal">Ordu doğrudan, çok altının ve zengin insanın olduğu söylenen Dubno Kenti'ne yürümeye karar vermişti. Zaporojyeliler, bir buçuk günlük yürüyüş sonunda kentin önlerindeydi. Kent halkı kanlarının son damlasına kadar kentlerini savunmaya kararlıydı. Hiç değilse, düşmanı evlerine sokmaktansa kentin alanlarında, sokaklarında, evlerinin kapılarında ölmeye hazırdılar. Kentin çevresini yüksek bir toprak tabya kuşatmıştı. Tabyanın alçak yerlerinde batarya olarak kullanılan taş duvarlar veya evler ya da yere çakılı sık kütüklerden yapılmış duvarlar vardı. Garnizon güçlüydü ve görevinin önemini biliyordu. Kazaklar coşkuyla çıkacak oldular tabyanın üzerine, ama o anda yoğun bir misket ateşiyle karşılaştılar. Kent halkının boş oturmak istemediği, grup grup tabyada toplandığı, kentlerini savunmaya katıldığı belliydi. Bakışlarında düşmana ölümüne karşı koymak kararlılığı vardı. Kadınlar da katılmıştı aralarına. Zaporojyelilerin tepesine taşlar, fıçılar, çanak çömlek, kızgın zift ve nihayet gözlerini kör eden kum torbaları yağıyordu. Kalelere saldırmak, kale kuşatmak Kazaklara göre değildi. Ordu atamanı geri çekilme emri verdi, arkasından şöyle dedi:</p>
				<p class="normal">— Neyse, efendi kardeşlerim, geri çekiliyoruz. Ama tek bir kişinin kentten ayrılmasına izin verirsem iğrenç bir Tatar olayım, Hıristiyan demeyin bana! Varsın açlıktan gebersinler köpekler!</p>
				<p class="normal">Ordu geri çekilip kenti kuşattı ve boş durmaktansa çevreyi yağmalamaya, yakın köyleri yakıp yıkmaya, tarladan henüz kaldırılmamış buğday yığınlarını ateşe vermeye, henüz biçilmemiş, inadına dolgun başakların dalgalandığı, olağanüstü verimli, o yıl toprak sahiplerine bol ürün verecek ekili tarlalara atlarını sürmeye başladılar. Kenttekiler her şeyleri olan tarlalarının yok oluşunu dehşetle izliyordu. Öte yandan Zaporojyeliler, kenti arabalarını iki sıra yaparak çepeçevre kuşatmış, kendileri de ordugâhta olduğu gibi bölüklere ayrılmış, çubuklarını içiyor, ele geçirdikleri silahları değiştokuş ediyor, birdirbir, tek mi çift mi oynuyor, acımasız bir soğukkanlılıkla kenti izliyorlardı. Geceleri ateşler yakılıyordu. Her bölükte aşçılar kocaman bakır kazanlarda pirinç lapası pişiriyorlardı. Bütün gece sönmeyen ateşlerin başında gözünü bir an kırpmayan nöbetçiler bekliyordu. Ne var ki, bir süre sonra Zaporojyeliler boş durmaktan, bir işe yaramadığı halde sürekli uyanık ve dikkatli olmaktan yavaş yavaş sıkılmaya başlamışlardı. Ordu atamanı, savaşlarda büyük çatışmalar ve başarılar olmadığı zamanlar olduğu gibi, günlük içki hakkının bile iki katına çıkarılması emrini vermişti. Böyle beklemek gençlerin de, özellikle Taras Bulba'nın iki oğlunun da hiç hoşuna gitmiyordu.</p>
				<p class="normal">Andri'nin canı çok sıkılıyordu. Taras şöyle diyordu ona:</p>
				<p class="normal">— Çılgın oğlum benim! Sabret Kazak... Sen bir gün ataman olacaksın! Cenkte yiğitliği elden bırakmayan değildir yalnızca iyi savaşçı, beklerken canı sıkılmayan, sabretmesini bilen, kim ne derse desin direncini yitirmeyen de iyi savaşçıdır.</p>
				<p class="normal">Ama kanı kaynayan bir gencin düşünceleri yaşlı bir insanınkilerle uyuşamazdı. İkisinin yapısı ayrıydı ve olaya ikisi başka gözle bakıyordu.</p>
				<p class="normal">Bu arada Taras'ın alayı da Tovkaç'ın komutasında gelmiş, orduya katılmıştı. Alayda iki yüzbaşı, bir yazıcı ve diğer rütbeli subaylar vardı. Dört bin kişiyi aşkın bir alaydı bu. Durumu öğrenince, çağrılmadıkları halde gönüllü olarak alaya katılan birçok da Kazak vardı. Yüzbaşılar Taras'ın oğullarına yaşlı annelerinin hayır duaları ile birlikte, Kiev'deki Mejigorski Manastırı'ndan aldığı servi ağacından kutsal birer haç getirmişlerdi. İki kardeş kutsal haçları boyunlarına taktılar ve yaşlı annelerini hatırlayıp ellerinde olmadan duygulandılar. Annelerinin bu hayır duasının bir anlamı mı vardı acaba? Düşmanı yeneceklerine, sonra ganimetleriyle birlikte şan şerefle, güle eğlene, banduracıların şarkıları eşliğinde yurtlarına döneceklerine bir işaret miydi, ya da?.. Ama geleceği kimse bilemez, gelecek insanın önünde bataklıktan yükselen bir sonbahar sisi gibi durur. Bu sisin içinde kuşlar kanat çırparak, birbirini görmeden aşağı yukarı uçuşup durur. Güvercin atmacayı, atmaca güvercini görmez, hiçbiri kendi felaketinden ne kadar uzağa uçtuğunu bilemez...</p>
				<p class="normal">Ostap kendi havasındaydı, çoktan başını alıp bölüğe gitmişti. Andri'nin içinde nedenini bilmediği bir sıkıntı vardı. Kazaklar akşam dualarını yapalı çok oluyordu. Ortalık iyice kararmıştı. Büyüleyici bir temmuz gecesi kucaklamıştı havayı. Ama Andri gitmiyordu bölüğe, yatıp uyumuyordu da, dalmış, çevresine bakınıyordu. Gökyüzünde sayısız yıldız ışıl ışıl göz kırpıyordu. Her yanda, arkalarında katran fıçıları asılı, düşmandan ele geçirilmiş her çeşit ganimetle, yiyecekle dolu arabalar vardı. Arabaların altlarında, çevrelerinde ve uzağında Zaporojyeliler çimenlerin üzerine rasgele uzanmış uyuyordu: Başının altına yastık diye kimi torbasını, kimi kalpağını koymuştu, kimi ise yastık yerine doğrudan arkadaşının karnını kullanıyordu. Kılıcını, fitilli tüfeğini, bakır süslemeli, demir bilezikli kısa çubuğunu ve çakmağını hiçbir Kazak yanından ayırmazdı. Bacaklarını altlarına alıp ovaya yayılmış yatan açık renk iri öküzler uzaktan bakınca ovada şuraya buraya dağılmış boz kayaları andırıyorlardı. Otların üzerine uzanmış uyuyan savaşçıların yoğun horlaması, çayıra salınmış, ayakları bağlı olduğu için öfkeli aygırların uzaklardan gelen kişnemelerine karışıyordu. Bu temmuz gecesinin güzelliğine karışan görkemli, korkunç bir şey daha vardı. Bu, uzaklarda yanmakta olan köylerin gökyüzüne yansıyan kızıllığıydı. Bir yanda alevler yavaşça yükseliyor, öte yanda yanıcı bir şeye rastladıklarında ansızın parlayarak fışkırırcasına yukarılara doğru çıkıyor, neredeyse yıldızlara kadar yükseliyor ve gökyüzünün uzak derinliklerinde yalazları dağılıyor, sönüp gidiyordu. Bir yanda, bütünüyle yanmış simsiyah bir manastır, parlayan her alevin aydınlandığında korkunç bir keşiş gibi, iç karartan büyüklüğüyle insana dehşet veren bir biçimde beliriyordu. Öte yanda bir başka manastırın bahçesi tutuşmuş yanıyordu. Duman tüten ağaçların cızırtısı geliyordu sanki oradan doğru. Bedenlerini alevler sardığında salkım salkım erik dalları leylak rengi fosforlu bir ışıkla aydınlanıyor, dallarda yer yer sararmış armutlar altın sarısı bir renge bürünüyor, aralarından ise binanın duvarlarında veya bir ağaç budağına asılı, manastırla birlikte yanmış zavallı bir Yahudi'nin veya keşişin simsiyah cesedi görünüyordu. Uzaklarda, yanan bir tarlada alevlerin üzerinde ufacık, siyah haçlar gibi, kuşlar uçuşuyordu. Kuşatılmış kent uykuya dalmıştı sanki. Uzaklardaki yangınların ışığı hafiften vuruyordu kiliselerinin kulelerine, evlerinin çatılarına, tabyadaki kütük duvarlarına. Andri Kazak birliklerinin arasında bir süre dolaştı. Çevresinde nöbetçilerin oturduğu ateşler her an sönmek üzereydi. Akşam yemeğinde lapasını, galuşkasını Kazaklara özgü iştahla doya doya yediği için üzerlerine ağırlık çökmüş nöbetçiler de uyuyorlardı. Böylesine bir kaygısızlık karşısında şaşıran Andri şöyle geçirdi içinden: "Neyse ki güçlü bir düşman yok karşımızda da, bir tehlike söz konusu değil." Sonra bir arabaya gidip üzerine çıktı, kollarını başının altına çapraz koyup sırtüstü uzandı. Ama uyuyamıyordu. Uzun süre yıldızlara baktı. Gökyüzü bir baştan bir başa pırıl pırıl, hava tertemiz, duruydu. Sayısız yıldızın oluşturduğu, gökyüzünü bir uçtan bir uca kuşak gibi kat eden Samanyolu ışıl ışıldı. Andri arada bir dalar gibi oluyor, uykunun ince sisi gözlerine bir an perde gibi iniyor, kısa bir süre sonra perde kalkıyor, gökyüzü yine tüm parlaklığıyla görünür oluyordu.</p>
				<p class="normal">Bir ara tuhaf bir yüz görür gibi oldu. Bunun, üzerine çökmekte olan uykunun tatlı bir belirtisi olduğunu düşünerek gözlerini iri iri açtı ve o anda, üzerine eğilmiş, doğrudan gözlerinin içine bakan bitkin, kupkuru bir yüz gördü. Uzun, kömür gibi simsiyah, toplanmamış dağınık saçları, başına gelişigüzel atıldığı belli koyu renk başörtüsünün altından dökülüyordu. Bu bakıştaki tuhaf parıltı da, keskin hatlı bu yüzdeki ölüm donukluğu da Andri'nin bir an bunun hayalet olduğunu düşünmesine neden oldu. İster istemez elini tüfeğine attı ve sert bir sesle şöyle dedi:</p>
				<p class="normal">— Kimsin? Kötü ruhsan hemen defol git buradan. İnsansan, şakanın hiç zamanı değil. Vururum, gebertirim seni!</p>
				<p class="normal">Andri'nin böyle söylemesi üzerine hayalet, susması için yalvarır gibi parmağını dudağına götürdü. Andri silahını bıraktı, hayaletin yüzüne daha dikkatli baktı. Uzun saçlarından, boynundan ve yarı açıkta esmer göğsünden bunun bir kadın olduğunu anladı. Ama yerlilerden değildi. Yüzü esmer, bitkindi, çökük yanakları kocaman elmacık kemiklerini daha da çıkık gösteriyordu. Çekik gözlerinin uçları yay gibi yukarı kalkıktı. Andri bu yüze baktıkça onda tanıdık bir şeyler görmeye başlamıştı. Sonunda dayanamadı, sordu:</p>
				<p class="normal">— Söyle, kimsin? Sanırım tanıyorum seni ya da bir yerde gördüm...</p>
				<p class="normal">— Bundan iki yıl önce Kiev'de.</p>
				<p class="normal">Andri papaz okulu yıllarından belleğinde kalanları toparlamaya çalışarak:</p>
				<p class="normal">— İki yıl önce... Kiev'de... diye tekrarladı.</p>
				<p class="normal">Bir kez daha dikkatle baktı karşısındakinin yüzüne ve birden haykırdı:</p>
				<p class="normal">— O Tatar kızsın sen! Voyvoda'nın kızının hizmetçisi...</p>
				<p class="normal">Tatar kızı, Andri'nin öyle haykırmasından uyanan oldu mu diye başını çevirip arkasına baktıktan sonra, ellerini dua eder gibi yalvarırcasına birleştirip titreyerek fısıldadı:</p>
				<p class="normal">— Şşş! </p>
				<p class="normal">Andri, soluk almakta güçlük çekiyormuş gibi, heyecandan kesik kesik, çok alçak sesle:</p>
				<p class="normal">— Söylesene, söylesene, diyordu, neden, nasıl geldin buraya? Hanımın nerede? Bir şey olmadı ona, değil mi?</p>
				<p class="normal">— Kendisi içeride, kentte.</p>
				<p class="normal">— Kentte mi? diye sordu Andri.</p>
				<p class="normal">Az kaldı yine haykıracaktı. Bütün kanının bir anda kalbine dolduğunu hissediyordu.</p>
				<p class="normal">— Neden kentte?</p>
				<p class="normal">— Babası kentte de onun için. Babası bir buçuk yıldır Bubno Voyvodası.</p>
				<p class="normal">— Söylesene, evlendi mi? Hadi anlatsana, ne tuhaf bir kızsın! Şimdi ne yapıyor?..</p>
				<p class="normal">— İki gündür bir şey yemiyor.</p>
				<p class="normal">— Nasıl?..</p>
				<p class="normal">— Uzun zamandır kentte hiç kimsenin yiyecek bir lokma ekmeği yok, kaç gündür yalnızca toprak yiyorlar.</p>
				<p class="normal">Andri donup kalmıştı. Tatar kız sürdürüyordu konuşmasını:</p>
				<p class="normal">— Hanımcığım tabyanın üstünden bakarken Kazakların arasında görmüş seni. "Git o savaşçıya söyle," dedi, "beni unutmamışsa, hatırlıyorsa yanıma gelsin. Hatırlamıyorsa, yaşlı annem için seninle bir parça ekmek yollasın, annemin gözlerimin önünde açlıktan ölmesine dayanamayacağım çünkü. Önce ben öleyim, sonra o ölsün. Ellerine sarıl, ayaklarına kapan... Onun da yaşlı bir annesi vardır, onun hatırına bir parça ekmek yollasın!"</p>
				<p class="normal">Birden Kazak'ın genç yüreğinde birçok duygu uyandı, taştı.</p>
				<p class="normal">— Sen nasıl gelebildin buraya? Hangi yoldan?</p>
				<p class="normal">— Yeraltı yolundan.</p>
				<p class="normal">— Bir yeraltı yolu mu var?</p>
				<p class="normal">— Evet, var.</p>
				<p class="normal">— Nerede?</p>
				<p class="normal">— Sizinkilere söylemeyeceksin, değil mi yiğit Kazak?</p>
				<p class="normal">— Kutsal haç üzerine yemin ederim, söylemeyeceğim.</p>
				<p class="normal">— Yamacı inip dereyi karşıya geçtiğinde, sazlıkların arasında.</p>
				<p class="normal">— Yol doğru kente mi çıkıyor?</p>
				<p class="normal">— Dosdoğru kent manastırına.</p>
				<p class="normal">— Hadi gidelim, hemen gidelim!</p>
				<p class="normal">— Ama İsa ve kutsal Meryem aşkına bir parça ekmek!</p>
				<p class="normal">— Tamam. Buradan, arabanın yanından ayrılma sen, ya da iyisi mi, arabaya çık uzan. Kimse görmez seni, herkes uyuyor. Ben hemen döneceğim.</p>
				<p class="normal">Andri kendi bölüğünün yiyeceklerinin bulunduğu arabalara doğru yürüdü. Kalbi duracak gibi çarpıyordu. Bütün geçmişi, o anda bulunduğu ordugâhın kaba yaşam koşullarının bastırdığı, ruhunun derinlerine ittiği her şey bir anda üste çıkmış, diğer duyguların tümünü derinlere gömmüştü. Kapkaranlık bir denizin sularından çıkmış gibi, o mağrur kız belirmişti yine gözlerinin önünde. Yine o güzel elleri, gözleri, gülümseyen dudakları, göğsünün üzerine kıvrım kıvrım dökülmüş koyu kestane rengi gür saçları, genç kızlığın o yumuşaklığını hatırlamıştı. Hayır, aslında hiç unutmamıştı onları. Ruhunun derinliklerinden bir an bile yok olmamışlardı, yalnızca güçlü başka duygulara yer açmak için kenara çekilmişlerdi, o kadar. Ama sık sık, evet sık sık genç Kazak'ın derin uykusunu bölerlerdi, uyanırdı genç Kazak, niçin böyle uyandığını anlamaya çalışarak yatağında uzun süre uyuyamadan döner dururdu.</p>
				<p class="normal">Arabalara doğru yürüyordu Andri, o kızı tekrar göreceğini düşündükçe kalbi giderek daha hızlı çarpıyor, genç dizleri titriyordu. Arabaların yanına geldiğinde, buraya niçin geldiğini bütünüyle unutmuştu. Elini alnına götürüp ne yapması gerektiğini hatırlamaya çalışarak uzun süre ovuşturdu. Sonunda ürperdi, içine bir korku doldu: Kızın açlıktan ölmek üzere olduğunu hatırlamıştı. Hemen arabaya çıktı, koltuğunun altına birkaç büyük siyah ekmek aldı, ama o anda bu ekmeklerin yemek seçmeyen, güçlü kuvvetli Zaporojyeliler için olduğunu, narin yapılı bir kıza gitmeyeceğini düşündü. Bir gün önce ordu atamanının üç günlük darı ununu bir günlük pelteye kullandıkları için aşçılara sitem ettiği geldi aklına. Kazanlarda bol pelte bulacağından emin, babasının sefer tencerelerinden birini aldı, bölük aşçısının yanında uyuduğu yeni küllenmiş ateşin üzerindeki onar kovalık iki kazana gitti. İçlerine bakıp ikisinin de boş olduğunu görünce şaşırdı. Onca pelteyi bitirebilmek için Kazaklarda insanüstü bir iştah olmalıydı. Üstelik onların bölüğü öteki bölükler kadar kalabalık da değildi. Başka bölüklerin kazanlarına baktı. Onlar da boştu. İster istemez şu atasözü geldi aklına: "Zaporojye Kazakları çocuk gibidirler: Önlerine koyduğun yemek az ise hepsini yerler, çok ise siler süpürürler." Şimdi ne yapacaktı? Öyle ya, yağmaladıkları bir manastırın fırınında buldukları bir çuval beyaz ekmeği babasının alay arabasına koymuşlardı. Doğru babasının arabasına gitti. Ama çuval arabada yoktu: Ostap yastık diye onu başının altına alıp arabanın yanında yere uzanmış, horul horul uyuyordu. Andri bir eliyle çuvalı tuttu ve birden öyle çekti ki, Ostap'ın başı yere çarptı ve hemen fırladı yattığı yerden, gözlerini açmadan oturdu, avazı çıktığınca bağırmaya başladı: "Tutun, tutun şu aşağılık Lehi! Atını yakalayın, bırakmayın!" Andri korkuya kapıldı, çuvalı ağabeyinin başına indirecekmiş gibi kaldırıp bağırdı: "Sus, gebertirim!" Ostap çuval başına inmeden bağırmayı kesmiş, sakinleşmiş, tekrar yatıp öylesine horlamaya başlamıştı ki, başını koyduğu otlar soluğundan uçuşmaya başlamıştı. Andri, Ostap'ın uyku sersemliğiyle bağırmasından Kazaklar arasında uyanan oldu mu, anlamak için endişeyle bakındı. Yalnızca komşu bölükten perçemli bir baş hafifçe kalkmış ve çevresine şöyle bir bakındıktan sonra tekrar çimenlerin üzerine yatmıştı. Andri kıpırdamadan iki dakika bekledi, sonra çuvalı alıp yürüdü. Tatar kız kıpırdamadan uzanmış, neredeyse soluk bile almadan onu bekliyordu.</p>
				<p class="normal">— Hadi kalk, gidiyoruz! Korkma, herkes uyuyor! Her şeyi taşımam zor olursa ekmeklerden birkaçını sen alabilir misin?</p>
				<p class="normal">Andri böyle dedikten sonra çuvalı sırtladı, yanından geçtikleri arabadan bir çuval da darı çekip aldı, Tatar kızına taşıması için vereceğini söylediği ekmekleri bile kendi eline almış, taşıdığı ağırlık altında hafif eğilmiş, uyuyan Zaporojyelilerin arasından cesaretle yürüyordu.</p>
				<p class="normal">Babasının yanından geçerken yaşlı Bulba seslendi ona:</p>
				<p class="normal">— Andri!</p>
				<p class="normal">Kalbi duracak gibi çarpmaya başladı Andri'nin. Durdu, zangır zangır titreyerek, alçak sesle:</p>
				<p class="normal">— Ne var baba? dedi.</p>
				<p class="normal">— Yanında bir kadın var! Kalkarsam öldürürüm seni! Kadın kısmından hayır gelmez sana!</p>
				<p class="normal">Bulba böyle söyledikten sonra başını dirseğine destek yapıp sıkı sıkı örtünmüş Tatar kızını dikkatle incelemeye koyuldu.</p>
				<p class="normal">Andri aptallaşmıştı, babasına bakmaya cesaret edemiyordu. Ama bir süre sonra başını çevirip ona baktığında babasının elini başının altına koyup çoktan tekrar uykuya daldığını gördü.</p>
				<p class="normal">Haç çıkardı. İçindeki korku geldiğinden çabuk kaybolup gitmişti. Dönüp Tatar kızına baktı. Kız hemen arkasında örtüsüne sarınmış, simsiyah bronz bir heykel gibi dikiliyordu. Uzaklardaki yangınların kızıllığı, bir ölününki gibi donuk gözlerinde yansıyordu yalnızca. Kolundan tutup çekti kızı, sık sık dönüp arkalarına bakarak birlikte yürüdüler. Yamaçtan (bazı yerlerde böyle yamaçlara yar derler) sakin akan derenin yatağına, sık kavak ağaçlarının olduğu, yer yer engebeli düzlüğe indiler. Şimdi Zaporojyelilerin bulunduğu düzlükten bütünüyle görünmez olmuşlardı. Hiç değilse, Andri dönüp baktığında arkalarında adam boyundan yüksek, dik bir duvar gibi yükselen yamacı görüyordu. Yamacın üzerinde birkaç bozkır kamışı, onların üzerinde, yukarılarda, gökyüzünde ise altındanmış gibi parlak, orak biçiminde yeni ay vardı. Bozkırdan doğru gelen esintiden şafağın sökmesine çok kalmadığı belliydi. Ama uzak yakın, hiçbir yerden horoz sesi gelmiyordu: Kentte de, yakılıp yıkılmış çevrede de uzun zamandır hiç horoz kalmamıştı çünkü. Köprü yerine kullanılan bir kütükten suyun karşısına, arkada bıraktıkları yamaçtan daha dik bir yamacın olduğu karşı kıyıya geçtiler. Anlaşıldığı kadarıyla, kenti kuşatan tabyada bu yamaç sağlam, güvenilir bir noktaydı, hiç değilse bu yüzden toprak tabya burada daha alçak tutulmuştu ve garnizon burayı savunmuyordu. Zira hemen arkada manastırın kalın duvarı yükseliyordu. Dik yamaç yabani otlarla kaplıydı ve dere ile yamaç arasındaki küçük düzlük neredeyse adam boyu sazlıktı. Yamacın tepesindeki çit kalıntılarından burada bir zamanlar bostan olduğu anlaşılıyordu. Çitin önünü geniş <br class="chapter"/>dulavratotu yaprakları örtmüştü, arkasında karapazılar, yabani dikenler ve hepsinin üzerinden başlarını göstermiş ayçiçekleri vardı. Yerler çamur olduğu, suların içinden geçtikleri için burada Tatar kızı pabuçlarını çıkardı, eteklerini dikkatlice toplayıp yalınayak yürümeye başladı. Sazların arasında güçlükle ilerleyerek bir çalı çırpı yığınının önünde durdular. Çalı çırpıyı kenara çekince karşılarına fırın ağzı genişliğinde bir delik çıktı. Tatar kızı başını eğip deliğe önden girdi. Andri eğilebildiği kadar eğilip (sırtında çuvallar vardı çünkü) onu izledi ve zifiri karanlıkta buldular kendilerini.</p>
		
		</body>
</html>