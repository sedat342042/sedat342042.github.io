<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_14">X</h2>
				<p class="normal">— Amma da uyumuşum! dedi Taras.</p>
				<p class="normal">Ağır bir sarhoş uykusundan uyanmış gibiydi. Nerede olduğunu anlamaya çalışıyordu. Büyük bir bitkinlik vardı üzerinde. Gözlerini açtığı yabancı odanın duvarları, köşeleri hafiften sallanıp duruyordu. Bir süre sonra Tovkaç'ın karşısında oturduğunu fark etti, onun soluk alışını dinliyordu sanki.</p>
				<p class="normal">"Neyse," diye geçirdi içinden Tovkaç, "neredeyse bir daha uyanmamak üzere uyuyacaktı!" Ama bir şey söylemedi, gözdağı verir gibi parmağını sallayarak Taras'a susmasını işaret etti.</p>
				<p class="normal">Taras, belleğini zorlayarak, olup biteni anımsamaya çalışarak sordu:</p>
				<p class="normal">— Söylesene, neredeyim ben?</p>
				<p class="normal">Arkadaşı öfkeyle bağırdı ona:</p>
				<p class="normal">— Kes sesini! Öğrenmek istediğin nedir? Ağır yaralı olduğunu görmüyor musun? İki haftadır durmadan dinlenmeden kaçıyoruz seninle. Yolda ateşler içinde yanıyordun, hep saçma sapan şeyler sayıklıyordun. İlk kez burada sakin uyudun. Daha kötü olmak istemiyorsan kes sesini, konuşma.</p>
				<p class="normal">Ama Taras düşüncelerini toparlamaya, olanları anımsamaya çalışıyordu.</p>
				<p class="normal">— İyi ama, Lehler dört bir yanımı sarmıştı, değil mi? Aralarından kurtulmam olanaksızdı, değil mi?</p>
				<p class="normal">Tovkaç, sabrı tükenen bir dadının yaramazlık yapan çocuğa bağırdığı gibi bağırmaya başladı:</p>
				<p class="normal">— Sussana be şeytan herif! Nasıl kurtulduysan kurtuldun, bilsen neyine yarayacak sanki? Kurtuldun ya, bu kadarı yeter sana! Birileri çıkardı seni oradan işte! Bu kadarı yeter de artar senin için! At üstünde kaç gecelik yolumuz var daha. Sıradan bir Kazak saydıklarını mı sanıyorsun kendini? Hayır, iki bin altın koymuşlar başına.</p>
				<p class="normal">— Ya Ostap? diye haykırdı Taras.</p>
				<p class="normal">Yattığı yerden doğrulmaya çalıştı. Birden Ostap'ı yakaladıklarını, onun gözlerinin önünde oğlunu bağladıklarını, oğlunun şimdi Lehlerin elinde olduğunu hatırlamıştı.</p>
				<p class="normal">İçine büyük bir keder doldu. Yaralarının sargılarını çekip çıkardı. Uzağa attı. Yüksek sesle bir şey söylemek istiyordu, ama anlamsız sözcükler çıkıyordu ağzından. Yine ateşi yükselmiş, saçmalamaya, sayıklamaya başlamıştı.</p>
				<p class="normal">Bu arada sadık arkadaşı karşısına dikilmiş, bağırıp çağırıyor, ona sitemler ediyordu. Sonunda kollarından, bacaklarından tuttu, bebek kundaklar gibi bağladı, sargılarını yeniden sardı. Öküz derisiyle güzelce sardı onu, sonra tahtaya yatırıp iplerle atın eyerine sıkıca bağladı. Yeniden yola koyuldular.</p>
				<p class="normal">— Ölsen de Zaporojye'ye götüreceğim seni! Lehlerin Kazak onurunu ayaklar altına almalarına izin vermeyeceğim. Cesedini parça parça eder, suya atarlar. Leh toprağından gelen kartal oyacağına gözlerini, varsın bizim bozkır kartalımız oysun. Ölü ya da diri Ukrayna'ya kadar götüreceğim seni.</p>
				<p class="normal">Gerçek bir dosttu bunları söyleyen. Taras'ı yarı baygın, at sırtında götürürken gece gündüz durmadan konuşarak Zaporojye'de ta ordugâha kadar ulaştırdı onu. Orada günlerce çeşitli otlarla, merhemlerle iyi etmeye çalıştı Taras'ı, mesleğinde tanınmış Yahudi bir kadın buldu. Kadın bir ay aralıksız birtakım ilaçlar verdi ona, nihayet iyileşmeye başladı Taras. İlaçlar mı kurtarmıştı onu, yoksa bedeninin demir gücü mü, bilinmez, ama bir buçuk ay sonra ayaktaydı. Yaraları iyileşmişti, yalnızca kılıç yarası izleri yaşlı Kazak'ın bir zamanlar ne derin yaralar aldığına tanıklık ediyordu. Ne var ki belirgin bir durgunluk, hüzün çökmüştü üzerine. Alnında bir daha hiç kaybolmayacak derin üç kırışık belirmişti. Şimdi çevresine bakınıyordu: Ordugâhta herkes yeniydi, eski arkadaşlarının hepsi ölmüştü. Din uğruna, kardeşlik uğruna çarpışanlardan bir kişi bile kalmamıştı. Atamanla birlikte Tatarların arkasından gidenlerin de hepsi ölmüştü: Kimi savaş alanında onurlu Kazak başını vermiş, kimi Kırım'ın çorak topraklarında susuzluktan, açlıktan kırılmış, kimi tutsak düşünce bu yüz karasına dayanamayıp kederinden ölmüştü. Atamanı da dönmemişti, eski arkadaşlarından hiçbiri de... Bir zamanlar Kazak gücü fışkıran bedenlerinin üzerindeki toprakta çoktan otlar bitmişti. Gürültülü büyük bir eğlence oldu diye düşünüyordu: Çanak çömlek ne varsa parçalamış, evde bir damla içki bırakmamıştı konuklar, uşaklar da değerli kadehleri, kapları çalıp götürmüştü... ev sahibinin canı sıkkındır, şöyle düşünür: "Keşke vermeseydim bu ziyafeti..." Boş yere Taras'ı bir şeyle meşgul etmeye, neşelendirmeye çalışıyorlardı. Ak sakallı halk ozanları üçer beşer gelip onun Kazak kahramanlıklarını yücelten destanları boşuna söylüyordu. Taras soğuk, ilgisiz bakıyordu onlara, kıpırtısız yüzünde sonsuz bir keder beliriyor, başını sessizce önüne eğip şöyle mırıldanıyordu: "Oğlum benim! Ostap'ım benim!"</p>
				<p class="normal">Zaporojyeliler yeni bir deniz seferine çıktılar. İki yüz kayık Dinyeper'den aşağılara indi. Küçük Asya, güzelim kıyılarını yakıp yıkan çıplak Kazak başları, uzun perçemler gördü. Müslüman halkın kana bulanmış sarıklarını renk renk çiçeklerle bezeli tarlalara saçılmış, denizde yüzerken gördü. Katranlı Kazak şalvarları, simsiyah kırbaçlı adaleli kollar gördü. Kazaklar bağlara dalıyor, doyasıya yedikten sonra geri kalan asmaları parçalıyorlardı. Camilere öbek öbek hayvan pisliği bırakıyorlardı. Değerli İran şallarını kendilerine uçkur yaptılar, kirlenmiş gömleklerinin üzerine sardılar. Sonraları uzun süre kısa Kazak çubukları buldular yerlerde Müslümanlar. Kazaklar neşeyle geri dönüyorlardı ki, arkalarından on toplu bir Türk gemisi yetişti, on topunu birden ateşledi. Çil yavrusu gibi dağıldı Kazaklar. Üçte biri denizin dibini boyladı ama geri kalanlar tekrar toparlandı, tıka basa altın dolu on iki fıçıyla Dinyeper'in ağzından içeri girdi. Ama böyle şeyler ilgilendirmiyordu artık Taras'ı. Sözde ava çıkıyor gibi çayırlara, bozkırlara çıkıyordu. Ama bir kez ateş ettiği olmuyordu. Son derece üzgün, silahını bir kenara bırakıp denizin kıyısına çöküyordu. Başı önünde, üzgün, uzun süre öylece oturuyor, durmadan mırıldanıyordu: "Oğlum benim! Ostap'ım!" Karadeniz masmavi uzanıyordu önünde, uzakta bir martı bağırıyordu sazlıkta, ak düşmüş bıyığı titriyordu Taras'ın, gözlerinden yaşlar süzülüyordu damla damla.</p>
				<p class="normal">Sonunda artık dayanamadı Taras. "Ne olursa olsun, gidip sağ mı, ölü mü, öldürüldüyse mezara kondu mu, öğreneceğim. Ne pahasına olursa olsun, öğreneceğim!" Ve bir hafta sonra silahı omzunda, kılıcı belinde, mızrağı yanında, matarası eyerine bağlı, sefertası, barut ve mermileri de, atının her gereksinimi de hazır olarak atının üzerinde, Uman kentindeydi.</p>
				<p class="normal">Doğrudan, neyle simsiyah oldukları belli olmayan küçük pencereleri zor görülebilen, bacası paçavralarla tıkalı, derme çatma çatısı serçelerle dolu kir pas içinde küçük bir eve yaklaştı. Kapının önü tepeleme çöp doluydu. Pencereden yaşmağının incileri kararmış bir Yahudi karısı bakıyordu.</p>
				<p class="normal">Taras atından inip, dizginini kapının hemen yanındaki kancaya taktıktan sonra sordu:</p>
				<p class="normal">— Kocan evde mi?</p>
				<p class="normal">Yahudi karısı:</p>
				<p class="normal">— Evde, dedi.</p>
				<p class="normal">Sonra koşup ata bir kap buğday, yiğit Kazak'a bir bardak bira getirdi.</p>
				<p class="normal">— Yahudi kocan nerede?</p>
				<p class="normal">Taras içki bardağını dudaklarına götürdüğünde Yahudi karısı yerlere kadar eğilip selam vererek ona sağlıklar diledikten sonra karşılık verdi:</p>
				<p class="normal">— Arka odada dua ediyor.</p>
				<p class="normal">— Sen burada kal, atımın yemini, suyunu ver, ben kocanın yanına gidiyorum, onunla yalnız konuşacağım. Bir işim var kendisiyle.</p>
				<p class="normal">Bu Yahudi, ünlü Yankel'di. Kentte yerler kiralıyor, meyhane işletiyordu. Çevredeki Leh beylerini, savaşçılarını avucunun içine almış, paralarının hemen hepsini cebe indirmiş, Yahudiliğini tam anlamıyla göstermişti. Üç mil çevrede düzenini yitirmemiş tek köy evi kalmamıştı: Hepsi yıkılmış, çökmüş, dağılmıştı, evlerde ne var ne yok Yankel'e yatırılmış, geride yalnızca yoksulluk ile işe yaramaz eski püskü şeyler kalmıştı. Sanki bir yangın veya veba felaketi görmüştü köyler. Yankel orada on yıl daha kalsa çevrede belki de her şey yok olurdu. Taras arka odaya girdi. Yahudi oldukça kirli örtüsünü örtünmüş, dua ediyordu. Dini gereği, son kez tükürmek için başını çevirdiğinde arkasında dikilen Bulba'yı gördü. O anda Yahudi'nin aklına Bulba'nın başı için konmuş iki bin altın geldi. Ama bu hırsından utandı ve bir kurt gibi her zaman içini kemiren altın düşüncesini kafasından çıkarıp atmaya çalıştı.</p>
				<p class="normal">Taras, kimse görmesin diye odanın kapısını dikkatlice kapadıktan sonra, kendisini yerlere kadar eğilerek selamlayan Yahudi'ye:</p>
				<p class="normal">— Beni dinle Yankel! dedi. Biliyorsun, hayatını kurtardım senin, Zaporojyeliler köpek gibi parçalayacaktı seni. Şimdi sıra sende, bir iyilik yapacaksın bana!</p>
				<p class="normal">Yahudi'nin yüzü hafiften buruşmuştu.</p>
				<p class="normal">— Ne gibi bir iyilik istiyorsunuz? Yapabileceğim bir şey olursa niçin yapmayayım?</p>
				<p class="normal">— Bir şey söyleme. Varşova'ya götür beni.</p>
				<p class="normal">— Varşova'ya mı? Nasıl yani? dedi Yankel.</p>
				<p class="normal">Şaşkınlığından omuzlarını da, kaşlarını da kaldırmıştı.</p>
				<p class="normal">— Bir şey söyleme. Yalnızca Varşova'ya götür beni, o kadar. Ne pahasına olursa olsun, onu bir kez daha görmek, hiç olmazsa bir sözcük söylemek istiyorum.</p>
				<p class="normal">— Kime bir sözcük söyleyeceksiniz?</p>
				<p class="normal">— Ona, Ostap'a, oğluma.</p>
				<p class="normal">— Efendimiz duymadı mı yoksa...</p>
				<p class="normal">— Biliyorum, her şeyi biliyorum: Başıma iki bin altın koymuşlar. Değerini biliyor çünkü ahmaklar! Ben sana beş bin vereceğim. Şimdilik şu iki bini al. (Taras deri kesesinden iki bin altını döktü Yahudi'nin önüne.) Gerisini döndüğümüzde alacaksın.</p>
				<p class="normal">Yahudi hemen bir havlu kapıp altınların üzerine örttü.</p>
				<p class="normal">Sonra altınlardan birini alıp elinde evirip çevirirken, dişiyle denerken:</p>
				<p class="normal">— Ah, çok temiz altınmış! dedi. Ah, gerçekten çok temizmiş! Efendimizin bu kadar güzel altınları aldığı adam kesin, kahrından ölmüştür. Doğru nehre gidip böyle harika altınları kaybettikten sonra kendini suya atıp canına kıymıştır.</p>
				<p class="normal">— Bunu senden istemeyebilirdim. Belki kendim de bulurdum Varşova'nın yolunu, ama kahrolası Lehler tanıyıp yakalayabilirler beni, çünkü ben yalan uydurmakta sizin kadar usta değilim. Siz Yahudiler yalan uydurmak için yaratılmışsınız. Şeytanı bile aldatırsınız. Her oyunu bilirsiniz. Ben de bunun için geldim sana işte! Hem Varşova'da yalnız başıma bir iş gelmez elimden. Hadi hemen arabanı hazırla, götür beni!</p>
				<p class="normal">— Eh, efendimiz öyle mi düşünüyor: Atı arabaya koş, "Deh, de yola çık!" Böyle mi düşünüyor efendimiz? Sizi güzelce saklamadan olur mu sanıyorsunuz?</p>
				<p class="normal">— Pekâlâ, sakla, nasıl biliyorsan öyle yap. Boş bir fıçıya mı koyacaksın beni?</p>
				<p class="normal">— Ay, ay! Efendim kendisini bir fıçıya koyacağımı mı düşünüyor? Herkes fıçıda votka olduğunu düşünmez mi sonra?</p>
				<p class="normal">— Varsın votka olduğunu düşünsünler.</p>
				<p class="normal">Yahudi iki eliyle saçlarına yapıştı, sonra iki kolunu havaya kaldırıp:</p>
				<p class="normal">— Hiç olur mu, varsın votka olduğunu düşünsünler?</p>
				<p class="normal">— Neden afalladın öyle?</p>
				<p class="normal">— Efendim Tanrı'nın votkayı insanlar içsin diye yarattığını bilmiyor mu yoksa? Orada herkes ağzının tadını bilir. Bir bey beş verst öteden koşar gelir, hemen bir delik açıverir fıçıda, votka akmadığını görünce hemen şöyle der: "Yahudi boş fıçı taşımaz; kesin, bir şey vardır bunun içinde. Yakalayın şu Yahudi'yi, bağlayın, üzerinde ne kadar para varsa hepsini alın, kendisini de doğru içeri atın!" Çünkü ne kadar pislik varsa hepsi Yahudilerin üzerine atılır. Çünkü herkesin gözünde bir köpekten farksızdır Yahudi. Çünkü Yahudi ise insan değildir diye düşünürler.</p>
				<p class="normal">— Öyleyse arabana balık yükle, arasına da beni sakla!</p>
				<p class="normal">— Olmaz efendim! Gerçekten olmaz! Şimdi Polonya'da kıtlık var. Köpekler gibi açlar. Balıklara saldırır, efendimizi bulurlar.</p>
				<p class="normal">— Neyse, şeytanın sırtında da olsa götür beni, yeter ki götür!</p>
				<p class="normal">— Bak ne diyeceğim efendim! (Yahudi kol ağızlarını kıvırdı, ellerini iyice açıp Taras'ın yanına sokuldu.) Şöyle yapacağız. Şimdilerde her yerde kaleler, şatolar inşa ediyorlar. Almanya'dan Fransız mühendisler geldi. Bu yüzden yollarda arabalar tuğla, taş taşıyor. Efendim arabanın en altına uzansın, üzerine ben tuğla koyarım. Ağam sağlam yapılıdır, tuğlalar biraz ağırlık yapacak olsalar da, ona bir şey olmaz. Efendime yiyecek, içecek verebilmem için arabanın tabanına alttan bir delik açarım.</p>
				<p class="normal">— Nasıl bilirsen öyle yap, yeter ki oraya götür beni!</p>
				<p class="normal">Bir saat sonra iki sıska at koşulu, tuğla yüklü bir araba Uman'dan yola çıktı. Uzun boylu Yankel atlardan birinin üzerine binmişti. Atın üzerinde hopladıkça Yahudi takkesinden taşmış uzun, kıvırcık saçları dalgalanıyor, atın üzerinde sırık gibi boyuyla, yol kenarlarına dikili verst direklerini andırıyordu.</p>
		
		</body>
</html>