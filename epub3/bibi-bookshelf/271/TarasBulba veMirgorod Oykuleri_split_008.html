<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_8">IV</h2>
				<p class="normal">Ertesi gün Taras Bulba yeni ordu atamanıyla, Kazaklara bir şeyler yaptırmanın yollarını görüşüyordu. Ordu atamanı zeki, kafası çalışan biriydi ve Kazakları çok iyi tanırdı. "Yeminimizi bozamayız, imkânsız!" dedi. Ama bir süre sustuktan sonra şöyle ekledi: "Ama olabilir, hallederiz. Yeminimizi bozmadan bir yolunu buluruz. Halk toplansın, ama benim emrimle değil, kendi isteğiyle. Bunun nasıl yapılacağını siz çok iyi bilirsiniz. Sonra ben bir şeyden haberim yokmuş gibi yardımcılarımla gelirim toplantı alanına."</p>
				<p class="normal">Onların bu konuşmasının üzerinden daha bir saat geçmemişti ki, timbalin sesi duyuldu. Taras için hem sarhoş, hem aklı bir karış havada birkaç Kazak bulmak zor olmamıştı. Sürüyle Kazak kalpağı bir anda doldu alana. Herkes birbirine soruyordu: "Kim çaldı timbali?.. Neden çaldı?.. Ne için toplandık?" Kimsenin bir şey bildiği yoktu. Sonra sağda solda konuşmalar başladı: "Kazak gücü boşa harcanıp gidiyor işte: Savaş yok ki!.. Büyüklerimiz yan gelmiş yatıyorlar, yiyip içmekten, şişmekten başka bir şey bildikleri yok!.. Besbelli, akıl mantık kalmamış bu dünyada!" Öteki Kazaklar önceleri dinlediler bu söylenenleri, sonra onlar da konuşmaya başladılar: "Gerçekten de akıl mantık yok olmuş!" Büyükler bu konuşmalar karşısında şaşırıp kalmışlardı. Sonunda ordu atamanı öne çıktı ve şöyle dedi:</p>
				<p class="normal">— İzin verin bir konuşma yapayım soylu Kazaklar!</p>
				<p class="normal">— Yap bakalım!</p>
				<p class="normal">— Değerli Kazak kardeşlerim, anlatmak istediğim şu ki, belki bu söyleyeceklerimi sizler benden daha iyi biliyorsunuzdur, her yerde birçok Zaporojyeli kardeşimizin Yahudi meyhanecilere ve Kazak kardeşlerine altından kalkamayacakları büyük borçları olduğu söylenmektedir. Ayrıca, savaşla henüz tanışmamış birçok gencimizin bulunduğundan söz edenler de var. Oysa siz de bilirsiniz ki beyler, savaşa katılmamış genç bir Kazak tam bir Zaporojyeli sayılmaz. Bir dinsiz öldürmeden Zaporojyeli olunur mu?</p>
				<p class="normal">"İyi konuşuyor," diye geçirdi içinden Bulba.</p>
				<p class="normal">— Barışı bozmak istediğim için böyle konuştuğumu düşünmeyin kardeşlerim: Tanrı korusun! Öylesine söylüyorum işte. Ayrıca kilisemiz kutsaldır, böyle bir şey söylemek günahtır ama, Tanrı'nın yardımıyla ordugâhımız uzun süredir burada olmasına karşın, kilisemiz dışarıdan kiliseye benzese de, içindeki tasvirlerde tek bir süsleme yoktur. Bu tasvirleri hiç değilse gümüş birer kutuya koymak bile mi gelmemiş kimsenin aklına! Bugüne kadar kilisemizin tasvirleri ölen Kazak kardeşlerimizin bıraktıklarıyla yetinmiş. Onların bıraktıkları da her zaman ufak tefek şeyler olmuştur, çünkü hayattayken neleri var neleri yok hepsini içkiye vermişlerdir. Dinsizlere savaş açalım diye söylemiyorum bunları. Sultanla barış anlaşmamız var. Dinimizin kurallarına göre ant içtiğimiz için, böyle bir şey yapmamız büyük günah olur.</p>
				<p class="normal">Bulba mırıldandı kendi kendine:</p>
				<p class="normal">— Neler saçmalıyor bu adam?</p>
				<p class="normal">— Bu yüzden, değerli kardeşlerim, savaş açamayız. Mertliğimize yakışmaz! Ama şu kıt aklımla bakın ne düşündüm: Yalnız gençlerimizi kayıklara bindirip Anadolu kıyılarını şöyle bir dolaşmaya yollasak nasıl olur? Ne dersiniz?</p>
				<p class="normal">Kalabalığın her yanından bağıranlar oldu:</p>
				<p class="normal">— Hepimiz, hepimiz birlikte gidelim! Dinimizin uğruna canımızı vermeye hazırız!</p>
				<p class="normal">Ataman ürktü. Bütün Zaporojye'yi savaşa sokmayı hiç istemiyordu. Bunun yanlış olacağını düşünüyordu.</p>
				<p class="normal">— İzin verin bir şey daha söyleyeyim kardeşlerim!</p>
				<p class="normal">Kalabalıktan bağıranlar oldu:</p>
				<p class="normal">— Söylediklerin yeter! Bundan daha iyisini söyleyemezsin!</p>
				<p class="normal">— Öyle diyorsanız öyle olsun. Siz ne derseniz ben onu yaparım. Bildiğiniz gibi, kutsal kitabımız da halkın isteği Tanrı'nın isteğidir, der. Halkın hep birlikte düşündüğünden daha akıllıca bir şeyi kimse düşünemez. Yalnız şu var beyler: Bildiğiniz gibi, gençlerimizin oralarda dolaşmasını sultan cezasız bırakmayacaktır. Bu yüzden hazır olmalıyız, gücümüzü toplamalıyız ve her şeyi göze almalıyız. Ayrıca biz seferdeyken Tatarlar yurdumuza saldırabilir: Onlar Türk köpekleridir, sahibi evdeyken yaklaşmaya cesaret edemezler, ama arkadan paçamıza yapışır, fena da ısırırlar. Şu da var, gerçeği söylemek gerekirse, hepimizin oraya gitmesi için yeterince kayığımız da, barutumuz da yok. Ama yine de siz nasıl isterseniz öyle olsun: Kararı siz vereceksiniz.</p>
				<p class="normal">Kurnaz ordu atamanı böyle söyledikten sonra sustu. Kazaklar aralarında konuşuyor, bölük atamanları tartışıyorlardı. Neyse ki sarhoş azdı aralarında, bu yüzden mantıklı sözleri dinlemeye karar vermişlerdi.</p>
				<p class="normal">Hemen birkaç kişi Dinyeper'in karşı kıyısına, kamışların arasında, toprağın altında kimsenin bulamayacağı gizli, savaş malzemesinin ve düşmandan ele geçirilmiş silahların bulunduğu depoya gitti. Bazıları gözden geçirip sefere hazırlamak üzere kayıkların yanına koştu. Sahil bir anda ana baba gününe dönmüştü. Dülgerler ellerinde keserleriyle koşup gelmişlerdi. Yüzleri güneşten yanmış geniş omuzlu, sağlam bacaklı, bıyıklarına kır düşmüş (bazılarının bıyıkları hâlâ siyahtı) yaşlı Kazaklar şalvarlarını kıvırıp dizlerine kadar suya dalmışlar, kalın halatlara asılarak kayıkları kıyıya çekiyorlardı. Başkaları da kuru kalaslar, tahtalar getiriyordu. Şurada kayıklara yeni tahtalar döşeniyor, biraz ötede ters çevirdikleri kayıkların altlarını ziftle kalafatlıyorlar, daha ötede bir Kazak geleneği olarak, kayıkların denizde dalgalardan etkilenip batmaması için kenarlarına uzun kamışlardan ördükleri hasırları bağlıyorlardı, daha ileride ise sahil boyunca ateşler yakılmış, bakır kazanlarda kayıkları ziftleyecekleri katranı kaynatıyorlardı. Bu işlerde deneyimi olanlar ve yaşlılar bildiklerini gençlere öğretiyorlardı. Her yandan çalışanların bağrışmaları, çekiç ve keser sesleri duyuluyordu. Sahil boyunca herkes harıl harıl çalışıyordu.</p>
				<p class="normal">O sırada büyükçe bir sal kıyıya yanaşmaktaydı. Saldakiler daha uzaktan kıyıdakilere el kol sallamaya başlamışlardı. Üstleri başları yırtık pırtık Kazaklardı bunlar. Görünüşleri perişandı. Çoğunun üzerinde bir gömlekten ve ağzında kısa çubuğundan başka hiçbir şeyi yoktu. Görünüşe bakılırsa, ya çok kötü bir beladan kaçıp kurtulmuşlardı ya da kendilerini öylesine kaybetmişlerdi ki, üzerlerinde ne var ne yok, hepsini içkiye vermişlerdi. Aralarından tıknaz, geniş omuzlu, elli yaşlarında bir Kazak öne çıktı. Herkesten yüksek sesle o bağırıyor, en çok o el kol sallıyordu. Ama çekiç keser sesinden, bağrışmalardan ne demeye çalıştığı anlaşılamıyordu.</p>
				<p class="normal">Sal kıyıya yanaştığında ordu atamanı sordu:</p>
				<p class="normal">— Ne var, niye geldiniz?</p>
				<p class="normal">Çalışanlar çekiçlerini, keskilerini bırakıp olanları izlemeye başladı.</p>
				<p class="normal">Saldaki tıknaz ihtiyar bağırıyordu:</p>
				<p class="normal">— Felaket!</p>
				<p class="normal">— Ne felaketi?</p>
				<p class="normal">— Konuşmama izin var mı değerli Kazaklar?</p>
				<p class="normal">— Konuş!</p>
				<p class="normal">— Belki toplantı yapmak istersiniz?</p>
				<p class="normal">— Hadi ne diyeceksen de, hepimiz buradayız.</p>
				<p class="normal">Kazaklar hep bir araya toplanmışlardı.</p>
				<p class="normal">— Yurdumuzda nelerin olup bittiğinden haberiniz yok sanırım.</p>
				<p class="normal">Bölük atamanlarından biri:</p>
				<p class="normal">— Ne olmuş? diye sordu.</p>
				<p class="normal">— Eh yani! Bir de ne olmuş diyorsun? Besbelli Tatarlar kulaklarınızı tüfek sıkısıyla tıkamış ki, hiçbir şey duymamışsınız.</p>
				<p class="normal">— Söylesene, ne olmuş?</p>
				<p class="normal">— Ne mi olmuş? Doğduğunuzdan, vaftiz edildiğinizden beri öylesini görmemişsinizdir.</p>
				<p class="normal">Kalabalığın arasından bir Kazak, besbelli sabrı tükendiği için bağırdı:</p>
				<p class="normal">— Hadi söylesene it oğlu it, ne olmuş?</p>
				<p class="normal">— Öyle bir zamandayız ki, kutsal kilisemiz bizim değil artık.</p>
				<p class="normal">— Nasıl yani, bizim değil?</p>
				<p class="normal">— Hepsini Yahudiler kiraladılar. Önceden Yahudilere parasını ödemezsen içeri girip ayin yapamıyorsun.</p>
				<p class="normal">— Neler saçmalıyorsun sen?</p>
				<p class="normal">— Kiliseye kutsamaya götüreceğin paskalya çöreğine pis Yahudi o iğrenç eliyle bir işaret koymazsa kapıdan içeri sokamıyorsun çöreğini.</p>
				<p class="normal">— Bu adam yalan söylüyor efendi kardeşlerim. Pis bir Yahudi'nin kutsal çöreğimize elini sürmesi olacak şey midir?</p>
				<p class="normal">— Beni dinleyin!.. Bitmedi daha: Katolik papazları yaylı arabalarıyla dolaşıp duruyorlar şimdi bütün Ukrayna'da. Bu da bir şey değil daha, arabalarına at yerine Ortodoks kardeşlerimizi koşuyorlar. Dinleyin! Anlatacaklarım bu kadar da değil: Anlattıklarına bakılırsa, Yahudi karıları papazlarımızın cüppelerinden kendilerine etek dikiyormuş. Ukrayna'da böyle şeyler oluyor işte beyler! Oysa siz burada, Zaporojye'de oturmuş yiyip içip eğleniyorsunuz. Anlaşılan Tatarlar gözünüzü o kadar korkutmuş ki, gözleriniz kör, kulaklarınız sağır olmuş, dışarıda ne olup bittiğinden haberiniz yok.</p>
				<p class="normal">Önemli durumlarda ilk anda öfkelerini dışavurmayan, seslerini çıkarmayan, ama bu arada sessizlik içinde korkunç hiddetini biriktiren Kazaklar gibi o ana kadar susan ordu atamanı birden haykırdı:</p>
				<p class="normal">— Dur, dur! Sus! Benim de bir söyleyeceğim var! Kör olasıcalar! Bu arada siz ne yapıyordunuz? Kılıcınız da mı yoktu, ha? Böylesine bir kargaşaya nasıl izin verdiniz?</p>
				<p class="normal">— Eh, nasıl izin vermişmişiz!.. Karşınızda elli bin Leh askeri varken siz ne yapabilirdiniz bakalım? Hem sonra ne diye saklayayım... bizimkilerin arasından da köpekler çıktı, onların dinine geçtiler.</p>
				<p class="normal">— Peki bu arada atamanlarınız, albaylarınız ne yapıyorlardı?</p>
				<p class="normal">— Onların başına gelenleri Tanrı hiçbirimize göstermesin.</p>
				<p class="normal">— Nasıl yani?</p>
				<p class="normal">— Öyle ki, atamanımızı tunç bir öküz heykelinin içine koyup kaynatarak pişirdiler. Şimdi Varşova'da. Albaylarımızın kollarını ve başlarını ise panayır yerlerinde dolaştırıp halka gösteriyorlar. Albaylarımızın yaptığı da bu işte!</p>
				<p class="normal">Kalabalıkta bir dalgalanma oldu. Fırtına öncesi sessizliği anımsatan bir sessizlik çöktü sahile, sonra Kazaklar aralarında konuşmaya başladı. Her kafadan bir ses çıkıyordu.</p>
				<p class="normal">— Olamaz! Yahudiler Hıristiyan kiliselerini kiralayamaz! Katolik papazlar arabalarına at yerine Ortodoks Hıristiyanları koşamaz! Olamaz! Kahrolası dinsizler Rus elinde insanlara böyle işkence ediyorlar ha! Atamanlarımıza, albaylarımıza bunu yapıyorlar ha! Bir daha yapamayacaklar bunu, yapamayacaklar!</p>
				<p class="normal">Her yanda böyle konuşmalar oluyordu. Zaporojyeliler bağırıp çağırıyordu. Büyük bir öfkeye kapılmışlardı. Ama uçarı insanların öfkesi değildi bu. Öyle hemen parlamayan, ama parlayınca da içlerindeki ateş tüm varlıklarını kaplayan, kısa sürede de sönmeyen sağlam ve ağır kişilikli insanların öfkesiydi.</p>
				<p class="normal">Kalabalıktan biri bağırdı:</p>
				<p class="normal">— Yahudilerin hepsini ipe çekelim! Papaz cüppelerinden karılarına etek dikmenin ne demek olduğunu gösterelim onlara! Kutsal paskalya çöreklerimize ellerini süremesinler! Dinyeper'in sularına gömelim pislikleri!</p>
				<p class="normal">Kalabalıktan birinin bu söyledikleri sahilde toplanmış Kazakların kafalarında yıldırım gibi dolaştı ve hepsi birden bütün Yahudilerin kafasını kesmek için Zaporojye çevresindeki yerleşim yerlerine doğru koştu.</p>
				<p class="normal">Zavallı İsrailoğulları korkuya kapılıp, ayrıca yüreksizliklerinden, boş içki fıçılarına, ocaklara, hatta karılarının eteklerinin altına gizlendiler. Ama Kazaklar saklandıkları her yerde buluyordu onları.</p>
				<p class="normal">Sırık gibi upuzun bir Yahudi, korkudan çarpılmış, perişan durumdaki suratını arkadaşlarının arasından uzatmış, bağırıyordu:</p>
				<p class="normal">— Soylu efendiler! Soylu efendiler! İzin verin bir şey söyleyelim! Şimdiye kadar duymadığınız, bilmediğiniz şeyler söyleyebiliriz size, çok önemli, düşünemeyeceğiniz kadar önemli şeyler!</p>
				<p class="normal">Suçlanan kişilerin her zaman kendilerini savunmalarından yana olan Bulba söze karıştı:</p>
				<p class="normal">— Bırakın konuşsun bakalım.</p>
				<p class="normal">Yahudi:</p>
				<p class="normal">— Yüce efendilerim! diye başladı. Kimse sizin gibi soylu olamaz! Yemin ederim, olamaz! Sizin kadar iyi yürekli, yüce gönüllü, yiğit insanlar gelmemiştir yeryüzüne!.. (Korkudan konuşmakta zorluk çekiyor, sesi titriyordu.) Siz Zaporojyeliler için nasıl kötülük düşünebiliriz? Ukrayna'da kiliseleri kiralayanlar bizden değildir! Yemin ederim, bizden değildirler! Yahudi falan değildir onlar! Kim olduklarını şeytan bilir! Tükürün geçin yanlarından onların! Doğru söylemiyor muyum arkadaşlar? Öyle değil mi Şlema ya da sen söyle Şmul, öyle değil mi?</p>
				<p class="normal">Kalabalık arasından Şlema ile Şmul (takkeleri eski püsküydü, ikisinin yüzü de korkudan bembeyazdı) karşılık verdi:</p>
				<p class="normal">— Yemin ederiz, öyle!</p>
				<p class="normal">Uzun boylu Yahudi konuşmasını sürdürüyordu:</p>
				<p class="normal">— Düşmanlarla hiçbir zaman ilişkimiz olmamıştır bizim. Katoliklerin de adlarını bile duymak istemeyiz. Şeytan görsün yüzlerini! Biz Zaporojyelilerle öz kardeş gibiyiz...</p>
				<p class="normal">Kalabalıktan bir Kazak bağırdı:</p>
				<p class="normal">— Nasıl? Zaporojyelilerle kardeş gibisiniz ha? Lanet Yahudiler sizi, durmayın beyler! Atın onları Dinyeper'e beyler! Hepsini boğun alçakların!</p>
				<p class="normal">Bu bir işaret yerine geçti. Yahudileri kollarından tuttukları gibi Dinyeper'in dalgalı sularına atmaya başladılar. Her yandan Yahudilerin yalvaran sesleri yükseliyordu. Ama öfkeye kapılmış Zaporojyeliler, Yahudilerin havada çırpınan potinli, çoraplı ayaklarına baktıkça yalnızca gülüyorlardı. Kendi söylediğiyle başını belaya sokan konuşmacı, Kazakların yakalayıp onu götürdükleri kaftanının içinden bir silkinişte sıyrılıp çıkmış, üzerinde daracık, alacalı, kolsuz bir gömlekle Bulba'nın ayaklarına kapanmıştı. Acıklı bir sesle yalvarıyordu Taras'a:</p>
				<p class="normal">— Yüce efendim benim, soylu efendim! Toprağı bol olsun, kardeşiniz Doroş'u tanırdım! Tam bir yiğitti! Türklere tutsak düştüğünde sekiz yüz altın verip ben kurtarmıştım onu!</p>
				<p class="normal">— Kardeşimi tanıyor muydun? diye sordu Taras.</p>
				<p class="normal">— Yemin ederim, tanıyordum! Yüce gönüllü bir Kazaktı!</p>
				<p class="normal">— Peki adın ne senin?</p>
				<p class="normal">— Yankel.</p>
				<p class="normal">— Pekâlâ, dedi Taras.</p>
				<p class="normal">Bir an düşündükten sonra Kazaklara dönüp ekledi:</p>
				<p class="normal">— Gerektiğinde her zaman asabiliriz bu Yahudi'yi, ama bugün için bana bırakın onu.</p>
				<p class="normal">Böyle söyledikten sonra Taras onu çevresinde adamlarının beklediği arabasının yanına götürdü.</p>
				<p class="normal">— Gir şu arabanın altına, kıpırdamadan yat orada. Çocuklar, siz de Yahudi'nin oradan çıkmasına izin vermeyin.</p>
				<p class="normal">Taras böyle söyledikten sonra Kazakların çoktandır toplanmış oldukları alana gitti. Kazaklar kayıkların onarım işini bırakıp doğru alana koşmuşlardı. Çünkü şimdi deniz seferi değil, kara seferi yapılması gerekiyordu. Artık sandalla da, Kazak çaykasıyla da işleri yoktu. Şimdi arabalara ve atlara gereksinimleri vardı. Artık genciyle, yaşlısıyla hepsi sefere çıkmak istiyordu; ileri gelenler de, bölük atamanları da, ordu atamanı da, Zaporojye ordusunda herkes doğrudan Polonya üzerine yürümekten yanaydı. Yaptıkları bütün o kötülüklerin, Hıristiyanlığa ve Kazak onuruna sürdükleri lekenin öcünü alacaklar, kentlerini yağmalayacaklar, köylerini, ekin tarlalarını ateşe verecekler, ünlerini bütün bozkırlara yayacaklardı. Kazakların hepsi kısa zamanda hazırlıklarını bitirip silahlarını kuşandılar. Ordu atamanının boyu bir arşın uzamıştı sanki. Artık delidolu Kazakların her dediğine boyun eğen o ürkek ihtiyar değildi. Sınırsız yetkileri olan bir komutandı. Yalnızca emir veren bir hükümdar... Öte yandan kendi başlarına buyruk, istedikleri gibi içip eğlenen savaşçılar da gitmiş, yerlerine başlarını saygıyla öne eğmiş, ordu atamanı emirler verirken bakışlarını kaldırıp yüzüne bakmaya cesaret edemeyen, düzgünce sıraya girmiş, kıpırdamadan duran Kazaklar gelmişti. Ordu atamanı emirlerini artık bağırıp çağırmadan, hiç acele etmeden, ama Kazak dünyasında pişmiş, enine boyuna düşünülmüş savaşları birçok kez yönetmiş son derece deneyimli bir büyük gibi sakin bir ses tonuyla veriyordu. Şöyle diyordu:</p>
				<p class="normal">— Her şeyinizi iyice gözden geçirin! Arabalarınızın, katran fıçılarınızın eksiklerini giderin, silahlarınızı kontrol edin. Yanınıza fazla giyecek almayın: Her Kazak bir gömlek, iki şalvar alsın, yeter. Ayrıca bir kap pelte ile dövülmüş darı alın. Hiç kimse başka bir şey almasın. Geri kalan her şey arabalarda olacak. Her Kazak bir çift at alacak. Ayrıca yanımıza iki yüz çift öküz alalım, çünkü nehir geçişlerinde, batak yerlerde çok işimize yarayacaklar. Düzeni bozmayın beyler, başka bir şey istemiyorum sizden. Biliyorum çünkü, içinizde öyle açgözlüler vardır ki, çizmelerinin altına sarmak için ipekli kumaşları, kadifeleri yağmalarlar. Bu çeşit anlamsız işleri bir kenara bırakın. Giysilere falan boş verin, elinize iyi silah geçerse yalnızca onları alın, ayrıca altın para veya gümüş bulursanız kaçırmayın. Çünkü önemlidir bunlar ve her zaman işe yararlar. Bakın beyler, peşin söylüyorum size: Sefer sırasında birinizin içki içtiğini duyarsam, yargılamadan emir veririm, kim olursa olsun, isterse ordunun en yiğit Kazak'ı olsun, bir arabanın arkasına boynundan köpek gibi bağlatır, sürükletirim onu. Bir köpek gibi, olduğu yerde kurşuna dizilecek ve kurdun kuşun yemesi için gömülmeden orada öylece bırakılacak. Çünkü sefer zamanında içki içen bir sarhoşun Hıristiyan dinine göre gömülmeye hakkı yoktur. Gençler, büyüklerinizin sözünü dinleyin! Başınıza veya herhangi bir yerinize kurşun yerseniz ya da kılıç yarası alırsanız çok önemsemeyin bunu. Hemen maşrapaya bir atımlık barut, üzerine votka koyup bir dikişte için, bir şeyiniz kalmaz. Ateşiniz çıkmaz. Yaranız çok büyük değilse, yerden aldığınız biraz toprağı avucunuzda tükürüğünüzle çamur yapıp üzerine bastırın, o kurutur yaranızı. Hadi şimdi iş başına, iş başına aslanlarım, acele etmeden, dikkatle yapın işinizi!</p>
				<p class="normal">Ordu atamanı böyle diyerek bitirdi sözünü ve Kazaklar hemen çalışmaya başladılar. O güne kadar Zaporojye'de hiç içki içilmemiş gibi, tek sarhoş yoktu aralarında... Bazıları arabaların tekerleklerini onarıyor, dingillerini değiştiriyor, bazıları kimi arabalara erzak çuvallarını, kimilerine silahları yüklüyor, bazıları ise atları, öküzleri toplamaya çalışıyordu. Her yandan atların koşuşmaları, deneme tüfek atışları, kılıç şakırtıları, öküzlerin böğürmeleri, yük arabalarının tekerlek gıcırtıları, uyarıcı konuşmalar, bağırışlar duyuluyordu. Çok geçmeden Kazak kafilesi uzun, çok uzun bir dizi olarak bozkırda uzadıkça uzadı. Öyle ki, kafilenin başından sonuna gitmek isteyenin uzun süre koşması gerekirdi. Ahşap küçük kilisede papaz dua etmiş, her Kazak'ın üzerine kutsal su serpmişti. Sonra her Kazak haçı öpmüştü. Kafile ordugâhtan ayrıldığında Kazaklar başlarını çevirip arkalarına bakmış, hemen hepsi aynı şeyi mırıldanmıştı:</p>
				<p class="normal">— Elveda anayurdumuz! Tanrı her türlü beladan korusun seni!</p>
				<p class="normal">Ordugâh dışındaki köyden geçerlerken Taras Bulba baktı, o aşağılık Yahudi Yankel bir çardağın altına tezgâh kurmuş, Kazaklara çakmaktaşı, koşum, barut, savaşta ve yolda gerekli olacak her şeyi, hatta simit, ekmek satıyor. "Şu şeytan Yahudi'ye bak!" diye geçirdi içinden, atıyla Yahudi'nin yanına varıp:</p>
				<p class="normal">— Salak, ne diye oturuyorsun burada? dedi. Serçe gibi vurmalarını mı istiyorsun seni?</p>
				<p class="normal">Yankel Taras'ın yanına iyice sokulup, ona çok gizli bir şey söylemek istiyormuş gibi iki eliyle işaret yaparak:</p>
				<p class="normal">— Aman, efendim sesini çıkarma, dedi. Kimseye bir şey söyleme: Kazak yük arabalarının arasında bir tane de benim arabam var. Kazaklar için yolda gerekecek her şeyi götürüyorum. Yolda her türlü yiyeceği şimdiye kadar hiçbir Yahudi'nin satamadığı kadar ucuza satacağım. Yemin ederim doğru söylüyorum, inanın bana.</p>
				<p class="normal">Taras Bulba, Yahudi'nin cevvalliğine şaşıp omuz silkti, arkadaşlarının yanına sürdü atını.</p>
		
		</body>
</html>