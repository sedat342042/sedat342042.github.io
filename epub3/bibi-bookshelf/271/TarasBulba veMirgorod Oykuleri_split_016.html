<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_16">XII</h2>
				<p class="normal">Sonunda çıkmıştı ortaya Taras. Yüz yirmi bin kişilik Kazak ordusu Ukrayna'nın sınırında görülmüştü. Bu, ganimet toplamak ya da Tatarları kovalamak için yola çıkmış küçük bir ordu veya birlik değildi. Hayır, bütün bir ulus ayağa kalkmıştı. Çünkü halkın sabrı taşmıştı artık –haklarıyla alay edilmesinin, onurlarının ayaklar altına alınmasının, atalarından kalma dinlerine, kutsal törelerine, kiliselerine kara çalınmasının, Leh beylerinin zorbalığının, ulus olarak ezilmelerinin, çektikleri acıların, Hıristiyan ülkesinde Yahudilerin beyler gibi yaşamalarının– yıllardan beri Kazakların öfkesini körükleyen her şeyin intikamını alacaklardı. Ostranitsa adında genç ama yüreği güçlü, yiğit bir Kazak vardı ordunun başında. Ulusunun sınırsız gücünü o yönetiyordu. Danışman olarak yanına eski bir arkadaşını, deneyimli, çok yaşlı Gunya'yı almıştı. On iki bin kişilik sekiz alayın başında sekiz albay vardı. Komutanın hemen arkasında iki yüzbaşı ile ordunun simgesi, direğe bağlı at kuyruğunu taşıyan başsancaktar bulunuyordu. Üçü birlikte komutanın arkasında yürüyorlardı. Bir yüzbaşı asıl sancağı taşıyordu, daha bir sürü sancaklar, bayraklar açılmış, ayrıca atamanın simgesi at kuyruğunu taşıyanlar da vardı. Alaylarda daha bir sürü görevli vardı: Arabacılar, silahçılar, alay yazıcıları, ayrıca piyade ve süvari birlikleri, neredeyse bir o kadar da gönüllü. Ülkenin her yanından gelmişti Kazaklar: Çigirin'den, Pereyaslav'dan, Baturin'den, Gluhov'dan, Dinyeper'in aşağılarından, yukarılarından ve adalarından. Sayısız at, araba yayılmıştı ovalara. Ama bunca Kazak'ın ve sekiz alayın arasında en seçkinleri Taras Bulba'nın komuta ettiği Kazaklar ve alaydı. Birçok bakımdan öteki alay komutanları arasında önemli bir ağırlığı, saygınlığı vardı Taras'ın: İleri yaşıyla da, deneyimiyle de, alayını yönetme becerisiyle de, düşmana en çok kin beslemesiyle de herkeste saygı uyandırıyordu. Sınırsız acımasızlığı, merhametsizliği, gaddarlığı kimi Kazaklara bile aşırı geliyordu. Hep düşmanı asmaktan, kurşuna dizmekten söz ediyor, toplantılarda onları yok etmekten başka bir öneride bulunmuyordu.</p>
				<p class="normal">Kazakların kendilerini gösterdikleri cenkleri, seferlerinin nasıl geliştiğini anlatmaya gerek yok: Bunların hepsi destanların sayfalarında var. Rus yurdunda din uğruna ayağa kalkan halkın ne büyük zaferler kazandığı biliniyor: İnançtan büyük güç yoktur. Azgın denizin dalgalarına yerinden kıpırdamadan binlerce yıl karşı koyan, göğüs geren bir kaya gibi sarsılmaz, yenilmez bir güçtür inanç. Denizin derinliklerinden çıkıp gökyüzüne doğru uzatır hiçbir şeyden etkilenmeyen, yekpare bir taştan oluşan sağlam burçlarını. Her yerden görünür, yanından gelip geçen dalgalara bakar. Ona toslayan geminin vay haline! Güçsüz kaburgası parça parça olur geminin, denizin dibini boylar, içindekilerin çığlıkları göklere yükselir.</p>
				<p class="normal">Tarih kitaplarında, boşaltılan kentlerden Leh askerlerinin nasıl kaçtıkları, vicdansız Yahudi tefecilerin darağaçlarında nasıl sallandırıldıkları, kralın ordu komutanı Mikolaj Potocki'nin koca ordusuyla bu yenilmez güç karşısında nasıl zavallı duruma düştüğü, arkasından kovalayan Kazaklardan kaçarken ordusunun en gözde bölümünün küçük bir ırmakta nasıl boğulduğu, Kazakların onu küçük bir köyde nasıl kıstırdıkları, öfkeden kudurmuş Kazakların yaptıkları, yapacak bir şeyi kalmayınca Leh ordu komutanının, kralın ve devletin yöneticileri adına yemin ederek, Kazakların her koşulunu nasıl kabul ettiği, önceki haklarının ve mal mülklerinin hepsinin kendilerine iade edileceğini nasıl söylediği anlatılır. Ama Kazaklar Lehlerin yeminine ne kadar inanılabileceğini iyi bilirlerdi. Köydeki Rus papazları olmasaydı, Potocki altı bin altın değerindeki safkan atına kurulup soylu hanımefendilerin bakışlarını, soylu erkeklerin kıskançlıklarını bir daha üzerine çekemeyecek, senatörlere görkemli ziyafetler vererek gülüp eğlenemeyecekti. Papazlar, altın işlemeli pırıl pırıl cüppeleriyle, ellerinde tasvirlerle, haçlarla karşılarına çıktıklarında (en önde elinde haçla, başında ayin başlığıyla başpapaz vardı), Kazakların hepsi kalpaklarını çıkarıp başlarını öne eğmişlerdi. Öyle bir anda hiç kimseye, krala bile saygı göstermezlerdi, ama kendi Hıristiyan kiliseleri karşısında saygılarının sınırı yoktu ve kiliselerinin din adamlarına saygıları da büyüktü. Potocki'yi, bütün Hıristiyan kiliselerine özgürlüklerini tanıyacağı, eski düşmanlıkları unutacağı, Kazaklara bir daha asla saldırmayacağı konusunda yemin ettirdikten sonra albaylarıyla birlikte bırakmaya razı oldu ordu atamanı. Yalnızca bir albay böyle bir antlaşmayı kabul etmedi. Taras'tı o albay. Başındaki perçemden bir tutam saç koparıp şöyle haykırdı:</p>
				<p class="normal">— Hey, komutan ve albaylar! Kadınlar gibi davranmayın! İnanmayın Lehlere! Sonra kancık köpekler gibi satacaklar sizi!</p>
				<p class="normal">Alay yazıcısı barış koşullarını yazılı olarak getirip kendisine verdiğinde Taras en has çelikten değerli Türk kılıcını çekip çıkardı kınından, çubuk kırar gibi ortadan ikiye böldü, bir parçasını bir yana, ötekini öbür yana olabildiğince uzağa fırlattıktan sonra şöyle dedi:</p>
				<p class="normal">— Elveda arkadaşlar! Bu iki kılıç parçası bir daha birleşemeyeceği, bir kılıç olamayacağı gibi, biz de bu dünyada bir daha bir araya gelip görüşemeyeceğiz! Sizlere veda ederken bu söylediğimi unutmayın. (Bunu söylerken sesi yükselmiş, anlaşılmaz bir güç kazanmıştı. Bilinmeyen geleceği haber veren bu sözlerini Kazaklar başları önlerinde dinliyorlardı.) Ölürken bu sözlerimi hatırlayın! Huzur ve barışa kavuştuğunuzu mu sanıyorsunuz? Ülkenizde efendi gibi yaşayacağınızı mı sanıyorsunuz? Efendilere efendilik mi yapacaksınız? Ataman, kafanın derisini yüzüp içine saman dolduracaklar, yıllarca panayır panayır dolaştıracaklar! Siz de kafanızı kurtaramayacaksınız arkadaşlar! Kara toprağı boylayacaksınız. Bedenlerinizi koyun gibi kazanlarda canlı canlı kaynatmazlarsa, en azından rutubetli zindanlarda çürüyüp gideceksiniz!</p>
				<p class="normal">Taras kendi alayına dönüp sürdürdü konuşmasını:</p>
				<p class="normal">— Siz de arkadaşlarım! İçinizden hanginiz iki sevgilinin yatakta sarmaş dolaş öldüğü gibi, Kazak onurunuzla birlikte ölmek değil de, ocak başında, kadın eteği dibinde veya her pislik gibi bir meyhane kapısı önünde zilzurna sarhoş ölmek ister? Belki de eve dönmek, inançsız biri olmak, Leh Katolik papazlarını sırtınızda taşımak istersiniz?</p>
				<p class="normal">Taras'ın alayındakiler hep bir ağızdan haykırdı:</p>
				<p class="normal">— Biz de seninle geliyoruz efendi albayımız!</p>
				<p class="normal">Birçok Kazak daha koşarak gelip katıldı onlara.</p>
				<p class="normal">Taras kalpağını başına iyice geçirip, geride kalanlara öfkeyle bakarak atının üzerinde daha bir dik oturduktan sonra:</p>
				<p class="normal">— Benimle geliyorsanız, yürüyün! dedi. (Sesini yükseltti.) Kimse kötü söyleyemeyecek arkamızdan! Hadi aslanlarım! Katoliklere ziyarete gidiyoruz!</p>
				<p class="normal">Ve mahmuzladı atını. Yüz arabalık bir kafile ile birlikte çok sayıda atlı veya piyade yürüdü arkasından. Taras dönüp geride kalanlara meydan okurcasına bakıyordu. Öfke vardı bakışlarında. Kimse durdurmaya yeltenmemişti onları. Kalanların bakışları arasında uzaklaşıyordu alay. Taras daha uzun süre dönüp dönüp meydan okurcasına bakmıştı arkasına.</p>
				<p class="normal">Ordu atamanıyla albaylar üzgündü. Derin düşüncelere dalmışlardı. Kötü şeyler olacağı önsezisi dolmuştu içlerine. Ağızlarını bıçak açmıyordu. Taras'ın kehanetleri boş çıkmamıştı. Çok geçmeden Lehler Kanev'e saldırmış, ordu atamanının başı ordunun ileri gelenlerinin başlarıyla birlikte sırıkların tepesine geçirilmişti.</p>
				<p class="normal">Taras mı ne yaptı? Alayıyla bütün Polonya'yı dolaştı, on sekiz köyü ve yaklaşık kırk Leh kilisesini yıktı, Krakov'a kadar ilerledi. Kazaklar birçok Leh savaşçısını öldürdüler, en zengin yerleri, konakları talan ettiler. Leh beylerinin mahzenlerindeki yıllanmış şarapları, balları yerlere saçtılar, değerli kumaşlarını, giysilerini, eşyalarını yaktılar. Taras durmadan "Hiçbir şeye acımayın!" diyordu. Kazaklar kara kaşlı, beyaz göğüslü parlak yüzlü Leh kızlarına da acımıyordu. Taras kiliselerin sunaklarına sığınanları bile sunakla birlikte diri diri yaktırıyordu. Alevlerin arasından beyaz birçok kol, hiçbir yüreğin dayanamayacağı, işitince bozkırdaki otların bile boyunlarını büktüğü korkunç çığlıklarla uzanıyordu. Ama acımasız Kazaklar hiçbir şeye kulak asmıyor, sokakta gördükleri genç kızları mızraklarının tepesine geçirip alevlerin içine atıyorlardı. Taras durmadan şöyle diyordu: "Adi Lehler, Ostap'ımın ruhuna böyle dua okuturum ben işte!" Bu çeşit duaları birçok yerde okutuyordu. Bu arada Leh hükümeti, Taras'ın yaptıklarının doğal haydutluktan ileri gittiğini görünce, Taras'ı kesinlikle yakalaması için Potocki'nin emrine beş alay verdi.</p>
				<p class="normal">Kazaklar keçi yollarından, sapa patikalardan giderek altı gün yakalanmamışlardı. Bu zor kaçıştan atlar bitkin düşmüş, ama Kazakları yakalanmaktan kurtarmışlardı. Ne var ki, Potocki kendisine verilen görevi bu kez hak ettiğini kanıtladı. Durmadan dinlenmeden izledi Kazakları, sonunda Taras'ın kısa süre de olsa alayın dinlenmesi için Dinyester kıyısında girdiği yıkık dökük kalede yetişti onlara.</p>
				<p class="normal">Kale Dinyester'in dik bir yamacında yer yer çökmüş tabyasıyla, yıkılmış duvarlarının kalıntılarıyla yükseliyordu. Kalenin üzerinde bulunduğu kayanın yüzeyi her an yerlerinden kopup aşağıya inecek taş parçaları ve kırık tuğlalarla kaplıydı. Leh kralının ordu komutanı Potocki burada ovaya bakan iki yandan kuşattı kaleyi. Kazaklar tuğla, taş atarak dört gün vuruştular, çarpıştılar. Ama bir zaman geldi, barutları da, yiyecekleri de, güçleri de tükendi. Taras o zaman bir yarma harekâtı yapmaya karar verdi. Kazaklar başarılı da olacaklardı, ayağına çabuk atları yine kurtaracaktı onları ki, birden durdu Taras, bağırdı: "Durun! Çubuğumla tütün kesem düştü, çubuğumun aşağılık Lehlerin eline geçmesini istemiyorum!" Eğildi koca Kazak ve denizde, karada, katıldığı seferlerde, evinde yanından ayırmadığı yoldaşı çubuğuyla tütün kesesini otların arasında aramaya koyuldu. O anda bir Leh sürüsü bindi tepesine, güçlü omuzlarından yakaladı. Kendini kurtarmak için silkinecek oldu Taras, ama eskiden olduğu gibi etrafa savrulmadı onu yakalayan düşman askerleri. "Ah şu ihtiyarlık!" dedi güçlü kuvvetli koca Kazak ve ağlamaya başladı. Oysa kabahat onun ihtiyarlığında değildi: Daha büyük güç daha az olana üstün gelmişti. Otuzdan fazla Leh askeri çullanmıştı üzerine. "Kargayı yakaladık!" diye bağırıyorlardı. "Şimdi bu pis köpeğin en iyi nasıl onurlandırılacağına kalıyor iş!" Komutanın iznini alıp herkesin önünde onu yakmaya karar verdiler. Hemen orada tepesini yıldırım parçalamış kuru bir ağaç vardı. Zincirlerle o ağaca bağladılar Taras'ı, her yandan görülsün diye yukarı kaldırıp ellerinden çivilediler, ağacın dibine odun yığmaya başladılar. Ama Taras'ın baktığı odunlar değildi, onu yakacak olan ateş değildi onun düşündüğü. Uzaklaşan Kazakların arkasından bakıyordu: Yukarıdan her şeyi avucunun içindeymiş gibi görüyordu.</p>
				<p class="normal">— Çabuk olun aslanlarım, çabuk olun! diye bağırıyordu arkalarından. Tepedeki ormana dalın, orada bulamazlar sizi!</p>
				<p class="normal">Ama rüzgâr ulaştırmadı Kazaklara onun bu söylediğini. Umutsuzca mırıldandı Taras:</p>
				<p class="normal">— Yakalayıp öldürecekler onları, boşu boşuna ölecekler!</p>
				<p class="normal">Başını çevirip aşağıya, Dinyester'in pırıl pırıl sularına baktı. O anda parladı gözleri. Kamışların arasında dört kayık görmüştü. Bütün gücünü toplayıp avazı çıktığınca bağırdı:</p>
				<p class="normal">— Kıyıya inin! Kıyıya arkadaşlar! Soldaki tepeden aşağı inin. Sahilde kayıklar var. Peşinizden gelememeleri için kayıklara binip kaçın!</p>
				<p class="normal">Bu kez rüzgâr doğru yönden esiyordu. Kazaklar Taras'ın her sözcüğünü çok iyi duymuşlardı. Ama bu sözcükler başına baltanın inmesine, gözlerinin kararmasına neden olmuştu.</p>
				<p class="normal">Bu arada Kazaklar dörtnala kaçıyordu. Ama Lehlerin soluğu enselerindeydi. Baktılar, dolambaçlı, dar yol bir yarın başına getirdi onları. Bir an durdular, hep bir ağızdan "Arkadaşlar, kaçacak yerimiz kalmadı!" dediler. Kırbaçlarını kaldırdılar, ıslık çaldılar ve Tatar atlarının ayakları yerden kesildi, havada yılanlar gibi süzülerek yarın üzerinden doğruca Dinyester'e uçtular. Yalnızca iki Kazak ulaşamamıştı nehre; bağırmaya bile fırsat bulamadan kayalara çakılıp atlarıyla birlikte parçalanmışlardı. Bu arada öteki Kazaklar atlarının sırtında Dinyester'de yüzüp kıyıdaki kayıkları çözmüştü. Lehler yarın tepesinde duruyor, Kazakların yaptığı bu inanılmaz atlayışa bakarak, kendileri de atlasınlar mı, atlamasınlar mı, düşünüyorlardı. Yalnızca, o Leh güzelinin Andri'ye hayran, acar, kanı kaynayan kardeşi albay çok düşünmeden Kazakların arkasından sürdü atını. Atıyla üç takla attı havada ve sivri kayaların üzerine düşüp atı da kendi de parçalandı. Kanlı beyni yarın sivri kayalarını kaplamış çalılara saçıldı.</p>
				<p class="normal">Başına yediği balta darbesinden sonra kendine gelip de Dinyester'e baktığında Kazaklar çoktan kayıklara binmiş, küreklere asılıyordu. Yukarıdan mermi yağıyordu üzerlerine, ama onlara kadar ulaşamıyordu. Koca atamanın gözleri parladı. Bağırdı yukarıdan:</p>
				<p class="normal">— Yolunuz açık olsun arkadaşlar! Elveda hepinize! Unutmayın beni ve önümüzdeki bahar yine gelin buraya, güzelce eğlenin! Aşağılık Lehler, elinize ne geçti? Kazakların korkacağı bir şeyin olduğunu mu sanıyorsunuz dünyada? Durun hele, zamanı gelecek, bir gün gelecek, Ortodoks Rus inancının ne olduğunu göreceksiniz! Yakın uzak uluslar şimdiden hissetmeye başladılar bile: Rus yurdunda kendi çarı doğacak ve ona boyun eğmeyecek tek ulus kalmayacak yeryüzünde!..</p>
				<p class="normal">Ateş yavaş yavaş yükseliyordu... Ayaklarına ulaşmış, ağacı sarmaya başlamıştı. Rus gücünü yenebilecek bir ateş, acı var mıdır dünyada!</p>
				<p class="normal">Büyüktür Dinyester nehri. Küçük koyları, kıyılarında sazlıkları, sığ yerleri, derin yerleri çoktur. Kuğuların çığlıklarının yankılandığı yüzeyi ayna gibi pırıl pırıldır. Kibirli dalgıç kuşu yıldırım gibi uçar üzerinde, su çullukları, kırmızı kursaklı su tavukları, çok çeşitli sazlık ve sahil kuşu sürüyle dolaşır... Kazaklar hep birlikte düzenli kürek çekerek sığ yerleri çifte dümenli dar kayıklarıyla dikkatlice geçiyor, kuşları ürküterek kaldırıyor, yiğit atamanlarından söz ediyorlardı.</p>
		
		</body>
</html>