<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_20">   IV   </h2>
				<p class="ortaitalik"><span class="idebold">Mirgorod Bölge Mahkemesi'nde olup bitenler üzerine</span></p>
				<p class="normal">Harika bir kenttir Mirgorod! Her türlü yapı vardır orada! Damı saman örtülü olanı da, kamışla örtülü olanı da, hatta tahtayla kaplı olanı da. Sağda sokak, solda sokak, her yanda şerbetçiotunun örttüğü çitler, çitlere asılı çiçek saksıları, çitlerin arkasında güneş biçiminde ayçiçekleri, kırmızı haşhaş, kocaman kabaklar... O ne güzelliktir! Çitlere onları daha da şiirsel yapan bir sürü şey asılıdır: Ev dokuması kumaştan önlükler, gömlekler veya şalvarlar. Mirgorod'da hırsızlıktı, dolandırıcılıktı olmadığı için herkes istediğini asar çitine. Kent alanına yaklaştığınızda ister istemez durur, manzarayı hazla seyre dalarsınız: Hiçbir yerde göremeyeceğiniz kadar hoş, harika bir havuz vardır orada. Alanın neredeyse yarısını kaplar. Nefis bir havuzdur! Alanın çevresindeki, uzaktan saman yığınları sanabileceğiniz irili ufaklı evler havuzun güzelliğine hayran hayran bakarlar.</p>
				<p class="normal">Ama ben Mirgorod'da bölge mahkemesinden daha güzel yapının olmadığı inancındayım. Onun meşe tahtasından mı, akağaç tahtasından mı yapılmış olduğu ilgilendirmiyor beni. Ama baylar, tam sekiz penceresi vardır! Alana ve daha önce anlattığım, kentlinin "göl" dediği havuza bakan, yan yana tam sekiz penceresi! Yalnızca bölge mahkemesi granit rengine boyanmıştır. Mirgorod'daki öteki yapıların hepsi beyaza boyalıdır. Bölge mahkemesinin çatısı tahtadır, boyanması için hazırlanan yağı perhizde memurlar soğanla karıştırıp yemeseydi, şimdi o da boyalı olacaktı. Bölge mahkemesinin alana bakan kapısının merdiven başındaki genişçe sahanlıkta sık sık tavuklar dolaşır. Bunun nedeni orada hemen her zaman bulgur veya yiyecek gibi bir şeylerin bulunmasıdır. Ama özellikle serpilmemiş, iş takibi için gelen insanların dikkatsizlikleri yüzünden dökülmüştür. İki bölümdür bölge mahkemesi: Biri mahkeme bölümü, öteki tutuklular bölümü. Mahkeme bölümünde tertemiz, beyaz badanalı iki oda vardır: Önde olanı başvuruya gelenler içindir, öteki odada, üzerinde I. Petro'nun emirlerinin yazılı olduğu prizma duran, mürekkep lekeleriyle kaplı bir masa ile kalın meşe ağacından, arkalıkları yüksek dört sandalye vardır. Duvar diplerinde duruşma belgelerinin paket paket yığılı olduğu demir çemberli sandıklar dizilidir.</p>
				<p class="normal">O anda bu sandıkların birinin üzerinde yeni boyanmış bir çift çizme duruyordu. Duruşmalar sabah erken başlamıştı. Yargıç, İvan Nikiforoviç'ten biraz zayıf olsa da şişmandı. İyi yüreklilik okunuyordu yüzünden. Cüppesi kirliydi. Bir elinde çubuğu, bir elinde çay fincanı, yanındaki memurla konuşuyordu. Yargıcın dudakları tam burnunun dibine kadar kıvrıktı. Bu yüzden üst dudağını istediği kadar koklayabilirdi. Bu üst dudak enfiye tabakası görevi de görüyordu onun için, zira enfiyeyi burnuna çekerken hemen her zaman yarısı dudağına dökülüyordu. Evet, o sırada yanındaki memurla konuşuyordu yargıç. Çıplak ayaklı bir kız, elinde çay fincanlarının bulunduğu tepsiyle kenarda dikiliyordu.</p>
				<p class="normal">Masanın ucunda oturan kâtip dosyayı okuyordu. Ama sesi öylesine tekdüze, öylesine bezgindi ki, neredeyse sanık bile uyuyacaktı. Kuşkusuz, bu arada yanındaki memurla ilginç bir konuda konuşmasını sürdürmeseydi, yargıç daha önce yapacaktı bunu.</p>
				<p class="normal">Artık soğumuş çayını yudumlarken yanındaki memura şöyle diyordu yargıç:</p>
				<p class="normal">— Bu kadar iyi ötmeyi nasıl becerdiklerini özellikle öğrenmek istiyordum. Bundan iki yıl önce harika bir ardıç kuşum vardı. Ne yazık ki, birden ötmeyi bırakmıştı. Tuhaf sesler çıkarıyordu. Giderek bozuldu sesi, karga gibi ötüyor, hırıltılı sesler çıkarıyordu. Öyle ki, kaldırıp at hayvanı! Doğru değil elbette! Neydi bunun nedeni: Gırtlağında nohuttan küçük bir şişlik oluşmuştu. İğneyle delmek gerekiyormuş o şişi. Zahar Prokofyeviç öğretti bunu bana. İsterseniz, bunun nasıl yapılacağını anlatırım size. Bir gün ona gidip...</p>
				<p class="normal">Dosyayı okumayı birkaç dakika önce bitiren kâtip araya girdi:</p>
				<p class="normal">— Öteki dosyayı okumamı emreder misiniz Demyan Demyanoviç?</p>
				<p class="normal">— Onu sonuna kadar okudunuz mu? Hayret, çok çabuk okumuşsunuz! Ben bir şey anlayamadım! Hani nerede? Getirin imzalayayım. Başka ne var?</p>
				<p class="normal">— Kazak Bokitka'nın çalınan ineğinin davası.</p>
				<p class="normal">— Pekâlâ, okuyun! Neyse bir gün ona gittim... Beni nasıl ağırladığını bile anlatabilirim size. Votkanın yanında mersin balığı çirozu vardı. Çok güzeldi! Bizim burada, Mirgorod bakkallarında satılanlara hiç benzemiyordu. (Bunu söylerken yargıç dudağını yalayarak gülümsemiş, enfiye tabakası görevi gören üst dudağını koklamıştı.) Ringa balığı çirozundan yemedim, bildiğiniz gibi, midemi yakar. Ama havyardan tattım. Harika bir havyardı! Kimse bir şey söyleyemezdi, harikaydı! Sonra şeftali votkası, gerçek kılıç çiçeği votkası içtim. Safranlı da vardı, ama bildiğiniz gibi ben kullanmıyorum. Ama her şey harikaydı: Nasıl derler, önce iştahı açmalı, sonra da yemeği tamamlamak için... (Kapıdan giren İvan İvanoviç'i görünce birden haykırdı yargıç.) A! Gözlerime inanamıyorum!..</p>
				<p class="normal">İvan İvanoviç, yalnızca kendisine özgü inceliğiyle dört bir yana selam verdikten sonra:</p>
				<p class="normal">— Tanrı'nın iyiliği üzerinize olsun, sağlıklar dilerim! dedi.</p>
				<p class="normal">Tanrım, kibarlığıyla nasıl etkiliyordu herkesi! Davranışları onun kadar ince bir insan görmedim ben! Bu özelliğinin kendisi de farkındaydı, bu nedenle kendisine karşı herkesin saygılı davranmasını olağan karşılardı. Yargıç kendisi bir sandalye verdi İvan İvanoviç'e. O anda burnu üst dudağındaki bütün enfiyeyi çekmişti. Bu her zaman onun keyfinin yerinde olduğunu gösterirdi.</p>
				<p class="normal">— Neyle ağırlayabiliriz sizi İvan İvanoviç? diye sordu. Bir fincan çay ister miydiniz?</p>
				<p class="normal">İvan İvanoviç saygıyla öne eğilerek karşılık verdi:</p>
				<p class="normal">— Hayır, çok teşekkür ederim, dedi ve oturdu.</p>
				<p class="normal">Yargıç ısrar etti:</p>
				<p class="normal">— Lütfen! Bir fincan çayımızı için!</p>
				<p class="normal">İvan İvanoviç kalkıp öne eğildikten sonra tekrar otururken karşılık verdi:</p>
				<p class="normal">— Hayır, çok teşekkür ediyorum! Konukseverliğiniz çok mutlu etti beni.</p>
				<p class="normal">Yargıç tekrar etti:</p>
				<p class="normal">— Yalnızca bir fincan...</p>
				<p class="normal">— Hayır, zahmet etmeyin Demyan Demyanoviç!</p>
				<p class="normal">Bunu söylerken yine doğrulup öne eğildikten sonra oturmuştu.</p>
				<p class="normal">— Bir fincancık?</p>
				<p class="normal">İvan İvanoviç:</p>
				<p class="normal">— Bari bir fincan alayım, dedi.</p>
				<p class="normal">Ve tepsiye uzattı elini.</p>
				<p class="normal">Tanrım, bazı insanlar ne zarif oluyor! Bu çeşit hareketlerin ne hoş bir izlenim yarattığını anlatmak çok zordur!</p>
				<p class="normal">— Bir fincan daha alır mıydınız?</p>
				<p class="normal">İvan İvanoviç fincanı tepsiye kapalı koyarken yine öne eğilerek karşılık verdi:</p>
				<p class="normal">— Çok teşekkür ederim.</p>
				<p class="normal">— Lütfen, İvan İvanoviç!</p>
				<p class="normal">— İçemem. Çok teşekkür ederim.</p>
				<p class="normal">İvan İvanoviç bunu söylerken yine ayağa kalkıp öne eğildikten sonra oturmuştu.</p>
				<p class="normal">— İvan İvanoviç! Dostluğumuz hatırına, bir fincan daha alın!</p>
				<p class="normal">— Yapamam. İkramınız için minnettarım!</p>
				<p class="normal">Böyle dedikten sonra yine kalkıp öne eğildi İvan İvanoviç, sonra oturdu.</p>
				<p class="normal">— Yalnızca bir fincancık! Tek bir fincancık İvan İvanoviç!</p>
				<p class="normal">İvan İvanoviç elini tepsiye uzatıp bir fincan çay aldı.</p>
				<p class="normal">Vay canına! Nasıl böylesine soylu davranabilir bir insan? Böylesini nerede bulabilirsiniz?</p>
				<p class="normal"> İvan İvanoviç çayının son yudumunu içerken şöyle dedi:</p>
				<p class="normal">— Demyan Demyanoviç, önemli bir iş için geldim size: Bir şikâyette bulunacağım. (Bunu söylerken elindeki fincanı kenara koymuştu İvan İvanoviç, cebinden başlıklı bir kâğıt çıkarmıştı.) Kötü, kahrolasıca bir düşmanımdan şikâyetçiyim.</p>
				<p class="normal">— Kimden?</p>
				<p class="normal">— İvan Nikiforoviç Dovgoçhun'dan.</p>
				<p class="normal">Bunu duyunca yargıç az kaldı sandalyesinden düşüyordu. Ellerini birbirine vurup:</p>
				<p class="normal">— Ne diyorsunuz! diye sordu. İvan İvanoviç, siz mi söylüyorsunuz bunu?</p>
				<p class="normal">— Gördüğünüz gibi, evet, ben.</p>
				<p class="normal">— Tanrı da, bütün melekler de sizinle olsun! Nasıl?! Siz ha İvan İvanoviç, İvan Nikiforoviç'le düşman mı oldunuz? Siz mi söylüyorsunuz bunu? Bir daha söyleyiniz! Arkanızda saklanan biri var da, bunu o mu söylüyor?..</p>
				<p class="normal">— Şaşılacak bir şey yok. Yüzünü görmek istemiyorum. Çok büyük bir hakarette bulundu bana, gururumla oynadı.</p>
				<p class="normal">— Tanrım! Anneme nasıl inanabilirim şimdi? Kız kardeşimle kavga ettiğimizde yaşlı anam her zaman şöyle der: "Çocuklarım, kedi köpek gibi yiyorsunuz birbirinizi. İvan İvanoviç'le İvan Nikiforoviç'i örnek alsanıza. Dost diye ben onlara derim işte! Çok iyi iki arkadaşlar! İkisi de çok efendi!" Arkadaşları görüyor musunuz şimdi! Ne oldu, anlatır mısınız? Nasıl oldu?</p>
				<p class="normal">— Çok nazik bir konu bu, Demyan Demyanoviç! Sözcüklerle anlatılacak gibi değil. İyisi mi siz benim dilekçemi okuyun. Buyurun bu yandan alın, böylesi daha uygun olacak.</p>
				<p class="normal">Yargıç sekretere dönüp:</p>
				<p class="normal">— Okuyun Taras Tihonoviç, dedi.</p>
				<p class="normal">Taras Tihonoviç dilekçeyi aldı, bölge mahkemelerinde bütün sekreterlerin sümkürdüğü gibi iki parmağı yardımıyla şöyle bir sümkürdükten sonra okumaya başladı:</p>
				<p class="normal">— "Mirgorod bölgesi toprak sahiplerinden İvan Pererepenko oğlu İvan'ın dilekçesidir. Şöyle ki:</p>
				<p class="normal">1) Davranışlarının tersliğiyle de, dinimize aykırılığıyla da, aşırı çirkinliğiyle de herkesin çok iyi tanıdığı Nikiforov Dovgoçhun oğlu İvan, bu yılın 7 haziran günü bana, gururumu da, aynı zamanda soylu aile adımı da küçük düşürecek biçimde hakarette bulunmuştur. Çirkin görünüşlü bu soylu kişinin ağzı da son derece pistir, Tanrı'nın hoş görmeyeceği sövgüler kullanmaktadır..."</p>
				<p class="normal">Sekreter burada, bir kez daha sümkürmek için okumaya ara verdi, yargıç ise saygıyla kavuşturdu kollarını, kendi kendine yalnızca şöyle mırıldandı:</p>
				<p class="normal">— Ne güzel yazmış! Aman Tanrım, ne kıvrak kalemi var bu adamın!</p>
				<p class="normal">İvan İvanoviç devam etmesini istedi ve Taras Tihonoviç okumayı sürdürdü:</p>
				<p class="normal">— "Söz konusu Nikiforov Dovgoçhun oğlu İvan, dostça bir öneriyle evine gittiğimde, herkesin ortasında bana çirkin sözler söylemiş, ailemi küçük düşürmüştür. Özellikle, bana <span class="ideitalik">kaz</span> demiştir. Oysa bütün Mirgorod'da herkes çok iyi bilir ki, adı geçen bu hayvanla en küçük bir ilişkim ve de benzerliğim yoktur, benim için böyle bir şeyin söylenmesini de kesinlikle istemem. Soylu bir aileden geldiğimin delili ise Üç Azizler Kilisesi'nde bulunan, doğumumun ve vaftiz edilişimin yazılı olduğu soy kütüğüdür. Kazın adı ise, az çok mürekkep yalamış herkesin çok iyi bileceği gibi, hiçbir soy kütüğünde yazılı olamaz, çünkü insan değil, papaz okuluna bile gitmemiş birinin de çok iyi bileceği gibi, bir kuştur <span class="ideitalik">kaz</span>. Oysa bunu çok iyi bilen söz konusu kötü niyetli soylu kişi, sırf kişiliğimi ve aile adımı küçük düşürmek amacıyla yüzüme karşı, bir kaz olduğumu söylemiştir.</p>
				<p class="normal">2) Söz konusu edepsiz, saygısız, soylu kişi aynı zamanda, soylu bir adı olan Pererepenko Onisiyev oğlu, toprağı bol olsun babam İvan'ın ölümünden sonra bana kalan toprağımda, her türlü yasayı çiğneyerek, avluma bir kaz kümesi dikmiştir. Bu hareketin amacının gururumu, aile adımı daha da küçük düşürmek olduğu açıktır, çünkü avlusunun çok daha uygun bir yerinde oldukça sağlam bir kaz kümesi daha bulunmaktadır. Ama sözünü ettiğim bu kişinin iğrenç niyeti beni çirkin bir olayın içine sokmaktır: Bilindiği gibi, hiç kimse bir kümese, hele bir kaz kümesine doğru dürüst bir iş için girmez. Yasalara böylesine aykırı bir davranış sonucunda Pererepenko Onisiyev oğlu, toprağı bol olsun, babam İvan'dan bana kalma avlumda ambardan başlayıp düz olarak hizmetçi kadınlarımın çanak çömleği yıkadıkları yere kadar uzanan bölüm belli kişice işgal edilmiştir durumdadır.</p>
				<p class="normal">3) Yukarıda sözünü ettiğim, adı ve soyadıyla bile herkesi iğrendiren bu soylu kişinin beni evimde yakmak gibi çok kötü bir niyeti de vardır. Aşağıdaki belirtilerden bunu anlamak çok kolaydır: Önce, hantallığı, miskinliği nedeniyle evinden şimdiye kadar hiç çıkmayan bu kişi şimdi sık sık avluya çıkmaktadır; sonra, Pererepenko Onisiyev oğlu, toprağı bol olsun, babam İvan'dan bana kalma avlumu çevreleyen çitin tam dibinde, hizmetçilerinin kaldığı kulübede geceleri ışık hemen hiç sönmemektedir ki, bu da onun bu kötü niyetine bir delildir, çünkü söz konusu kişinin cimriliği yüzünden orada şimdiye kadar değil mum, kandil bile yakılmazdı.</p>
				<p class="normal">Bu nedenlerle, adı geçen soylu Nikiforov Dovgoçhun oğlu, evimi yakmayı düşünen, kişiliğime, soyadıma ve aileme hakaret eden, toprağıma zorbalıkla el koyan, üstüne üstlük, soylu aileme kaz diyerek hakaret eden İvan'ın cezalandırılmasına, zarar ziyanımı karşılamasına karar verilmesini, ayrıca, bu yasa tanımayan kişinin prangaya vurulup kent cezaevine konulmasını, bunların bir an önce eksiksiz yapılmasını diliyorum.</p>
				<p class="normal">Mirgorod toprak sahiplerinden İvan oğlu İvan Pererepenko."</p>
				<p class="normal">Dilekçenin okunmasından sonra yargıç İvan İvanoviç'in yanına gitti, düğmesinden tuttu, ona aşağı yukarı şöyle söyledi:</p>
				<p class="normal">— Bu yaptığınız nedir İvan İvanoviç? Tanrı'dan korkun! Yırtın atın bu dilekçeyi! Canı cehenneme! İyisi mi, İvan Nikiforoviç'le el sıkışın, hatta öpüşün, bir şişe Santurinski veya Nikopolski şarabı alın, o da olmazsa punç yapın, beni de çağırın! Birlikte içelim, her şeyi unutalım!</p>
				<p class="normal">İvan İvanoviç, ona her zaman öylesine yakışan vakur tavrıyla:</p>
				<p class="normal">— Hayır, Demyan Demyanoviç! dedi. Durum sizin bildiğiniz gibi değil! İyi niyetle halledilebilecek bir sorun değil bu! Hoşça kalın! (Aynı vakur tavırla odada bulunanlara dönüp ekledi.) Siz de hoşça kalın baylar! Umarım dilekçemin gereği yapılır.</p>
				<p class="normal">Ve çıktı. Odada bulunan herkes şaşırmıştı.</p>
				<p class="normal">Bir şey söylemeden yerine geçip oturdu yargıç. Sekreter enfiyesini çekiyordu. Yazıcılardan biri mürekkep hokkası olarak kullanılan kırık çanağı devirdi, yargıç masadaki mürekkep birikintisini dalgın dalgın parmağıyla yaymaya başladı.</p>
				<p class="normal">Kısa süren bir sessizlikten sonra memura döndü yargıç:</p>
				<p class="normal">— Buna ne diyorsunuz Dorofey Trofimoviç? dedi.</p>
				<p class="normal">Memur:</p>
				<p class="normal">— Bir şey diyemem, diye karşılık verdi.</p>
				<p class="normal">— Ne tuhaf şeyler oluyor!..</p>
				<p class="normal">Yargıç sözüne yeni başlamıştı ki, tam o anda duruşma odasının kapısı açıldı ve İvan Nikiforoviç'in bedeninin ön bölümü girdi odaya, geri kalan bölümü dışarıda kalmıştı. Nikolay Nikiforoviç'in burada, mahkemede görünmesi öylesine olağanüstü bir şeydi ki, yargıç bir çığlık atmış, sekreter okumaya ara vermişti. Yalnızca, kalın kumaştan yarım fraka benzeyen bir şey giymiş bir yazıcı kalemini ağzına sokmuş, bir başkası ağzına giren sineği yutmuştu. Hatta mübaşir ve bekçi görevi yapan, o ana kadar kapıda dikilen sakat görevli bile, şeritli, kir pas içindeki gömleğinin üzerinden omzunu kaşıyarak, ağzı açık, birinin ayağına basmıştı.</p>
				<p class="normal">— Hangi rüzgâr attı sizi buralara İvan Nikiforoviç? Nasıl oldu da yolunuz düştü buraya? Nasılsınız İvan Nikiforoviç, sağlığınız iyi mi?</p>
				<p class="normal">Ama İvan Nikiforoviç'in durumu kötüydü, çünkü kapıda sıkışıp kalmıştı, ne içeri girebiliyordu ne dışarı çıkabiliyordu. Yargıç, İvan Nikiforoviç'i arkadan iterek duruşma salonuna girmesine yardımcı olmaları için boşuna sesleniyordu koridordakilere. Koridorda yalnızca yaşlı, sıska bir kadın vardı ve kupkuru elleriyle İvan Nikiforoviç'i ne kadar içeri itmeye çalışsa da elinden bir şey gelmiyordu. O zaman kalın dudaklı, geniş omuzlu, kocaman burunlu, iri gözleri şaşı, sarhoş bakan, dirsekleri yırtık bir memur, İvan Nikiforoviç'in bedeninin ön bölümüne yaklaştı, bebeklere yaptıkları gibi kollarını göğsünün üzerinde çapraz yaptı, dizini İvan Nikiforoviç'in göbeğine dayamış yaşlı sakat bekçiye göz kırptı ve ahlarına oflarına bakmadan İvan Nikiforoviç'i birlikte koridora itmeyi başardılar. Sonra sürgüyü çekip kapının öteki kanadını açtılar. Memurla yardımcısı sakat bekçi bunu yaparken kendilerini çok zorladıkları için ağızlarından öylesine ağır bir koku yayılmıştı ki, duruşma salonunun havası bir an için meyhane havasına dönmüştü.</p>
				<p class="normal">— Bir yerinizi incitmediler, değil mi İvan Nikiforoviç? Anneme söylerim, merhem yollar size, belinize bir de sırtınıza sürersiniz, hemen geçer.</p>
				<p class="normal">Ama bu arada İvan Nikiforoviç kendini bir sandalyeye bırakmış, yalnızca oflayıp duruyor, bir şey söyleyemiyordu. Nihayet, enfiye boynuzunu cebinden çıkardı, yorgunluktan çok zayıf, zor duyulur bir sesle şöyle dedi:</p>
				<p class="normal">— İzin verir misiniz? (Arkasından ekledi.) Siz de buyurmaz mısınız?</p>
				<p class="normal">Yargıç:</p>
				<p class="normal">— Sizi gördüğüme çok sevindim, İvan Nikiforoviç, dedi. Doğrusu, zahmete girip buraya kadar gelmenizin, bizi böylesine beklenmedik, hoş bir sürprizle onurlandırmanızın nedenini çok merak ediyorum.</p>
				<p class="normal">İvan Nikiforoviç kendini zorlayarak:</p>
				<p class="normal">— Bir ricam olacak... diyebildi.</p>
				<p class="normal">— Ricanız mı? Nasıl bir rica bu?</p>
				<p class="normal">— Şikâyet dilekçem... (O anda yine kesildi İvan Nikiforoviç'in soluğu.) Ah!.. Bir sahtekârdan şikâyetçiyim... İvan İvanoviç Pererepenko'dan.</p>
				<p class="normal">— Tanrım! Siz de mi? Bu kadar iyi bir dostunuzdan! Öylesine iyi bir insandan şikâyetçisiniz demek!..</p>
				<p class="normal">İvan Nikiforoviç sesini yükseltti:</p>
				<p class="normal">— Şeytanın tekidir o!</p>
				<p class="normal">Yargıç haç çıkardı.</p>
				<p class="normal">— Buyurun dilekçemi, okuyun.</p>
				<p class="normal">Yüzünde keyifsiz bir ifadeyle sekretere döndü yargıç:</p>
				<p class="normal">— Yapılabilecek başka bir şey yok Taras Tihonoviç, okuyun, dedi.</p>
				<p class="normal">Bu arada, yargıcın pek hoşlandığı bir şeyi yapmaya hazırlandığı zamanlar genellikle olduğu gibi, burnu kendiliğinden üst dudağını koklamıştı. Burnunun bu kendi başına buyruk davranışı yargıcın keyfinin daha da kaçmasına neden oldu. Burnunun bu küstahlığını cezalandırmak için mendilini çıkardı ve üst dudağındaki enfiyenin hepsini temizledi.</p>
				<p class="normal">Sekreter, okumaya başlamadan önce her zaman yaptığını yaptı yine, yani mendilini kullanmadan yapacağını yaptı, sonra olağan sesiyle okumaya başladı:</p>
				<p class="normal">— "Mirgorod soylularından Nikiforov oğlu İvan Dovgoçhun'un aşağıdaki konularda şikâyet dilekçesidir:</p>
				<p class="normal">1) Kendine soylu diyen İvan oğlu İvan Pererepenko büyük nefretiyle, apaçık olan kötü niyetiyle bana karşı her türlü aşağılık davranışta bulunmakta, büyük zararlar vermektedir. Dün de adi bir hırsız, bir haydut gibi testerelerle, keserlerle, baltalarla ve türlü marangoz aletleriyle gece vakti avluma girmiş, oradaki kümesimi kendi elleriyle haince parçalamıştır. Oysa benim tarafımdan, onun böylesine yasal olmayan, haydutça bir şeye kalkışmasını gerektirecek en ufak bir hareket olmamıştır.</p>
				<p class="normal">2) Aynı soylu kişi Pererepenko'nun beni öldürme niyeti de söz konusudur. Şöyle ki, geçen ayın yedisinde, bu niyetini gizleyerek evime gelmiş, dostça tavırlarla, kurnazlıkla benden odamda bulunan tüfeğimi istemiş, tüfeğime karşılık da, çok cimri olduğu için, son derece değersiz şöyle birtakım şeyler önermiştir: Boz bir domuz ve iki çuval yulaf. Oysa ben onun bu kötü niyetini bildiğim için, ne olur ne olmaz diye, tüfeğimi ondan uzak tutuyordum, fakat bunun üzerine aşağılık ve dolandırıcı İvan oğlu İvan Pererepenko, bana sözlü hakarette bulundu ve o günden beri bana karşı katı bir düşmanlık beslemeye başladı. Ayrıca, sözünü ettiğim bu azgın soylu kişi ve haydut İvan oğlu İvan Pererepenko, kötü bir aileden gelmektedir: Kız kardeşi kentte herkesin dilinde bir yosmaydı ve bundan beş yıl önce burada, Mirgorod'da konaklayan avcı bölüğüyle birlikte gitti, kocasını da köylü sınıfına yazdırdı. Annesiyle babası da doğru dürüst insanlar değildi. İkisi de ayyaştı. Sözü geçen soylu kişi ve haydut Pererepenko hayvanca, insana yakışmaz davranışlarıyla akrabalarını da geçmiştir ve sözde dindarlığıyla en iğrenç günahlar işlemektedir: Oruç tutmuyor, çünkü Filippov gününden bir gün önce koç satın aldı bu dinsiz ve ertesi gün hizmetçi kadın Gapka'ya zavallı hayvanı kestirdi. Sözde gece lambası ve mum için içyağı gerekliymiş kendisine...</p>
				<p class="normal">Bu nedenle, hırsızlığı, soygunculuğu bilinen bu soylunun, daha doğrusu haydudun, dinsizin, düzenbazın, soyluluk rütbelerinin alınıp prangaya vurulmasını, cezaevine atılmasını veya kürek cezasına çarptırılmasını, Sibirya'ya sürülmesini, gerekirse orada kapalı tutulmasını, bana verdiği zarar ziyanı da karşılamasını, bu isteklerim doğrultusunda karar verilmesini rica ederim. İşbu dilekçe, Mirgorod soylularından Nikiforov oğlu İvan Dovgoçhun tarafından imza edilmiştir."</p>
				<p class="normal">Sekreter okumayı bitirir bitirmez İvan Nikiforoviç şapkasını aldı, çıkmak amacıyla eğilerek selam verdi.</p>
				<p class="normal">Yargıç seslendi arkasından:</p>
				<p class="normal">— Nereye gidiyorsunuz, İvan Nikiforoviç? Biraz oturun! Bir çayımızı için! Orışko! Aptal kız, ne diye dikilmiş, sekreterle bakışıp duruyorsun? Koş çay getir!</p>
				<p class="normal">Ama İvan Nikiforoviç, evinden bu kadar uzaklaştığı ve böylesine tehlikeli bir yere geldiği için korkusundan bu arada kapıdan çıkmış, koridordan seslenmişti:</p>
				<p class="normal">— Zahmet etmeyin, seve seve içerdim ama...</p>
				<p class="normal">Ve duruşma odasında bulunanları şaşkınlık içinde bırakarak kapadı kapıyı. </p>
				<p class="normal">Yapılabilecek bir şey yoktu. İki şikâyet dilekçesi de alınmıştı. Yargıcın önünde çok önemli ve ilginç bir dava vardı. Beklenmedik bir başka olay daha da güçlendirdi bu düşüncesini. Yargıç memurla, sekreterle duruşma odasından çıkarken, bu arada koridorda memurlar dilekçe sahiplerinin getirdiği tavukları, yumurtaları, ekmekleri, börekleri, bazlamaları, buna benzer daha birçok şeyi çuvallara dolduruyorlardı, ansızın boz bir domuz koşarak girdi kapıdan ve herkesin şaşkın bakışları arasında, bir böreğe veya ekmeğe değil, o anda masanın kenarında duran İvan Nikiforoviç'in dilekçesine saldırdı. Birden kaptı dilekçeyi ve kaşla göz arasında kapıdan çıkıp gitti. Arkasından cetvellerin, mürekkep hokkalarının atılmasına karşın, memurların hiçbiri yakalayamamıştı onu.</p>
				<p class="normal">Bu görülmemiş olay büyük bir telaşa neden oldu. Çünkü İvan Nikiforoviç'in dilekçesinin bir kopyası daha yoktu. Yargıç, yani yargıç değil de, onun sekreteri ve yardımcısı bu inanılmaz olayı uzun uzun görüştüler. Sonunda durumun polis müdürlüğüne resmi yazıyla bildirilmesine karar verdiler. Çünkü bu olay daha çok polisi ilgilendiriyordu. 389 no.lu yazı hemen o gün gönderildi polis müdürlüğüne. Arkasından, okuyucuların bir sonraki bölümde öğreneceği oldukça ilginç bir gelişme oldu.</p>
		</body>
</html>