<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_19">   III   </h2>
				<p class="ortaitalik"><span class="idebold">İvan İvanoviç ile İvan Nikiforoviç'in tartışmasından sonra neler oldu?</span></p>
				<p class="normal">Böylece, Mirgorod'un gururu ve incisi olan iki saygın kişi tartışmış oluyordu! Hem de ne için? Saçma bir "kaz" sözcüğü yüzünden. Birbirlerini görmek istemiyorlardı, aralarındaki her türlü ilişkiyi kesmişlerdi. Oysa eskiden aralarından su sızmayan iki yakın dosttular! İvan İvanoviç de, İvan Nikiforoviç de birbirinin sağlığını her gün adam yollayıp sordurur ve çoğu zaman balkondan balkona konuşurlar, birbirlerine insanın içini hoş edecek şeyler söylerlerdi. Bazı pazarlar İvan İvanoviç kalın yünlü paltosuyla, İvan Nikiforoviç açık kahverengi pamuklu Kazak cepkeniyle, neredeyse el ele, birlikte kiliseye giderlerdi. Gözleri olağanüstü keskin olan İvan İvanoviç, yolda bir su birikintisi ya da pislik görse (Mirgorod'da bazen rastlanırdı böyle şeylere) hemen uyarırdı İvan Nikiforoviç'i: "Dikkat edin, şuraya basmayın, berbat çünkü." İvan Nikiforoviç ise kendi açısından, sık sık çok duygulu dostluk gösterilerinde bulunurdu İvan İvanoviç'e. Birbirlerinden uzakta olsalar bile her zaman şöyle diyerek uzatırdı ona enfiye boynuzunu: "Buyurmaz mısınız?" İkisinin çiftliği de çok güzeldi!.. Ve bu iki dost... Olayı duyduğum zaman kulaklarıma inanamamıştım! Uzun süre aklım almamıştı bunu! Yüce Tanrım! İvan İvanoviç'le İvan Nikiforoviç kavga etmişlerdi ha! Öylesine saygın iki kişi! O zaman güvenilebilecek ne kalmıştı dünyada?</p>
				<p class="normal"> İvan İvanoviç eve döndükten sonra uzun süre çok sinirliydi. Başka zaman olsa önce ahıra gider, kısrağının (alnında küçük, beyaz bir lekesi olan açık doru, çok güzel bir atı vardı İvan İvanoviç'in) samanını bitirip bitirmediğine bakar, sonra hindilere, domuz yavrularına kendi elleriyle yemlerini verir, ancak ondan sonra ahşap tabak çanak yapmakla oyalandığı (tahtadan benim diyen ahşap ustasından daha güzel öteberi yapardı) odasına çekilirdi. Ya da Lyubiy Gariy ve Popov'un yazdığı kitabı okumaya başlardı (kitabın adını hatırlamıyordu İvan İvanoviç, çünkü oda hizmetçisi kadın çok uzun süre önce çocuğunu oyalarken kapağını yırtıp atmıştı). Ya da sundurmanın altına uzanır, dinlenirdi. Bu kez önceleri yaptığı hiçbir şeyi yapmadı. Buna karşılık, Gapka'yı görünce, ortalarda boş boş dolaşıp durduğu için (oysa o anda mutfağa bulgur götürüyordu kadıncağız) bağırıp çağırmaya başladı. Her zamanki gibi, onun yem vereceğini sanıp kapı önüne koşan horozu elindeki sopayla kovaladı ve küçük çocuk çamurlu, yırtık gömleğiyle, "Amca, amca, kurabiye versene!" diye bağırarak yanına koşunca ayaklarını yere vurarak çocuğa işaret parmağını öyle salladı ki, çocukcağız nereye kaçacağını bilemedi.</p>
				<p class="normal">Ama sonunda sakinleşti İvan İvanoviç, her zamanki işiyle ilgilenmeye başladı. Öğle yemeğine geç oturdu, akşama doğru dinlenmek için sundurmanın altına uzandı. Gapka'nın güvercin etiyle pişirdiği nefis çorba ona sabahki olayı bütünüyle unutturmuştu. İvan İvanoviç yine hazla izlemeye başlamıştı avlusunu. Bir süre sonra gözü komşu avlunun çitine takılınca kendi kendine şöyle dedi: "Bugün İvan Nikiforoviç'e hiç uğramadım, gidip bir ziyaret edeyim onu." İvan İvanoviç böyle dedikten sonra sopasıyla şapkasını aldı, avlu kapısına yürüdü. Tam kapıdan çıkıyordu ki, sabahki tartışmayı hatırladı, yere tükürüp geri döndü. İvan Nikiforoviç'in avlusunda da aşağı yukarı aynı şey olmuştu. İvan Nikiforoviç'in kadınının bu yana geçmek amacıyla ayağını çite kaldırdığını görmüştü İvan İvanoviç, ama tam o anda İvan Nikiforoviç'in sesi duyulmuştu: "Geri gel! Geri gel! İstemez!" Ne var ki, İvan İvanoviç bu duruma üzülmeye başlamıştı. İvan Nikiforoviç'in evinde gerçekleşen çok özel bir olay son umudu da yok etmese, sönmek üzere olan düşmanlık ateşine yağ dökmeseydi, bu iki saygın kişi belki de ertesi gün barışacaklardı.</p>
				<p class="normal">O akşam İvan Nikiforoviç'e Agafiya Fedoseyevna geldi. Agafiya Fedoseyevna ne akrabasıydı İvan Nikiforoviç'in, ne baldızı, hatta ne de vaftiz anası. Görünüşte, İvan Nikiforoviç'e gelmesinin hiçbir nedeni yoktu. İvan Nikiforoviç de onun bu ziyaretinden pek hoşnut değil gibiydi. Ama Agafiya Fedoseyevna ona pek sık konuk gelir, birkaç hafta, hatta kimi zaman daha fazla kalırdı. Kaldığı süre bütün anahtarları kendinde toplar, evin yönetimini eline alırdı. İvan Nikiforoviç hiç hoşlanmazdı bundan, ama şaşılacak şeydir, arada bir karşı çıkmaya yeltenecek olsa da, çocuk gibi, her dediğini yapar, Agafiya Fedoseyevna daima üste çıkardı. Evde her zaman Agafiya Fedoseyevna'nın dediği olurdu.</p>
				<p class="normal">Ne yalan söyleyeyim, kadınların bizleri burnumuzdan çaydanlığın sapını tuttukları gibi kolaylıkla nasıl yakaladıklarını aklım almıyor. Ya elleri bunu yapacak biçimde yaratılmıştır ya da bizlerin burnu bundan başka bir işe yaramıyor. Gerçi İvan Nikiforoviç'in burnu biraz eriğe benzese de Agafiya Fedoseyevna onu burnundan tutup, bir fino gibi, istediği yöne çekiyordu. Agafiya Fedoseyevna evdeyken yaşam biçimini bile değiştiriyordu İvan Nikiforoviç: Güneşin altında öyle uzun süre yatmıyor, yatsa bile, soyunup dökünüp yatmıyor, üzerine bir gömlek alıyor, Agafiya Fedoseyevna bunda ısrar etmese de, ayağına şalvarını giyiyordu. Agafiya Fedoseyevna teklif tekellüfe pek düşkün biri değildi. İvan Nikiforoviç ateşlendiği zamanlar, onu başından ayaklarına kadar terebentinle, sirkeyle kendi elleriyle ovalıyordu. Agafiya Fedoseyevna'nın başında her zaman bağcıklı bir takke olurdu. Burnunda üç siğil vardı. Kahverengi entarisi sarı çiçekliydi. Bedeni varil biçimindeydi ve bu yüzden belinin nerede olduğunu kestirmek, insanın ayna olmadan burnunu görmesi kadar zordu. Kısa bacakları iki yastık biçimindeydi. Dedikoduyu çok sever, sabahları haşlanmış kırmızı pancar yer ve çok güzel küfür ederdi. Ayrıca, ne yapıyor olursa olsun, genellikle yalnızca kadınların yapabildiği gibi, yüz ifadesini hiç değiştirmezdi.</p>
				<p class="normal">Agafiya Fedoseyevna gelince işler değişmişti.</p>
				<p class="normal">— Barışma onunla İvan Nikiforoviç, özür de dileme: Onun amacı seni küçük düşürmek, hiç iyi biri değildir o! Ne hin oğlu hin olduğunu bilemezsin.</p>
				<p class="normal">Mendebur kadın durmadan konuşuyor, İvan İvanoviç'i çekiştiriyordu. Adamcağızı öyle doldurdu, öyle doldurdu ki, İvan Nikiforoviç sonunda İvan İvanoviç'in adını duymak istemeyecek duruma geldi.</p>
				<p class="normal">Her şey değişmişti: Komşu köpek avluya girerse eline geçirdiğini fırlatıyorlardı hayvana. Çitin öte yanına geçen çocuklar gömlekleri yukarı sıyrılmış, sırtlarında çubuk izleriyle ağlayarak geri geliyordu. Hizmetçi kadın bile, İvan İvanoviç ona bir şey sormak istediğinde yüzünü öyle buruşturuyordu ki, olağanüstü kibar bir insan olan İvan İvanoviç yere tükürüyor, yalnızca şöyle söyleniyordu: "İğrenç kadın! Efendisinden de beter!"</p>
				<p class="normal">Kindar komşu bütün bu hakaretlerinin üzerine bir de iki avlu arasındaki çitin genellikle geçit olarak kullanılan yerine, hakaretlerinin üzerine tuz biber ekmek için, sanki özellikle, bir kaz kümesi yaptırdı. İvan İvanoviç'in tepesini attıran bu kümes kaşla göz arasında, şeytani bir çabuklukla, bir günde kondurulmuştu oraya.</p>
				<p class="normal">Bu, İvan İvanoviç'te öfke ve intikam isteği uyandırdı. Ancak, kümes kendi avlusuna biraz geçmiş olmasına karşın, olayı hiç önemsememiş gibi davrandı. Ama kalbi duracak gibi çarpıyordu. Bu yüzden sakin görünmekte zorlanıyordu.</p>
				<p class="normal">Günü öyle geçirdi. Gece oldu... Ah, ressam olsaydım, o gecenin bütün güzelliğini tuvale ne harika dökerdim! Ne güzel anlatırdım: Bütün Mirgorod'un nasıl uyuduğunu, sayısız yıldızın yukarıdan kente nasıl baktığını, kentin üzerine çökmüş sessizliği uzaktaki, yakındaki köpeklerin havlamasının nasıl bozduğunu, bir papaz yardımcısının köpeklerin yanından korkusuzca geçip sevgilisinin avlusunun çitinden bir şövalye gibi nasıl korkusuzca atladığını, evlerin beyaz duvarlarının ay ışığının altında daha da beyaz, önlerindeki ağaçlarınsa daha koyu, ağaçların gölgelerinin kapkara göründüğünü, çiçeklerin, otların çok daha güzel koktuğunu, gecelerin susmak bilmez şövalyeleri cırcır böceklerinin dört bir yandan yükselen şarkılarını... Bu basık tavanlı toprak evlerden birinde, yatağında yalnız yatan kara gözlü kentli bir genç kadının, dipdiri göğüsleri titreyerek rüyasında nasıl süvari bıyığı ve mahmuzu gördüğünü, ay ışığının yanaklarında nasıl oynaştığını... Beyaz bacalara konmuş yarasaların bembeyaz yola düşen simsiyah gölgelerinin resmini yapardım... Ama sanırım, o gece elinde bir testereyle evden çıkan İvan İvanoviç'in resmini yapamazdım. Yüzünde öyle çeşitli ifadeler vardı ki! Usulca yürüdü, kaz kümesinin altına girdi. İvan Nikiforoviç'in köpekleri iki dostun kavgalı olduğunu henüz bilmedikleri için, eski dostlarının dört meşe direk üzerindeki kümese yaklaşmasına izin verdi. İvan İvanoviç sürünerek ilk direğe yaklaştı, testereyi dayayıp kesmeye başladı. Testerenin çıkardığı ses, sık sık durmak, gelen giden var mı diye bakınmak zorunda bırakıyordu onu. Ama uğradığı hakareti düşününce tekrar kesmeye koyuluyordu. Birinci direk kesilmişti. İvan İvanoviç ikinciye başladı. Yakalanmaktan korktuğu için gözleri yanıyordu, bir şey görmüyordu. Ansızın bir çığlık attı İvan İvanoviç, olduğu yerde donup kaldı: Bir ceset görmüştü, ama bunun boynunu ona doğru uzatmış bir kaz olduğunu görünce çabuk toparladı kendini. Öfkesinden tükürdü ve işine devam etti. İkinci direk de kesilmişti: Kümes sallanıyordu artık. İvan İvanoviç'in kalbi öyle hızlı çarpıyordu ki, üçüncü direği keserken birkaç kez durmak zorunda kalmıştı. Üçüncü direğin yarısından fazlasını kesmişti ki, zaten sallanan kümes iyice sallanmaya başladı... Kümes çatırdayarak çökerken İvan İvanoviç zor kaçtı altından. Testereyi alıp, korku içinde eve koştu, yaptığı korkunç şeyin sonucunu görmek için pencereden bakmaya bile cesaret edemeden kendini karyolaya attı. İvan Nikiforoviç'in evinde kim var kim yok, herkes avluda toplandı gibi geliyordu ona: Yaşlı hizmetçi kadın, İvan Nikiforoviç, çok bol redingotlu çocuk... Agafiya Fedoseyevna'nın önderliğinde, hepsinin elinde sopalar, değnekler, kürek sapları, onun evini parçalamaya, darmadağın etmeye geliyorlardı sanki...</p>
				<p class="normal">Ertesi günü sıtmaya yakalanmış gibi titreyerek geçirdi İvan İvanoviç. Kindar komşusu, dün gece yaptığının öcünü almak için onun evini kesinlikle yakacakmış gibi geliyordu ona. Bunun için Gapka'ya uyanık olmasını, sürekli sağa sola saman falan bırakıldı mı, bakmasını söylemişti. Sonunda, İvan Nikiforoviç'in önünü kesmek için önce davranmaya, onu Mirgorod Bölge Mahkemesi'ne şikâyet etmeye karar verdi. Şikâyetinin konusunun ne olduğu gelecek bölümde öğrenilecek.</p>
		</body>
</html>