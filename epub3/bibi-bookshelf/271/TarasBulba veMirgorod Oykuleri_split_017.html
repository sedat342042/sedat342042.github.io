<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_3">VİY<sup class="calibre3"><a href="TarasBulba%20veMirgorod%20Oykuleri_split_026.html#footnote-100-2" id="footnote-100-2-backlink" name="footnote-100-2-backlink">[2]</a></sup></h1>
				<p class="normal">Kiev'de sabahleyin, Bratski Manastırı'nın kapısında asılı, papaz okulunun sesi oldukça uzaklara ulaşan çanı çalar çalmaz, papaz okulu öğrencileri kentin her yanından gruplar halinde okula doğru çabuk adımlarla yürümeye başlamıştı. Küçük sınıfların, büyük sınıfların öğrencileri defterleri, kitapları koltuklarının altında, sınıflara giriyordu. Küçük sınıf öğrencileri epey küçüktü; sınıfa girerken birbirleriyle itişiyor, incecik sesleriyle tartışıyorlardı. Üstleri başları perişan, yırtık pırtık, kirliydi; cepleri de her zaman olmadık ufak tefek şeylerle dolu olurdu: Aşık kemikleri, tüyden yapılmış düdükler, yemek artığı börek parçaları, hatta bazen sınıfın sessizliğinde birden ötünce sahiplerinin avuçlarına cetvel yemesine, kimi zaman da kızılcık sopasından geçirilmesine neden olan küçük serçelerle… Hatipler denen üst sınıf öğrencileri daha bir ağırbaşlıydı: Giysileri genellikle yırtıksızdı. Ama her zaman yüzlerinde bir anlamı olan belirtiler vardı: Ya bir kaşı neredeyse alnının altına kadar kalkıktı, ya dudakları şişti ya da başka şeyler... Aralarında kendilerine tenor demeye yemin etmişlerdi. Filozoflar denen öteki üst sınıf öğrencilerinin sesi bir oktav aşağıdaydı: Ceplerinde sert tütün yapraklarından başka bir şey olmazdı. Hiçbir şeyi sonraya saklamaz, ellerine geçen her şeyi yer bitirirlerdi. Geçtikleri yerde tütün ve kaçak votka kokusu havaya öylesine dağılırdı ki, çok sonra oradan geçen bir atölye işçisi durur, bir av köpeği gibi uzun süre havayı koklardı.</p>
				<p class="normal">Bu arada pazaryeri daha yeni kıpırdanmaya başlamıştı. Simitçiler, francala satanlar, karpuz çekirdeği satanlar, haşhaş çekirdeği satanlar, etekleri ince kumaştan veya pamuklu bezden öğrencilerin eteklerine yapışıp her bir yandan bağırıyorlardı.</p>
				<p class="normal">— Efendi! efendi! Bu yana! Bu yana! Bak ne güzel simitlerim, haşhaş çekirdeğim var! Poğaçalarım, ekmeklerim çok güzel! Yemin olsun çok güzel! Bal katıp kendi ellerimle pişirdim onları!</p>
				<p class="normal">Bir başka pazarcı kadın hamur işi, uzun, büklüm büklüm bir şeyi havaya kaldırmış, avazı çıktığınca bağırıyordu.</p>
				<p class="normal">— Bakın şu nişastalı çöreklerime! Beyler, ne olur, çöreklerimden bir tane alın!</p>
				<p class="normal">— O kadından hiçbir şey almayın! Baksanıza ne iğrenç bir kadın! Burnundan sümükler akıyor, elleri pis...</p>
				<p class="normal">Ama pazarcı kadınlar üst sınıf öğrencileri sergilerinin yanına geldiklerinde gözlerini dört açıyorlardı. Çünkü onlar bir şeyin yalnızca tadına bakmayı (üstelik bir avuç alıp) pek severlerdi.</p>
				<p class="normal">Okula geldiklerinde öğrenciler sınıflara dağıldı. Sınıflar alçak tavanlı, ama oldukça genişti. Pencereleri küçük, kapıları çok büyüktü. Sıralar pisti. Sınıflar birden bağrış çağırışla dolmuştu. Üst sınıflardan sınıf başkanları öğrencilerini dinliyorlardı. Küçük öğrencilerin çığlıkları pencerelerin camlarına çarpıyor, aynı sesle yanıt olarak geri geliyordu. Ağzı ve kalın dudakları ancak, en azından filozoflar sınıfından bir öğrencide bulunabilecek bir hatipler sınıfı öğrencisi köşede oturmuş, homurdanıp duruyordu. Bas bir sesi vardı ve uzaktan yalnızca bu, bu, bu, bu... sesi duyuluyordu. Sınıf başkanları öğrencilerin anlattıklarını dinlerken bir yandan da, öğrencilerin ceplerindeki, sıraların altından gözüken somunlara, çöreklere, kabak çekirdeklerine bakıyorlardı.</p>
				<p class="normal">Öğrenciler sınıfa biraz erken girebilmişlerse veya öğretmenin her zamankinden daha geç geleceğini biliyorlarsa söz birliği etmişçesine, topluca kavga etmeye başlıyorlardı. Bu kavgaya herkesin, sınıfta düzeni sağlamakla görevli başkanın bile katılması zorunluydu. Kavganın nasıl olacağına papaz adayı iki öğrenci karar verirdi: Herkes kendi sınıfını mı savunacaktı, yoksa öğrenciler küçük sınıflar ve büyük sınıflar diye iki gruba mı ayrılacaktı, bunu o iki papaz adayı kararlaştırıyordu. Her durumda önce küçük sınıflar başlıyordu. Ama hatipler kavgaya karıştıkları anda küçükler hemen kaçıyor, kavgayı seyretmek için yüksekçe bir yere çıkıyorlardı. Sonra uzun, siyah bıyıklarıyla filozoflar katılıyordu kavgaya. En sonunda kocaman şalvarlarıyla, çok kalın enseleriyle papaz adayı öğrenciler... Genellikle kavga papaz adaylarının hepsini alt etmesiyle sonuçlanıyordu. Filozoflar böğürlerini kaşıyarak sınıflarına çekiliyor, soluklanmak için sıralarına oturuyordu. Bir zamanlar bu tür kavgalara katılmış olan öğretmen, sınıfa girdiğinde, öğrencilerinin kızarmış yüzlerinden kavganın pek yaman geçtiğini hemen anlıyor, bir küçük sınıf öğrencisinin parmaklarına çubukla vururken, başka bir sınıfta başka bir öğretmenin de filozoflar bölümünde kalın bir cetvelle bir öğrenciyi haşladığını biliyordu. Ama papaz adayı öğrencilere çok değişik davranılıyordu: Papaz öğretmenin ifadesiyle, kısa kamçı <span class="ideitalik">nohut büyüklüğünde</span> parçalanıyordu onların sırtında.</p>
				<p class="normal">Önemli günlerde, bayramlarda büyük sınıf öğrencileriyle küçük sınıf öğrencileri öğrendikleri kukla oyunlarını oynamak üzere kentte evlere gönderiliyordu. Bazen komedi de oynuyorlardı. Bu konuda her zaman en başarılı olan, Herodias'ı veya Mısır sarayının ileri gelenlerinden birinin karısı Pentefriya'yı oynayan, boyu Kiev çan kulesinden pek az kısa bir papaz adayıydı. Oynadıkları oyunlar karşılığında bir parça keten bezi, bir torba darı, kızarmış yarım bir kaz veya buna benzer şeyler alıyorlardı.</p>
				<p class="normal">Bir çeşit kalıtımsal özellikmiş gibi, birbirlerini hiç sevmeyen küçük sınıfların öğrencileri de, büyük sınıfların öğrencileri de yiyecek yönünden aşırı derecede yoksuldular. Gel gelelim, öte yandan çok da oburdular. Öyle ki, akşam yemeğinde kaç mantı topağını mideye indirdiklerini saymanın olanağı yoktu. Bu yüzden, hayırsever varlıklı insanların yaptıkları bağışlar yeterli olmuyordu. O durumda filozoflar sınıfı öğrencileriyle papaz adaylarından oluşan bir heyet, filozoflar sınıfından bir öğrencinin başkanlığında küçük sınıf öğrencileriyle hatipler sınıfı örencilerini (bazen sınıfların bütünü katılıyordu) omuzlarında torbalarla, kente bağları, bahçeleri talana gönderiyordu. O akşam kabak lapası çıkıyordu yemekte. Öğrenciler o kadar çok kavun karpuz yiyorlardı ki, ertesi gün sınıf başkanları bir ders yerine iki ders dinliyorlardı onlardan: Derslerin biri ağızlarından çıkıyordu, öteki karınların gurultusundan. Öğrencilerin sınıflarına göre, setreye benzer, <span class="ideitalik">bugüne dek uzanan</span> (topuklarına dek anlamında bir teknik terim) uzun kuyruklu giysileri vardı.</p>
				<p class="normal">Okul için en önemli olay haziranda öğrencilerin evlerine dağıldıkları tatillerdi. O zaman kentin dışındaki şose küçük sınıfların, büyük sınıfların öğrencileriyle dolup taşardı. Gidecek bir yeri olmayanlarsa bir arkadaşının evine gitmek üzere onunla birlikte yola çıkardı. Filozoflar sınıfı öğrencileriyle papaz adayları <span class="ideitalik">koşullu</span> olarak tatile çıkarlardı. Yani varlıklı kişilerin çocuklarına ders verir veya onları okula hazırlar, böylece bir sonraki yılda giyecekleri yeni çizmeler, bazen yeni bir setre satın alabilecekleri parayı kazanırlardı. Bütün bu öğrenci kalabalığı Çingeneler gibi topluca dökülürdü yollara. Yemek için lapalarını kendileri kaynatır, geceleri açık havada tarlalarda uyurlardı. Her birinin sırtında bir torba olurdu. Bir gömlekle bir çift kalın çorap bulunurdu bu torbalarda. Papaz adayları özellikle dikkatli, özenliydiler: Çizmeleri eskimesin diye çıkarır, bir sopanın ucuna bağlayıp omuzlarına alırlardı. Özellikle yerler çamurlu olduğunda yaparlardı bunu. O zaman şalvarlarını dizlerine kadar kıvırır, su birikintilerine korkusuzca dalarlardı. Sağda ya da solda küçük bir köy gördüklerinde şoseden hemen o yana saparlardı. Ötekilere oranla daha derli toplu görünen bir eve yaklaşırlar, pencerenin önünde sıra olup dinsel şarkılar söylemeye başlarlardı. Çiftçilik yapan yaşlı bir Kazak olan evin sahibi duvara yaslanıp uzun süre dinlerdi onları, sonra acı acı ağlamaya başlardı, sonra karısına dönüp şöyle derdi: "Karıcığım! Şu okullu çocukların söylediği şarkı çok anlamlı galiba... Bak, biraz içyağı, evde başka ne varsa, veriver onlara!" Ve koskoca bir çanak peynirli kuru mantı dolardı torbaya. Büyükçe bir parça içyağı, birkaç buğday ekmeği, bazen ayakları bağlı bir tavuk bile birlikte girerdi torbalara. Erzaklarını böylece düzdükten sonra küçük sınıf öğrencileri, hatipler, filozoflar ve papaz adayları tekrar yola koyulurdu. Ancak grup giderek küçülürdü. Evine yaklaşınca herkes gruptan ayrılır, köyünün yoluna sapardı. Ana babasının evi daha uzakta olanlar kalırdı grupta yalnızca.</p>
				<p class="normal">Bu yolculuklardan birinde üç öğrenci, torbaları boşaldığı için, önlerine çıkacak ilk çiftlikte yiyecek toplamak amacıyla şoseden saptılar. Bunlar: Papaz adayı Halyava, filozof sınıfından Homa Brut ve hatipler sınıfından Tiberiy Gorobets'ti.</p>
				<p class="normal">Papaz adayı uzun boylu, geniş omuzlu bir delikanlıydı ve çok tuhaf bir huyu vardı: Ortada gördüğü bir şeyi kesinlikle çalardı. Çok can sıkıcı bir huyu daha vardı, sarhoş olduğu zamanlar gidip çalıların arasına gizlenir, öğrenciler uzun süre ararlardı onu.</p>
				<p class="normal">Filozoflar sınıfından Homa Brut neşeli biriydi. Yere uzanıp çubuğunu tüttürmeyi severdi. Kafayı çekmişse kesinlikle çalgıcı tutar, trepak oynardı. Şu <span class="ideitalik">nohut büyüklüğünü</span> sıkça tadar, ama bunu filozofça bir umursamazlıkla, "Olacağın önüne geçilmez," diyerek karşılardı.</p>
				<p class="normal">Hatipler sınıfından Tiberiy Gorobets bıyık bırakmak, votka içmek ve çubuk tüttürmek haklarını henüz kazanmamıştı. Kulağının arkasına attığı uzunca bir perçemi vardı yalnızca, bu nedenle kişiliği henüz gelişmemişti. Ama sınıfa sık sık alnında morluklarla, şişlerle gelmesinden, onun ileride yaman bir savaşçı olacağını anlamak kolaydı. Papaz adayı Halyava ile filozof Homa, hamileri olarak sıkça perçemine asılır, ayrıca onu temsilcileri olarak kullanırdı.</p>
				<p class="normal">Şoseden saptıklarında akşam olmak üzereydi. Güneş yeni batmıştı. Gündüzün sıcaklığı hâlâ havada asılı duruyordu. Papaz adayıyla filozof çubuklarını tüttürerek sessizce yürüyordu. Hatip Tiberiy Gorobets elindeki sopayla vurarak, yolun kenarında büyümüş dikenlerin tepelerini koparıyordu. Yol, çayırları öbek öbek kaplamış meşe ve ceviz ağaçlarının arasından geçiyordu. Arada bir hafif meyiller, yeşil ve kubbe gibi yuvarlak küçük tepeler çıkıyordu karşılarına. Yolun iki yanında tarlalar, boy atmış ekinler görünce yakınlarda bir köy olduğunu düşündüler. Ama ekili tarlaları geçmiş, bir saatten fazla yürümüş olmalarına karşın tek ev çıkmamıştı karşılarına. Hava iyice kararmıştı. Batı yanında hafif bir kızarıklık kalmıştı yalnızca.</p>
				<p class="normal">Filozof Homa Brut:</p>
				<p class="normal">— Ne pis iş bu! dedi. Sanki yakında bir köy varmış gibiydi.</p>
				<p class="normal">Papaz adayı sesini çıkarmadan çevreye bakıyordu. Sonra tekrar çubuğunu ağzına koydu ve yola devam ettiler.</p>
				<p class="normal">Filozof yine durdu.</p>
				<p class="normal">— Hey Tanrım! dedi, tek bir köylü yok ortalarda.</p>
				<p class="normal">Papaz adayı çubuğunu ağzından çıkarmadan karşılık verdi:</p>
				<p class="normal">— Bakarsın ilerilerde bir köy vardır.</p>
				<p class="normal">Oysa bu arada gece olmuştu. Kapkaranlık bir geceydi. Ufak bulutlarsa daha da karanlık yapıyordu geceyi. Görünüşe bakılırsa, gökyüzünde ayın da, bir yıldızın da görüleceği yoktu. Öğrenciler yoldan ayrıldıklarını, uzun süredir tarlalarda yürüdüklerini fark ettiler.</p>
				<p class="normal">Filozof ayaklarını yere sürterek dört bir yanı yokladıktan sonra:</p>
				<p class="normal">— Peki yol nerede? diye sordu.</p>
				<p class="normal">Papaz adayı bir süre susup düşündükten sonra:</p>
				<p class="normal">— Evet, zifiri karanlık bir gece, dedi.</p>
				<p class="normal">Hatip yana doğru gitti. Çömelip el yordamıyla yolu bulmaya çalışıyordu. Ama eline gelen yalnızca tilki ayak izleriydi. Her yer dümdüzdü. Sanki hiç insan geçmemişti buralardan. Öğrenciler kendilerini zorlayıp biraz daha yürüdüler, ama her yer yine dümdüzdü. Filozof seslenmeyi denedi, ama sesi havada sönüp gitti ve en küçük bir yanıt gelmedi sesine. Aradan bir süre geçtikten sonra, kurt ulumasına benzer bir inilti duyuldu.</p>
				<p class="normal">— Ne dersiniz? dedi filozof, ne yapacağız?</p>
				<p class="normal">Papaz adayı:</p>
				<p class="normal">— Ne yapacağız? diye karşılık verdi, burada yatıp uyuyacağız.</p>
				<p class="normal">Sonra çubuğunu tekrar yakmak için elini cebine soktu.</p>
				<p class="normal">Ama filozof bunu kabul edemezdi. Çünkü geceleri yatarken sekiz kiloluk kocaman ekmeğini ve otuz kiloluk iç yağını güzelce saklamak alışkanlığı vardı ve bu kez midesinde dayanılmaz bir boşluk hissediyordu. Bunun yanında, neşeli biri olmasına karşın, kurtlardan da biraz korkuyordu.</p>
				<p class="normal">— Hayır, Halyava, dedi, olmaz. Hiçbir önlem almadan köpekler gibi tarlanın ortasına uzanıp uyumak olur mu? Biraz daha yürüyelim, belki bir eve, hiç değilse gece vakti votka içebileceğimiz bir meyhaneye rastlarız.</p>
				<p class="normal">"Votka" sözcüğünü duyunca papaz adayı yere tükürdü ve şöyle dedi:</p>
				<p class="normal">— Haklısın, tarlanın ortasında yatmaya gelmez.</p>
				<p class="normal">Öğrenciler yürümeye başladılar. Uzakta bir köpeğin havladığını duyunca çok sevindiler. Kulak kabartıp havlama sesinin ne yandan geldiğini belirledikten sonra heyecanla o yöne doğru yürüdüler. Biraz sonra bir ışık gördüler.</p>
				<p class="normal">Filozof:</p>
				<p class="normal">— Bir çiftlik bu! dedi. Yemin ederim bir çiftlik!</p>
				<p class="normal">Tahmininde yanılmamıştı: Bir süre sonra aynı avluda yalnızca iki köy evinden oluşan bir çiftlik gördüler. Pencerelerde ışık vardı. Çitin dibinde on erik ağacı göze çarpıyordu. Öğrenciler tahta avlu kapısındaki aralıktan içeri bakınca, avlunun Kırım'a mal götürüp satan, oradan balık ve tuz getiren tüccar arabalarıyla dolu olduğunu gördüler. Tam o sırada gökyüzünde yer yer yıldızlar parlamaya başlamıştı.</p>
				<p class="normal">— Acele edin arkadaşlar! Ne pahasına olursa olsun, geceyi burada geçirmeliyiz!</p>
				<p class="normal">Üç genç öğrenci kapıya var güçleriyle vurmaya, bağırmaya başladılar:</p>
				<p class="normal">— Açın şu kapıyı!</p>
				<p class="normal">Bir evin kapısı gıcırdayarak açıldı, bir dakika sonra öğrenciler karşılarında gocuklu yaşlı bir kadın gördüler.</p>
				<p class="normal">Yaşlı kadın boğuk boğuk öksürerek:</p>
				<p class="normal">— Kim var orada? diye bağırdı.</p>
				<p class="normal">— İzin ver geceyi burada geçirelim nineciğim! Yolumuzu kaybettik... Tarlanın ortasında yatıp uyumak, boş mideyle yatmak gibi, iyi değildir.</p>
				<p class="normal">— Peki kimin nesisiniz?</p>
				<p class="normal">— Kötü insanlar değiliz nineciğim: Papaz adayı Halyava, filozof Brut ve hatip Gorobets.</p>
				<p class="normal">Yaşlı kadın mırıldandı:</p>
				<p class="normal">— Olmaz. Avlumda bir sürü insan var. Evimde de hiç yer yok. Nereye sığdıracağım sizi? Hem iriyarı insanlarsınız! Böyle iri insanları evime alırsam yıkılır evim. Filozofları, papaz adaylarını bilirim ben. Sizin gibi sarhoşları içeri alacak olursam çok geçmez, avlum darmadağın olur. Yürüyün hadi, çekin arabanızı! Burada yer yok size!</p>
				<p class="normal">— İnsaf et nineciğim! Din kardeşlerinin boş yere yok olmasına nasıl göz yumarsın? Nereye istersen yerleştir bizi... Kötü bir şey yaparsak elimiz ayağımız kurusun. Tanrı cezamızı versin. Evet, öyle işte!</p>
				<p class="normal">Kocakarı biraz yumuşamışa benziyordu. Bir an düşündükten sonra:</p>
				<p class="normal">— Pekâlâ, dedi. İçeri alacağım sizi. Ama üçünüzü ayrı yerlerde yatıracağım. Bir arada yatarsanız içim rahat etmez çünkü.</p>
				<p class="normal">Öğrenciler karşılık verdiler:</p>
				<p class="normal"> — Nasıl istersen öyle olsun, itirazımız yok.</p>
				<p class="normal">Avlu kapısı gıcırdadı, öğrenciler avluya girdi.</p>
				<p class="normal">Filozof, yaşlı kadının ardı sıra yürürken:</p>
				<p class="normal">— Peki ama nineciğim, dedi, ya sabaha kadar açlıktan, nasıl derler... kazınırsa midemiz, ne olacak? Hiç değilse bir yonga parçası koysaydık ağzımıza da sabaha kadar onunla idare etseydik.</p>
				<p class="normal">— Amma da çok şey istedin! dedi yaşlı kadın. Yiyecek bir şeyim yok benim, bugün sobayı bile yakmadım.</p>
				<p class="normal">Filozof sürdürdü konuşmasını:</p>
				<p class="normal">— Yarın hepsinin ücretini gerektiği gibi, peşin parayla öderdik. (Sesini alçaltıp ekledi.) Gerçi şeytanı bile iki kez soyup soğana çevirirsin sen...</p>
				<p class="normal">— Yürüyün, hadi yürüyün, sizi içeri aldığıma şükredin. Gece vakti amma da kibar beyler çaldı kapımı!</p>
				<p class="normal">Yaşlı kadının böyle söylemesi çok üzdü filozof Homa'yı. Ama o anda burnu birden kurutulmuş balık kokusu aldı. Yan yana yürüdüğü papaz adayının şalvarına bir göz atınca, cebinden kocaman bir balık kuyruğunun sarktığını fark etti. Papaz adayı kaşla göz arasında at arabalarının birinden kocaman bir sazanı aşırmıştı. Ama bunu çıkarını düşündüğü için değil, yalnızca alışkanlığından yapmıştı ve cebindeki balığı çoktan unutup öteki arabalarda aşırılacak bir şeyler var mı diye bakınırken (kırık bir tekerleği bile gözden kaçırmak niyetinde değildi) filozof Homa elini kendi cebiymiş gibi papaz adayının cebine daldırmış, balığı çekip almıştı.</p>
				<p class="normal">Yaşlı kadın öğrencileri değişik yerlere yerleştirdi: Hatibi eve aldı, papaz adayını boş odaya kilitledi, filozofu da yine boş koyun ağılına götürdü.</p>
				<p class="normal">Filozof yalnız kalınca bir dakikada mideye indirdi sazanı. Ahırın hasır duvarlarına bakarken, bitişik ahırdan başını uzatıp ona bakan meraklı domuzun burnunu ayağıyla itti. Ölü gibi uyumak için öte yana döndü. O sırada birden açıldı ahırın alçak kapısı, kocakarı eğilip ahıra girdi.</p>
				<p class="normal">— Ne istemiştin nineciğim? diye sordu filozof.</p>
				<p class="normal">Ama yaşlı kadın kollarını açmış, ona doğru geliyordu.</p>
				<p class="normal">"Hım!" diye geçirdi içinden filozof. "Ama olmaz canım! Çok yaşlısın." Biraz geri çekildi, ama yaşlı kadın hâlâ üzerine üzerine geliyordu.</p>
				<p class="normal">— Beni dinle nineciğim! dedi filozof. Oruç zamanı şimdi, ben de öyle bir adamım ki bin altın verseler orucumu bozmam.</p>
				<p class="normal">Ama yaşlı kadın iyice açtı kollarını, bir şey söylemeden sarıldı filozofa.</p>
				<p class="normal">Filozof dehşet içindeydi. Özellikle, yaşlı kadının gözlerinin çok tuhaf bir ışıkla parladığını fark edince korkuya kapıldı.</p>
				<p class="normal">— Nineciğim ne yapıyorsun! diye haykırdı. Defol git başımdan!</p>
				<p class="normal">Ama kocakarı bir şey söylemeden sarılıyordu. Filozof kaçmak için yattığı yerden ayağa fırladı, ama kocakarı kapıyla arasında durup parlayan gözlerini yine ona dikti. Filozof kadını ittirmek istedi, ama elleri, ayakları hareket etmiyordu; sonra dehşet içinde sesinin de çıkmadığını fark etti: Sadece sessiz sözcüklerle kıpırdanıyordu dudakları. Bir tek, kalbinin duracakmış gibi çarptığını hissediyordu. Yaşlı kadın iyice sokuldu ona, ellerini tuttu, üzerine eğildi ve kedi kıvraklığıyla sırtına zıplayıp, böğrüne süpürgeyle vurdu. Filozof bir yarış atı gibi yerinden fırladı, kadını omuzlarında götürmeye başladı. Bütün bunlar öylesine çabuk olmuştu ki, filozof zor toparlamıştı kendini. Bacaklarını durdurmaya çalışarak iki eliyle dizlerini tuttu. Ama bacaklarının onu dinlemediğini, bir Çerkez atından daha hızlı dörtnala kaldırdığını görünce çok şaşırdı. Çiftliği geçip dümdüz çayırlara açıldıklarında (sağ yanda simsiyah bir orman uzanıyordu) filozof "Öf! Bir cadı bu!" diye mırıldandı kendi kendine.</p>
				<p class="normal">Orak biçiminde ay gökyüzünde baş aşağı parlıyordu. Ürkek gece yarısı ışıltısı yeryüzünü hafif bir örtü gibi örtmüş, buğu gibi her yana yayılıyordu. Ormanlar, çayırlar, ovalar sanki hepsi gözleri açık, uykuya dalmıştı. Bari bir esinti olsaydı bir yerlerde. Gecenin serinliğinde rutubetli, ılık bir şey var gibiydi. Ağaçların, çalılıkların gölgeleri kuyruklu yıldızlar gibi saplanıyordu meyilli ovaya. Filozof Homa Brut'un sırtında neyin nesi olduğunu bilemediği bir biniciyle dörtnala gittiği gece böyle bir geceydi işte. Yüreğine sıkıntılı, hiç hoş olmayan, ama bir yandan da tatlı bir duygunun dolduğunu hissediyordu. Başını eğip bakınca tam ayaklarının dibindeki otlar derinlerden, uzaklardan yükseliyorlarmış, onların üzerinde ise dağ kaynağı benzeri berrak sular varmış gibi geliyordu ona. Otlar ta dibi görünen aydınlık, dupduru bir denizin dibini oluşturuyordu sanki. Hiç değilse, sırtında taşıdığı kocakarıyla kendisinin yansımasını görüyordu bu kıpırtısız denizde. Ayın yerinde değişik bir güneşin parladığını görüyor, gök rengi çanların boyunlarını bükerek tiz sesler çıkardığını duyuyordu. Bataklıkta kamışların arkasından bir denizkızının çıktığını, onun yumuşak, kambur sırtını ve bacaklarını, ışık saçan, titrek bedenini görüyordu. Filozofa dönüyordu denizkızı; yüzü görünüyor, ışıl ışıl gözlerinin şimşek gibi bakışı insanın ruhuna işliyordu. Yaklaşıyordu deniz kızı filozofa. Havaya yükseliyordu. Sonra ışıltılı bir gülümsemeyle titreyerek uzaklaşıyordu. İşte sırtüstü dönüyor ve güneş ışıkları, sırsız porselen gibi bulutsu, mat göğüslerinin, ince, esnek yuvarlaklarının içinden geçiyor. Su, boncuk misali küçük kabarcıklarıyla sarıyor onu. Suların içinde bütün bedeni titriyor denizkızının, gülüyor...</p>
				<p class="normal">Bütün bunları gerçekte görüyor muydu filozof, yoksa görmüyor muydu? Uyanık mıydı, düş mü görüyordu? Ama neydi oradaki? Rüzgârın uğultusu muydu, müzik mi: Tiz, ince bir ses yükseliyor, yükseliyor, yakına geliyor ve dayanılmaz bir titreşimle filozofun ruhuna saplanıyordu...</p>
				<p class="normal">Filozof Homa Brut hızla giderken aşağıya bakarak kendi kendine şöyle soruyordu: "Nedir bu böyle?" Boncuk boncuk terliyordu. Şeytansı, tatlı bir duygu vardı içinde. İliklerine işleyen, dayanılmaz, korkunç bir haz duyuyordu. Sıkça, sanki artık kalbi yokmuş gibi hissediyor ve dehşet içinde dokunmaya çalışıyordu kalbine. Bitkin, şaşkın bir durumda bildiği bütün duaları okuyordu. Bütün iyi ruhları yeminler ederek yardıma çağırıyordu. Sonra ansızın bir serinlik hissetti. Adımları yavaşlıyor gibi geliyordu ona. Cadı karısı da şimdi sırtında daha bir iğreti duruyordu sanki. Sık otlar filozofun her yanına dokunuyordu. Artık bir olağandışılık görmüyordu bunda. Parlak orak parlıyordu gökyüzünde.</p>
				<p class="normal">Filozof Homa, "Pekâlâ!" diye geçirdi içinden, yüksek sesle lanet okumaya başladı. Sonra yıldırım çabukluğuyla sıçrayıp kurtuldu cadı karısının altından ve bu kez kendisi atladı onun sırtına. Kocakarı küçük, sık adımlarla öyle hızlı gidiyordu ki, filozof zor tutunuyordu sırtında. Altlarındaki toprağı hayal meyal görüyordu. Dolunay olmasa da, ay ışığında her şeyin ne olduğu belliydi. Ovalar dümdüzdü, ama çok hızlı gittikleri için neyin ne olduğunu iyice göremiyordu. Yoldaki bir sopayı kapmış, onunla kocakarıya var gücüyle vurmaya başlamıştı. Kocakarı korkunç çığlıklar atıyordu. Çığlıkları önce öfkeliydi, gözdağı veriyordu, sonraları yumuşamış, bir hoş olmuş, sıklaşmış, daha sonra da iyice sakinleşmiş, gümüş çıngıraklar gibi zor duyulur olmuş, filozof Homa'nın ruhuna işlemeye başlamıştı. Elinde olmadan şöyle düşünüyordu şimdi Homa: "Gerçekten bir kocakarı mı bu?" Kocakarı o anda bitkin, "Of! Gücüm kalmadı, dayanamayacağım artık!" diye inleyip yere düştü.</p>
				<p class="normal">Homa ayaklarının üzerine basıp kocarının gözlerine baktı. Şafak sökmek üzereydi. Uzakta Kiev kiliselerinin altın kubbeleri ışıl ışıldı. Homa'nın karşısında yerde güzelim saçları darmadağınık, uzun kirpikleri ok gibi bir dilber yatıyordu. Bembeyaz bacaklarını, kollarını iki yana atmış, yaşla dolu gözlerini yukarı dikmiş, inliyordu.</p>
				<p class="normal">Homa yaprak gibi titremeye başladı: Acıma duygusu ile, o zamana kadar bilmediği tuhaf bir heyecan ve korku dolmuştu içine. Var gücüyle kaçmaya başladı. Koşarken kalbi heyecanla çarpıyordu. İçine dolan bu tuhaf, yeni duygunun ne olduğunu bir türlü anlayamıyordu. Çiftliğe gitmek istemiyordu artık, bu anlaşılmaz olayın ne olduğunu yolda kendi kendine açıklamaya çalışarak Kiev'e doğru koşuyordu.</p>
				<p class="normal">Okulda hiç öğrenci yoktu. Kimi koşullu olarak, kimi koşulsuz, hepsi çevre çiftliklere dağılmıştı. Çünkü Ukrayna çiftliklerinde meyveli çörekti, peynirdi, kaymaktı, şapka büyüklüğünde mantıydı, kuruş ödemeden bulup yeme olanağı vardı. Çöktü çökecek okul binası bomboştu. Homa köşe bucak ne kadar aradıysa, hiçbir şey bulamadı. Her deliğe baktı, çatı arasındaki zulaları bile aradı. Bir yerde ne bir parça içyağı vardı, ne de öğrencilerin genellikle bir yerlere tıkıştırdıkları (hiç değilse) bayat bir bazlama.</p>
				<p class="normal">Yine de çok geçmeden açlığını bastırmanın yolunu buldu filozof: Islık çalarak şöyle birkaç kez gidip geldi pazaryerinde, pazarın en ucunda, kurdele, tüfek saçması, arabalara tekerlek satan, sarı başörtülü genç bir dul kadına bir iki kez göz kırptı ve... Homa o gün küçük bir vişne bahçesinin ortasındaki küçük toprak bir evde karnını mantıyla, tavukla... (sözün kısası, önündeki masada daha nelerin olduğunu saymak zordu) tıka basa doldurdu. O günün akşamı da filozofu meyhanede gördüler: Peykeye uzanmış, her zamanki alışkanlığıyla çubuğunu tüttürüyor ve herkesin gözü önünde Yahudi meyhaneciye yarım altın atıyordu. Bir içki maşrapası vardı önünde. Meyhaneye giren çıkana soğukkanlı, keyifli gözlerle bakıyordu. Başından geçen o tuhaf olayı düşündüğü falan yoktu artık.</p>
				<p class="normal">O sırada çevrede, çiftliği Kiev'e elli verst uzaklıkta olan çok zengin bir yüzbaşının kızının bir gün eve perişan durumda, zar zor döndüğü, ölmek üzere olduğu, ölümünden sonra kendisi için okunacak duaları Kiev papaz okulu öğrencilerinden Homa Brut adında bir öğrencinin okumasını istediği söylentisi dolaşmaya başlamıştı. Filozof bunu okul müdürünün kendisinden öğrenmişti. Müdür özellikle çağırmıştı onu odasına ve hemen yola çıkacağını, ünlü yüzbaşının onun için adamlarıyla bir araba yolladığını söylemişti.</p>
				<p class="normal">Filozof o anda, ne olduğunu kendisinin de bilemediği bir duyguyla ürpermişti. Onu orada bir uğursuzluğun beklediğini hissetmişti. Nedenini bilmeden, oraya gitmeyeceğini söyledi.</p>
				<p class="normal">Müdür:</p>
				<p class="normal">— Bak Bay Homa! dedi. (Astlarına karşı bazı durumlarda pek kibar olurdu). Gitmeyi isteyip istemediğini soran yok. Yalnızca şunu söylüyorum sana, buralarda dolaşacak, ukalalık edecek olursan taze akağaç sopasıyla sırtından başlayarak, neren rast gelirse öyle bir kırbaçlatırım ki, banyoya gitmene gerek kalmaz...</p>
				<p class="normal">Filozof bir şey söylemeden, düşünceli, gerektiğinde sıvışmaya kararlı olarak çıktı müdürün odasından. Kavak ağaçlarıyla çevrili avluya inen dik merdivenin basamaklarını dalgın dalgın inerken durdu, oldukça yüksek sesle hademeye birtakım emirler veren, bu arada başka birilerine (belki de yüzbaşının adamlarından birine) bir şeyler söyleyen müdürün söylediklerine kulak kabarttı. Şöyle diyordu müdür:</p>
				<p class="normal">— Bulgur ve yumurtalar için efendine teşekkürlerimi ilet. Ayrıca söyle, mektubunda sorduğu kitapları da hazır olur olmaz kendisine göndereceğim. Temize çekmesi için yazıcıya verdim onları. Sonra, unutma canım, çiftliğinde iyi balık, özellikle mersin balığı bulunduğunu bildiğimi, fırsatı olursa bana onlardan yollamasını rica ettiğimi de söyle kendisine: Burada pazardakiler hem kötü, hem çok pahalı. Yavtuh, sen de gençlere birer maşrapa içki ver bakalım. Filozofu bağlasınlar, yoksa kaçacaktır.</p>
				<p class="normal">Filozof, "Vay hinoğlu hin!" diye geçirdi içinden. "Çaktı sıvışacağımı namussuz!"</p>
				<p class="normal">Avluya çıktı, ilk bakışta tekerlekli mısır kurutma düzeneği sandığı bir araba gördü. Araba gerçekten de, köylülerin tuğla pişirdiği fırın gibi derin, kocamandı. Yahudi satıcıların bir yerde panayır olduğunu duyar duymaz, mallarını yükleyip ellisi birden oraya yollandıkları arabalara benzer, sıradan, Krakov işi bir arabaydı. Çevresinde orta yaşlı, iriyarı altı Kazak nöbetteydi. İnce kumaştan kordonlu ceketlerinden oldukça önemli, zengin bir kişinin adamları oldukları belliydi. Yüzlerindeki küçük yara izleri bir zamanlar savaşlarda kahramanca çarpıştıklarını gösteriyordu.</p>
				<p class="normal">Filozof, "Ne yaparsın?" diye geçirdi içinden. "Olacağa engel olamazsın!" Sonra Kazaklara dönüp yüksek sesle şöyle dedi:</p>
				<p class="normal">— Selam, arkadaşlar!</p>
				<p class="normal">Kazaklardan birkaçı karşılık verdiler:</p>
				<p class="normal">— Tanrı sağlık versin sana filozof efendi!</p>
				<p class="normal">Filozof Homa arabaya binerken:</p>
				<p class="normal">— Sizinle birlikte buna binmem gerekiyor sanırım? dedi. Doğrusu güzel bir araba! Birkaç çalgıcı olsaydı çok güzel dans edilirdi burada.</p>
				<p class="normal">Kazaklardan biri, arabacı yerine çıkıp, bir meyhanede içkiye verdiği şapkasının yerine başını bir bez parçasıyla sarmış arabacının yanına otururken şöyle dedi:</p>
				<p class="normal">— Evet, çok geniş bir arabadır!</p>
				<p class="normal">Öteki beş Kazak filozofla birlikte arabanın derinlerine girdiler, kentten satın aldıkları çeşitli eşyayla dolu çuvalların üzerine yerleştiler.</p>
				<p class="normal">— Bilmek isterdim, dedi filozof, sözgelimi, bir çeşit eşya, tutalım tuz veya çivi doldursalar, bu arabayı çekmek için kaç at gerekirdi acaba?</p>
				<p class="normal">Arabacı yerinde oturan Kazak bir süre sustuktan sonra karşılık verdi:</p>
				<p class="normal">— Evet, epey çok at gerekirdi.</p>
				<p class="normal">Kazak, böyle olumlu bir cevaptan sonra yol boyunca artık hiç konuşmasa da olacağını düşünüyordu.</p>
				<p class="normal">Filozof da ayrıntıları öğrenmeyi çok istiyordu: Kimin nesiydi bu yüzbaşı? Nasıl bir insandı? Evine perişan bir durumda dönen, ölmek üzere olan kızının onunla ne ilgisi vardı? Evde şimdi neler oluyordu? Bu soruları soruyordu Kazaklara. Gel gelelim, Kazaklar da filozof olsalar gerek, sorularına cevap vermiyor, çuvalların üzerine uzanmış, çubuklarını tüttürüyorlardı. İçlerinden yalnızca biri arabacı yerinde oturan arabacıya kısa bir emir verdi: "Baksana Overko, ihtiyar mıymıntı, Çuhraylovski yolundaki meyhaneye geldiğimizde durmayı, uyursak, bizi uyandırmayı unutayım deme." Bunu söyleyen Kazak çok geçmeden horlamaya başlamıştı. Aslında onun bu uyarısına hiç de gerek yoktu, çünkü kocaman araba Çuhraylovski yolu üzerindeki meyhanenin önüne geldiğinde Kazakların hepsi bir ağızdan bağırmıştı: "Dur!" Üstelik Overko'nun atları da her meyhanenin önünde kendiliklerinden durma alışkanlığındaydı. Sıcak bir temmuz günü olmasına karşın, Kazaklar arabadan inip, Yahudi meyhanecinin tanıdık konuklarını sevinçle karşıladığı alçak tavanlı, pis odaya yürüdüler. Yahudi paravananın arkasından birkaç domuz sucuğu getirip masaya koydu ve hemen arkasını dönüp Talmud'un yasakladığı bu yiyecekten uzaklaştı. Kazaklar hep birlikte masaya oturdu. Her konuğun önüne pişmiş topraktan birer içki kabı geldi. Filozof Homa bu ziyafete katılmak zorunda kaldı. Küçük Rusyalılar içki masasında kesinlikle ya öpüştükleri ya da ağladıkları için kısa zaman sonra meyhane şapur şupur öpüşme sesleriyle doldu: "Gel Spirid bir öpeyim seni!" – "Buraya gel Doroş, kucaklayacağım seni!"</p>
				<p class="normal">Ötekilere göre daha yaşlı olan, bıyıklarına ak düşmüş bir Kazak elini yanağına koyup anasız babasız olduğu, dünyada yapayalnız kaldığı için hıçkıra hıçkıra ağlamaya başladı. Akıl hocalığı yapmayı pek seven yanındaki Kazak yatıştırmaya çalışıyordu onu: "Tanrı aşkına ağlama, Tanrı aşkına! Ne var ki şimdi ağlayacak... Neden ağladığını anlayamadım gitti!" Kazaklardan adı Doroş olan çok meraklıydı, filozofa dönüp dönüp soruyordu:</p>
				<p class="normal">— Okulda size neler öğretiyorlar? Papazların kilisede anlattıklarını mı, yoksa daha başka şeyler mi?</p>
				<p class="normal">Akıl hocası sözcükleri uzata uzata:</p>
				<p class="normal">— Böyle şeyleri sorma ona! dedi. Ne öğretirlerse öğretsinler, sana ne? Tanrı'nın bileceği şey bu. Her şeyi bilir Tanrı.</p>
				<p class="normal">— Yo, dedi Doroş, kitaplarında neler yazdığını merak etmiştim de... Belki papazların anlattıklarından bambaşka şeyler yazıyordur kitaplarında.</p>
				<p class="normal">Aynı ağırbaşlı akıl hocası karşılık verdi:</p>
				<p class="normal">— Ah Tanrım, Tanrım! Neden böyle konuşuyorsun? Tanrı öyle istemiş, öyle olmuş. Tanrı'nın yaptığını kimse değiştiremez.</p>
				<p class="normal">— Yazılmış olan her şeyi öğrenmek istiyorum. Ben de papaz okuluna gideceğim, yemin ederim gideceğim! Ne o, orada okuyamayacağımı mı sanıyorsun yoksa? Okurum, her şeyi öğrenirim orada!</p>
				<p class="normal">Arkadaşını yatıştırmaya çalışan Kazak:</p>
				<p class="normal">— Ah Tanrım, Tanrım!.. dedi ve başını masaya koydu. Onu omuzlarının üzerinde tutacak gücü kalmamıştı çünkü.</p>
				<p class="normal">Öteki Kazaklar efendilerinden, gökyüzünde ayın neden parladığından konuşuyordu.</p>
				<p class="normal">Filozof Homa Kazakların iyice sarhoş olduklarını görünce durumdan yararlanmaya, oradan sıvışmaya karar verdi. Önce, anasız babasız olduğuna üzülen ak saçlı Kazak'a döndü:</p>
				<p class="normal">— Ne diye ağlıyorsun dayıcığım, ben de yetimim! Hadi çocuklar… bırakın beni gideyim!.. Bir işinize yaramam ki!</p>
				<p class="normal">Kazakların birkaçı:</p>
				<p class="normal">— Serbest bırakalım onu! dedi. Kimi kimsesi yok zavallının. Yetim! Varsın istediği yere gitsin!</p>
				<p class="normal">Arkadaşını yatıştırmaya çalışan Kazak başını masadan kaldırıp şöyle dedi:</p>
				<p class="normal">— Ah Tanrım, Tanrım! Bırakın onu gitsin! İstediği yere gitsin!</p>
				<p class="normal">Tam onu salıvermeye hazırlanıyorlardı ki, meraklı Kazak durdurdu onları, şöyle dedi:</p>
				<p class="normal">— Durun hele, onunla papaz okulu hakkında biraz konuşmak istiyorum. Ben de papaz okuluna gideceğim çünkü...</p>
				<p class="normal">Gel gelelim, filozofun bu kaçma planının gerçekleşmesi çok zordu. Çünkü tam masadan kalkmaya hazırlanıyordu ki, bacaklarının odun gibi olduğunu hissetti, odanın bir sürü kapısı varmış gibi geldi ona, bu kapılardan hangisin gerçek kapı olduğunu bilemiyordu.</p>
				<p class="normal">Kazaklar yola devam etmeleri gerektiğini ancak hava karardıktan sonra hatırladılar. Arabaya yerleştiler, sözlerini pek anlamadıkları bir şarkı tutturup yola koyuldular. Ezbere bildikleri yoldan sık sık yanlış yollara saparak gece uzun süre gittikten sonra dik bir yamaçtan düzlüğe indiler. Filozof ileride kalın direklerden yapılmış bir duvar veya alçak ağaçlardan bir çit, onun ötesinde de çatılar gördü. Yüzbaşının büyük çiftliğiydi burası. Gece yarısını epeyce geçiyordu. Gökyüzü kapkaranlıktı, ancak yer yer birkaç küçük yıldız göz kırpıyordu. Evlerin hiçbirinde ışık yoktu. Avlulardan birinde köpek havlıyordu, o yöne doğru gittiler. Avlunun iki yanında üzerleri samanla örtülmüş ambarlar, küçük köy evleri vardı. Avlu kapısının tam karşısındaki ev ötekilere oranla daha büyüktü. Onun bey evi olduğu belliydi. Araba küçük bir ambarın önünde durdu, bizim yolcular indiler, ambara girip yattılar. Filozof, bey evine dışarıdan şöyle bir bakmak istedi. Ama ne kadar dikkatli baktıysa da açıkça bir şey göremedi: Evin yerinde bir ayı görüyordu, bacalar sanki okul müdürüydü. Filozof "adam sen de" der gibi kolunu salladı, gidip yattı.</p>
				<p class="normal">Filozof uyandığında ev ayaktaydı: Yüzbaşının kızı gece ölmüştü. Hizmetçiler koşturup duruyordu. Yaşlı kadınlar ağlıyordu. Meraklı bir kalabalık, bir şey görebilecekmiş gibi çitin aralarından beyin avlusuna bakıyordu.</p>
				<p class="normal">Bu arada filozof, gece iyi göremediği yerleri inceliyordu. Bey evi, eskiden Küçük Rusya'da genellikle olduğu gibi alçak, küçük bir yapıydı. Çatısı saman kaplıydı. Sivri, küçük alınlığındaki yukarı bakan bir gözü andıran penceresinde mavili sarılı çiçek ve kırmızı hilal resimleri vardı. Alınlık yarısına kadar yuvarlak, altta altı köşeli, tepesi torna edilmiş meşe direkler üzerine oturtulmuştu. Alınlığın altında, iki yanında iki koltuk olan bir taşlık vardı. Evin iki yanında da yine öyle direkler üzerinde sundurmalar göze çarpıyordu. Evin önündeki yeşil yaprakları hışırtılı armut ağacının tepesi piramit görünümlüydü. Avluda iki sıra ambar, bey evine uzanan geniş bir yol oluşturacak biçimde karşılıklı dizilmişti. Ambarlardan sonra, avlu kapısına yakın, birbirinin karşısında, yine samanla örtülü üçgen biçiminde iki kiler vardı. Alçak bir kapının olduğu üçgen biçimindeki her duvara yağlıboyayla çeşitli resimler yapılmıştı. Birinde fıçı üzerine oturmuş bir Kazak resmi vardı. Kazak başının üzerinde "Ben her şeyi içerim" diye yazan bir maşrapa tutuyordu. Bir duvarda ise bir matara, iki yanında iki güzel kızla bir şarap şişesi, şaha kalkmış bir at, bir borazan, bir tef, şöyle bir de yazı vardı: "İçki Kazakların eğlencesidir." Ambarlardan birinin çardağındaki karanlık, geniş pencerede bir davul ve borazanlar görünüyordu. Avlu kapısının iki yanına iki savaş topu yerleştirilmişti. Kapının dışında ise iki yel değirmeni vardı. Evin arkasında çayırlar başlıyordu. Ağaçların tepelerinin arasından yalnızca, yeşillikler içindeki köy evlerinin siyahlaşmış bacaları görünüyordu. Köy dağın geniş yamacına yayılmıştı. Kuzey yanda, neredeyse avludan dik olarak yükselen bir dağ vardı. Aşağıdan bakınca bu dağ daha da dik görünüyordu ve yüksek tepesinde aydınlık gökyüzüne yer yer cılız çalıların karaltısı düşüyordu. Dağın çıplak toprak görüntüsü insana tuhaf bir hüzün veriyordu. Yamaçları yağmur sularının, sellerin yarıklarıyla doluydu. Aşağılara doğru iki yanda iki köy evi vardı. Alttan küçük direklerle, toprakla desteklenmiş büyük bir elma ağacı, dallarını bu evlerden birinin üzerine uzatmıştı. Rüzgârın düşürdüğü elmalar yuvarlanarak yüzbaşının avlusuna kadar gelmişti. Dağın tepesinden doğru kıvrılarak inen yol avlunun ve çiftliğin yanından geçiyordu. Bu dimdik, korkunç yola bakarken dün geceki yolculuğunu hatırlayan Filozof, "Ya yüzbaşının atları çok akıllı olmalı ya da Kazaklar sarhoş kafayla bu yoldan yüklü o kocaman arabayla inerken tepetaklak yuvarlanıp boyunlarını kırmadıklarına göre, çok sağlam kafalı," kararına vardı sonunda. Filozof avlunun en yüksek yerinde ayakta duruyor, öte yana bakıyordu. Bambaşka bir manzara vardı orada. Evler yamaçla birlikte düzlüğe kadar iniyordu. Uçsuz bucaksız çayırlar ta uzaklara dek uzanıyordu. Çayırların parlak yeşilliği uzaklaştıkça koyulaşıyordu. Yirmi verst uzaklara kadar evler vardı. Bu çayırların sağında dağlar yükseliyordu, çok uzaklarda ise Dinyeper belli belirsiz bir şerit halinde kızarıp kararıyordu.</p>
				<p class="normal">Filozof:</p>
				<p class="normal">— Eh, harika bir yer burası, dedi. İnsan burada yaşamalı işte, Dinyeper'de, göletlerde balık tutmalı, ağla veya tüfekle ava çıkmalı, kuş, tavşan vurmalı! Sanırım toy kuşu da çoktur bu çayırlarda. İnsan bol bol meyve kurutup kentte satabilir, ya da daha iyisi, kuruttuğu meyvelerden votka yapabilir. Çünkü meyveden yapılan votka başka votkaya benzemez. Ama en iyisi buradan sıvışmak.</p>
				<p class="normal">Çitin dışında gözüne çalıların arasında kaybolmuş bir patika ilişti. Önce yalnızca biraz dolaşmak düşüncesiyle, sonra da evlerin arasından kimseye görünmeden çayırlara uzanmak amacıyla ayağını patikaya attığı anda birden güçlü bir elin onu omzundan yakaladığını hissetti.</p>
				<p class="normal">Dün anasız babasız olduğu, kimi kimsesi kalmadığı için ağlayan yaşlı Kazaktı arkasındaki.</p>
				<p class="normal">— Buradan kaçmayı boşuna düşünüyorsun filozof bey! dedi. Kaçılabilecek yer değildir burası. Ayrıca yayalar için yollar da çok kötüdür. İyisi mi beyin yanına git sen. Çoktandır odasında bekliyor seni.</p>
				<p class="normal">Filozof:</p>
				<p class="normal">— Gidelim! dedi. Ne yapalım... bekliyorsa seve seve giderim.</p>
				<p class="normal">Kazak'ın arkasından yürüdü.</p>
				<p class="normal">Yüzbaşı ak bıyıklı, çökmüş biriydi. Yüzünde derin bir hüzün vardı. Odasında masada başını ellerinin arasına almış, oturuyordu. Elli yaşlarındaydı. Ama yüzündeki derin keder ve değişik soluk-bitik ifade onun bir anda perişan olduğunu, eski neşesinin, parlak yaşantısının temelli yok olduğunu gösteriyordu.</p>
				<p class="normal">Homa yaşlı Kazakla yanına girdiğinde yüzbaşı bir elini başından çekti, ikisinin yerlere kadar eğilerek verdikleri selama başını hafifçe eğerek karşılık verdi.</p>
				<p class="normal">Homa ile Kazak kapının yanında saygıyla bekliyorlardı.</p>
				<p class="normal">Yüzbaşı yumuşak da, sert de olmayan bir sesle:</p>
				<p class="normal">— Kimsin sen delikanlı? diye sordu. Nereden geliyorsun, adın nedir?</p>
				<p class="normal">— Papaz okulu öğrencilerinden filozof Homa Brut.</p>
				<p class="normal">— Baban kimdi?</p>
				<p class="normal">— Bilmiyorum efendim.</p>
				<p class="normal">— Ya annen?</p>
				<p class="normal">— Annemi de bilmiyorum. Mantıken, bir annem olduğu kuşkusuz, ama kimdi, nereliydi, ne zaman yaşadı... inanın doğru dürüst haberim yok efendim.</p>
				<p class="normal">Yüzbaşı sustu, bir süre düşünceye dalmış gibiydi. Sonra sordu:</p>
				<p class="normal">— Kızımla nasıl tanıştın?</p>
				<p class="normal">— Onunla tanışmadım efendim, yemin ederim tanışmadım. Ömrümde kızınızla hiç karşılaşmadım efendim. Onun için kötü söyleyenin Tanrı cezasını versin efendim!</p>
				<p class="normal">— Peki, duasının okunması için neden bir başkasını değil de özellikle seni istedi?</p>
				<p class="normal">Filozof omuz silkti.</p>
				<p class="normal">— Bilmem ki ne söyleyeyim... Efendilerin bazen en zeki insanların bile aklına gelmeyecek şeyler istediğini bilmeyen yoktur. Bir atasözü bile vardır: "Efendinin işine akıl sır ermez!"</p>
				<p class="normal">— Yalan söylemiyorsun, değil mi filozof efendi?</p>
				<p class="normal">— Yalan söylüyorsam bu olduğum yerde yıldırım çarpsın beni efendim.</p>
				<p class="normal">Yüzbaşı üzgün:</p>
				<p class="normal">— Kızım bir dakikacık daha yaşasaydı belki her şeyi öğrenecektim. "Başka kimseye okutma duamı, hemen Kiev'e, papaz okuluna adam yolla, öğrenci Homa Brut'u getirt. Günahkâr cesedimin başında üç gece dua okusun. Biliyor o..." Ne bildiğini söyleyemedi, gerisini duyamadım. Yavrucuğum ancak bu kadarını söyleyebildi ve canını teslim etti. İyi bir insansın sen. Besbelli, kutsal yaşamından, Tanrı'nın hoşuna giden şeyler yaptığından kızımın haberi vardı.</p>
				<p class="normal">Papaz okulu öğrencisi şaşkınlığından bir adım geri çekildi.</p>
				<p class="normal">— Kimin? Benim mi? (Yüzbaşının doğrudan gözlerinin içine bakarak ekledi.) Benim mi kutsal yaşamım varmış? Ne diyorsunuz siz efendim? Söylemesi ayıp, kutsal orucun son perşembesinde fırıncının karısına giden adamım ben.</p>
				<p class="normal">— İyi ama... kızımın bu isteğinin bir nedeni olmalı. Bugünden tezi yok, işine başlamalısın.</p>
				<p class="normal">— Size şunu söylemeliyim ki... kutsal kitabı bilen herkes elbette okur bu duaları... Bir papaz, hiç değilse bir zangoç getirtseydiniz çok daha iyi olurdu. Onlar bu işleri daha iyi bilirler, oysa ben... Ayrıca sesim de iyi değildir, elim ayağım dolaşır... Benim becereceğim iş değil bu.</p>
				<p class="normal">— Sen ne dersen de, yavrumun benden isteğini hiçbir şeyi esirgemeden yerine getireceğim. Bugünden başlayarak başucunda üç gece gerektiği gibi dua okursan ödüllendireceğim seni. Yoksa beni kızdırmanı hiç salık vermem sana.</p>
				<p class="normal">Yüzbaşı son cümlesini öylesine sert söylemişti ki, filozof onun ne anlama geldiğini çok iyi anlamıştı.</p>
				<p class="normal">— Benimle gel! dedi yüzbaşı.</p>
				<p class="normal">Hole çıktılar. Yüzbaşı tam karşıdaki başka bir odanın kapısını açtı. Filozof holde bir dakika oyalandı, sümkürdü ve büyük bir korkuyla odaya adımını attı. Yerler kırmızı Çin kumaşı kaplıydı. Ölen kızın cesedi köşede tasvirlerin altındaki yüksek bir masada, sırma saçaklı, tül süslemeli mavi kadife battaniyenin üzerinde yatıyordu. Cesedin baş ve ayak ucundaki kartopu çiçeği biçiminde büyük mumlar, odaya gündüzün aydınlığında kaybolan loş, titrek bir ışık veriyordu. Ölen kızın çok üzgün babası arkasını dönmüş, kızının üzerine eğildiği için Homa ölünün yüzünü göremiyordu. Yüzbaşının söylediklerini duyunca şaşırdı filozof:</p>
				<p class="normal">— Biricik kızım, yaşamının en güzel çağında beni sonsuz acılar içinde bırakıp bu dünyadan göçtüğüne üzülmüyorum. Senin ölümüne neden olan o canavarın, can düşmanımın kim olduğunu bilemediğime üzülüyorum yavrum. Seni üzmeye kalkışmış veya en azından senin için hoş olmayan tek sözcük söylemiş birini bilsem, Tanrı'nın adıyla yemin ederim, benim gibi yaşlı biriyse çocuklarını, gençse, annesini babasını bir daha göremez, cesedi kurda kuşa yem olsun diye tarlalara atılırdı. Ama sevgili yavrum benim, kadife çiçeğim, bıldırcınım, gözümün nuru, bundan sonraki hayatımı yüzüm hiç gülmeden, yaşlı gözlerimden sürekli akacak gözyaşlarımı silerek geçireceğime üzülüyorum. Çünkü can düşmanımın bu zavallı ihtiyarla gizliden alay ederek neşe içinde yaşayacağını bileceğim...</p>
				<p class="normal">Sustu yüzbaşı. Büyük acısı, gözlerinden boşalan yaşlar konuşmasına engel olmuştu.</p>
				<p class="normal">Böylesine dinmez bir acı karşısında filozof duygulanmıştı. Sesini biraz olsun temizlemiş olmak için öksürdü, derinden inledi.</p>
				<p class="normal">Yüzbaşı filozofa döndü ve ona ölen kızının başucundaki, üzerinde kitaplar olan eğik sehpayı gösterdi.</p>
				<p class="normal">"Neyse," diye düşünüyordu filozof, "üç gece şöyle böyle okurum onları, sonra da yüzbaşı ceplerimi para doldurur..."</p>
				<p class="normal">Yaklaştı, bir kez daha öksürüp sağına soluna bakmadan, ölen kızın yüzüne bakmaya da cesaret edemeden okumaya başladı. Derin bir sessizlik çökmüştü odanın içine. Yüzbaşının çıktığını fark etti. Ölünün yüzüne bakmak için hafifçe çevirdi başını ve...</p>
				<p class="normal">Damarlarında bir ürperti dolaştı: Dünyada görülmemiş bir güzel yatıyordu orada. Sanki hiçbir yüzün böylesine keskin, aynı zamanda uyumlu güzel çizgileri olmamıştı. Canlı gibi yatıyordu. Zarif, kar gibi beyaz, gümüş gibi parlak alnında düşünce izleri vardı sanki. Güneşli bir günün ortasındaki gece gibi simsiyah, ince kaşları kapalı gözlerinin üzerinde mağrur bir biçimde yükseliyordu. Yanaklarına ok gibi düşen kirpikleri ise gizli arzularla alev alev yanıyordu. Yakut rengi dudakları gülümsemeye hazır gibiydi... Ama filozof bütün bunlarda içine işleyen bir şey görür gibi oldu. Eğlencenin en coşkun anında biri zavallı insanların acılarını anlatan hüzünlü bir şarkı söylemeye başlamış gibi içinin sızlamaya başladığını hissediyordu. Kızın yakut rengi dudaklarına sanki dalga dalga kan gelmeye başlamıştı. Onun yüzünde ansızın çok tanıdık bir şey gördü filozof. Kendisininkine hiç benzemeyen bir sesle:</p>
				<p class="normal">— Cadı! diye haykırdı.</p>
				<p class="normal">Bakışını öte yana kaçırdı. Yüzü bembeyaz olmuştu. Hemen dua okumaya başladı.</p>
				<p class="normal">Öldürdüğü o cadıydı bu.</p>
				<p class="normal">Güneş batmak üzereyken ölüyü kiliseye götürüyorlardı. Filozof matem karası tabuta verdiği omzunda buz gibi soğuk bir şey hissediyordu. Yüzbaşı ölen kızının dapdaracık yeni evini sağ yanından tutmuş, önden gidiyordu. Hüzünlü bir görünümü olan, zamanla simsiyah olmuş, yeşil yosun bağlamış, konik üç kubbeli ahşap, köhne kilise köyün neredeyse öteki ucundaydı. Uzun zamandır içinde hiç ayin yapılmadığı belliydi. Şimdi hemen her tasvirin önünde mum yanıyordu. Tabutu tam atların karşısına, orta yere koydular. Yaşlı yüzbaşı ölüyü bir kez daha öptü, yerlere kadar eğildi, filozofun karnını güzelce doyurduktan sonra onu kiliseye getirmelerini emredip taşıyıcılarla birlikte gitti. Mutfağa geldiklerinde bütün taşıyıcılar, Küçük Rusya'da ölü görünce genellikle herkesin yaptığı gibi, ellerini sobanın üzerinde tuttular.</p>
				<p class="normal">O sıra filozofun hissettiği açlık ölü kızı birkaç dakikalığına unutmak zorunda bırakmıştı onu. Çok geçmeden uşaklar yavaş yavaş mutfakta toplanmaya başladılar. Yüzbaşının mutfağı, avluda kim var kim yok herkesin (bu arada, kemik veya yemek artığı için kuyruklarını sallayarak kapıya gelen köpekler de olmak üzere herkesin) toplandığı bir kulüp gibiydi. Bir iş veya görevle bir yere gönderilen kim olursa olsun, herkes önce mutfağa uğrar, peykeye oturup hiç değilse bir dakika dinlenir, çubuğundan birkaç nefes alırdı. Yüzbaşının evinde kalan, Kazak setreleriyle caka satan bekârlar hemen bütün gün burada peykenin üzerinde veya altında, sobanın üzerinde (sözün kısası, yatmak için en uygun yerde) sabahtan akşama kadar yatarlardı. Bu yüzden birileri her zaman ya şapkasını, ya yabancı köpekler için yanlarından ayırmadıkları sopalarını ya da buna benzer şeylerini mutfakta unuturdu. Ama mutfağın en kalabalık olduğu zaman akşam yemekleriydi. Atlarını yerine yerleştirdikten sonra gelen yılkı çobanı, inekleri sağılmaları için getiren sığırtmaç, gün boyunca kimsenin görmediği daha başkaları akşam yemeklerinde orada olurdu. Yemekte pek konuşulmazdı. Genellikle her şeyden kısa kısa söz edilirdi: Kim kendine yeni bir şalvar diktirmiş, yerin altında ne vardır, kim bir kurt gördü... Küçük Rusyalılar arasında çok olan söz ustaları da çoktu burada.</p>
				<p class="normal">Filozof mutfağın kapısının önünde açık havada büyük bir daire biçiminde toplanmış kalabalığın arasına oturdu. Kırmızı başörtülü yaşlı bir kadın mutfağın kapısından elinde sıcak mantı dolu kapla çıktı, yemeğe hazırlananların ortasına bıraktı. Herkes cebinden tahta kaşığını (kaşığı olmayanlar bu iş için kullandığı çöpünü) çıkardı. Ağızlar biraz daha yavaş çalışmaya başladığında, kalabalığın kurt açlığı biraz yatıştığında çeneler düştü. Doğal olarak herkes ölen kızdan söz ediyordu.</p>
				<p class="normal">Çubuğu için deri setresine bir sürü düğmeyle, bakır parçasıyla (öyle ki, incik boncuk satan sergiyi andırıyordu) yer yapmış koyun çobanı:</p>
				<p class="normal">— Doğru mu? dedi. Gerçekten bizin küçük hanım, evlerden ırak, kötü ruhlarla mı düşüp kalkıyormuş?</p>
				<p class="normal">Filozofun daha önce tanıştığı Doroş:</p>
				<p class="normal">— Kim? diye sordu. Küçük hanım mı? Kendisi cadıydı zaten! Yemin ederim, cadıydı!</p>
				<p class="normal">Yolda arkadaşını teselli etmeye pek hevesli olan Kazak:</p>
				<p class="normal">— Yeter Doroş, yeter, öyle konuşma! dedi. Bizim bileceğimiz şeyler değil bunlar. Tanrı'nın bileceği şeylerdir. Bırakın!</p>
				<p class="normal">Ama Doroş susacağa benzemiyordu. Biraz önce kâhyayla birlikte önemli bir iş için mahzene inmiş, orada iki üç şarap fıçısının önünde eğilmiş ve oradan son derece neşeli çıkmıştı. Şimdi durmadan konuşuyordu.</p>
				<p class="normal">— Ne istiyorsun? dedi. Susayım mı? İyi de benim sırtıma bindi. Yemin ederim, bindi!</p>
				<p class="normal">Setresi düğme dolu genç koyun çobanı:</p>
				<p class="normal">— Ne dersin dayıcığım, dedi, bazı şeylerden bir kadının cadı olup olmadığı anlaşılır mı?</p>
				<p class="normal">Doroş karşılık verdi:</p>
				<p class="normal">— Anlaşılmaz. Hiç anlayamazsın. Bütün dua kitaplarını okusan yine anlayamazsın.</p>
				<p class="normal">Yolda arkadaşını teselli eden Kazak söze karıştı:</p>
				<p class="normal">— Anlaşılır Doroş, anlaşılır. Öyle söyleme. Tanrı, herkese değişik bir özelliği boş yere vermemiştir. Bilgili insanlar her cadının küçük bir kuyruğu olduğunu söyler.</p>
				<p class="normal">Yaşlı Kazak soğukkanlı bir tavırla:</p>
				<p class="normal">— Kadın kısmı kocayınca cadı olur, dedi.</p>
				<p class="normal">Boşalan kaba o sırada tekrar mantı dökmekte olan yaşlı kadın söze karıştı:</p>
				<p class="normal">— Siz çok iyisiniz sanki! Şişko domuzlar!</p>
				<p class="normal">Adı Yavtuh, takma adı Kovtun olan yaşlı Kazak bu söylediğinin yaşlı kadına dokunduğunu görünce keyifli keyifli gülümsedi. Sığırtmaç öyle bir gülmeye başladı ki, duyan karşı karşıya geçmiş iki öküz böğürüyor sanırdı.</p>
				<p class="normal">Başlayan bu konuşma filozofta yüzbaşının ölen kızıyla ilgili her şeyi ayrıntılarıyla öğrenmek arzusunu uyandırmıştı. Bu yüzden, tekrar aynı konuya dönülmesi isteğiyle yanında oturan Kazak'a sordu:</p>
				<p class="normal">— Şurada akşam yemeğine oturmuş herkes neden küçük hanımın cadı olduğunu düşünüyor, bilmek isterdim? Yoksa birilerine kötü bir şeyler mi yaptı, canını mı yaktı?</p>
				<p class="normal">Yamyassı yüzü küreği çok andıran biri:</p>
				<p class="normal">— Çok şey yaptı, dedi.</p>
				<p class="normal">— Kim unutabilir köpeklerin bakıcısı Mikita'yı veya...</p>
				<p class="normal">Filozof sordu:</p>
				<p class="normal">— Ne oldu Mikita'ya?</p>
				<p class="normal">Doroş:</p>
				<p class="normal">— Dur hele! dedi. Mikita'ya ne olduğunu anlatayım sana.</p>
				<p class="normal">Yılkı çobanı atıldı öteden:</p>
				<p class="normal">— Olmaz, Mikita'ya neler olduğunu ben anlatacağım. Çünkü çok yakın arkadaşımdı.</p>
				<p class="normal">Spirid:</p>
				<p class="normal">— Mikita'yı ben anlatacağım, dedi.</p>
				<p class="normal">Herkes bir ağızdan bağırmaya başladı:</p>
				<p class="normal">— Durun, durun, Spirid anlatsın!</p>
				<p class="normal">Spirid anlatmaya başladı:</p>
				<p class="normal">— Filozof Homa efendi, sen tanımadın Mikita'yı. Ah ne yaman bir adamdı! Her köpeği öz babası gibi tanırdı. Üç adam ötemde oturan şimdiki köpek bakıcısı Mikola eline su dökemez. Gerçi o da işinin ehlidir ama, Mikita'nın yanında beş para etmez.</p>
				<p class="normal">Doroş başını onaylar gibi sallayarak:</p>
				<p class="normal">— Güzel anlatıyorsun, dedi, çok güzel!</p>
				<p class="normal">Spirid anlatmayı sürdürüyordu:</p>
				<p class="normal">— Sen enfiyeyi burnundan çıkarana kadar o tavşanı çoktan görmüştür. Bazen ıslık çalardı: "Hadi yakala Razboy! Koş Bıstraya!" Köpeklerden önce dörtnala sürerdi atını. Tavşanı köpek mi yakalayacak, o mu, belli olmazdı. En kötüsünden votka dolu koca bir maşrapayı bir dikişte içer, damla bırakmazdı içinde. Harika bir köpek bakıcısıydı! Gel gelelim, son zamanlarda küçük hanımdan gözünü ayıramaz olmuştu. Yanılıp kendini mi kaptırdı kıza, yoksa kız mı büyü yaptı ona, bilinmez, ama çok kötü oldu zavallı, silik biri olup çıktı... Ne durumlara düştüğünü anlatmaktan utanır insan!</p>
				<p class="normal">— Çok güzel, devam et, dedi Doroş.</p>
				<p class="normal">— Küçük hanım dönüp ona baktığında eli ayağı dolaşıyordu, yuları düşürüyordu elinden. Razboy'a Brovko diye sesleniyor, tökezliyor, ne yapacağını bilemiyordu. Bir keresinde onun atları tımar ettiği ahıra gelmiş küçük hanım. "Dur ayağımı üzerine koyayım Mikitacığım," demiş. Aptal adam sevinmiş buna. "Yalnız ayağını koyma, kendin de bin sırtıma," demiş. Küçük hanım kaldırmış bacağını, Mikita o anda onun çıplak, dolgun, bembeyaz bacağını görünce başı dönmüş. Öyle anlatıyordu. Aptal adam sırtını dönüp eğilmiş ve iki eliyle kızın çıplak bacaklarını kavrayıp çayırlarda at gibi dörtnala koşturmaya başlamış. Nereye gittikleri konusunda hiçbir şey söyleyemiyordu. Yarı ölü döndü gittikleri yerden. O günden sonra da yonga parçası gibi kurumaya başladı, bir deri bir kemik kaldı. Daha sonra bir gün ahıra gittiğimizde onun yerinde bir küme öbek ve boş bir kova bulduk. Yanıp kül olmuştu zavallı. Kendi kendine yanmıştı. Dünyada bir eşi daha zor bulunacak köpek bakıcısının sonu öyle oldu işte.</p>
				<p class="normal"> Spirid öyküsünü bitirince her yandan ölen köpek bakıcısının üstün özelliklerini anlatan sesler yükseldi.</p>
				<p class="normal">Doroş, Homa'ya dönüp:</p>
				<p class="normal">— Peki Şepçiha olayını duydun mu sen?</p>
				<p class="normal">— Hayır.</p>
				<p class="normal">— Eh, eh, eh! Sizin okulda besbelli, derin konuları anlatmıyorlar size. Anlatayım da dinle! Bizim köyde Şeptun derler bir Kazak vardır. İyi bir Kazaktır. Kimi zaman, hiç gereği yokken bir şeyleri çalmayı pek sever, ama iyi Kazaktır. Evi buraya yakındır. Bizim şimdi buraya toplandığımız gibi, Şeptun da bir akşam toplantısından sonra karısı Şepçiha'yı alıp evine yatmaya gitmiş. Hava güzel olduğu için Şepçiha avluda, Şeptun evde sedirde yatmış. Yo, hayır, Şepçiha evde sedirde, Şeptun avluda yatmış...</p>
				<p class="normal">Mutfağın kapısında dikilen yaşlı kadın elini yanağına koyup seslendi oradan:</p>
				<p class="normal">— Hayır, Şepçiha sedirde değil, yerde yatmış.</p>
				<p class="normal">Doroş dönüp baktı kadına, sonra başını önüne eğip yere baktı, sonra tekrar kadına baktı, bir süre sustuktan sonra şöyle dedi:</p>
				<p class="normal">— Herkesin ortasında üzerindekileri çekip alır, seni çırılçıplak bırakırsam görürsün o zaman.</p>
				<p class="normal">Bu gözdağı etkisini gösterdi. Yaşlı kadın sustu ve bir daha söze karışmadı.</p>
				<p class="normal">Doroş anlatmayı sürdürdü:</p>
				<p class="normal">— Evin ortasında asılı salıncakta bir yaşında bir bebek varmış. Kız mı, erkek mi olduğunu bilmiyorum. Şepçiha yatarken bir köpeğin odanın kapısını tırmaladığını, canhıraş bir sesle havladığını duymuş. Korkmuş. Çünkü kadın kısmı çok aptaldır, kapının arkasından dilini göstersen, ödü patlar, hemen tabanları kaldırırlar. Yine de Şepçiha, "Dur hele," demiş, "pis hayvanın suratına bir indireyim de havlamayı kessin." Ocaktan demirini kaptığı gibi kapıyı açmak için koşmuş. Kapıyı birazcık aralamasıyla birlikte köpek bacaklarının arasından içeri dalmış, doğru salıncağa gitmiş. Şepçiha onun köpek değil, küçük hanım olduğunu fark etmiş. Düşünün, köpek kılığında olduğu halde, onun köpek değil, küçük hanım olduğunu anlamış Şepçiha. Bir şey daha varmış: Bedeni masmaviymiş, gözleri kor gibi parlıyormuş. Bebeği kaptığı gibi boğazını ısırmış, kanını emmeye başlamış. Şepçiha'nın elinden avazı çıktığınca bağırmaktan başka bir şey gelmiyormuş: "Aman yavrum!" Kendini evden dışarı atacak olmuş. Dış kapının kapalı olduğunu görmüş. Çatı arasında almış soluğu. Oturmuş, korkudan tir tir titriyormuş aptal kocakarı. Sonra bakmış, küçük hanım tavan arasına, onun yanına geliyor. Kocakarının üzerine atılmış, her yerini ısırmaya başlamış. Sabahleyin Şeptun karısını indirmiş oradan. Her yeri ısırık içinde, mosmormuş. Aptal kocakarı ertesi gün ölmüş. Böyle şeyler oluyor işte! İsterse bey soyundan olsun, cadı cadıdır.</p>
				<p class="normal">Doroş bunları anlattıktan sonra büyüklenerek çevresine bakındı. Çubuğunu tütün doldurmaya hazırlamak için parmağını içine soktu. Cadıyla ilgili öykülerin sonu gelmiyordu. Bir şeyler anlatmak için herkes birbiriyle yarışıyordu. Cadı kiminin evinin kapısına saman yığını biçiminde dayanmış, kiminin şapkasını veya çubuğunu çalmıştı... Köyde çok kızın saçlarını kesmiş, bazılarının birkaç kova kanını emmişti…</p>
				<p class="normal">Nihayet herkes kendine geldi, çok ileri gidildiğini anladı... Çünkü neredeyse gece yarısı olmuştu. Herkes, kimi mutfakta, kimi ambarlarda, kimi avluda yatacağı yere dağılmaya başladı.</p>
				<p class="normal">Yaşlı Kazak filozofa dönüp:</p>
				<p class="normal">— Hadi Homa efendi! dedi, bizim de ölünün yanına gitmemiz gerekiyor.</p>
				<p class="normal">Yanlarına Spirid ve Doroş'u alıp dördü birlikte, sokakta sürü halinde dolaşan köpekleri sopalarla kovalamaya çalışarak (azgın köpekler öfkelerinden sopalarını kemiriyorlardı) kiliseye yollandı.</p>
				<p class="normal">Filozof, büyükçe bir maşrapa votkayla cesaretini toplama fırsatı bulduysa da, mumların yandığı kiliseye yaklaştıkça içine gizli bir korkunun giderek daha çok yayıldığını hissediyordu. Dinlediği tuhaf öyküler hayal gücünün daha çok çalışmasına neden olmuştu. Çitin, ağaçların altında karanlık seyrelmeye başlamıştı. Çevre giderek çıplaklaşıyordu. Sonunda kilisenin köhne, dar avlusuna girdiler. Avludan sonra gecenin karanlığında tek ağacın görünmediği çayırlar başlıyordu. Üç Kazak, Homa ile birlikte kilisenin kapısının önündeki dik merdiveni çıkıp kiliseye girdi. Orada filozofa görevinde başarılar dilediler, yüzbaşının emri gereği onu kilisede yalnız bırakıp çıktılar, kapıyı dışarıdan üzerine kilitlediler.</p>
				<p class="normal">Filozof yalnız kaldı. Önce esnedi, sonra gerindi, sonra avuçlarına hohladı ve en sonunda çevresine bakındı. Kilisenin orta yerinde kapkara bir tabut duruyordu. Karanlık tasvirlerin önünde mumlar yanıyordu. Mumların ışığı ancak sunağın önündeki tasvir dolabıyla kilisenin bir bölümünü aydınlatabiliyordu. Kilisenin giriş bölümünün uzak köşeleri karanlıktaydı. Yüksek, eski tasvir dolabı harap bir durumdaydı, ama yaldızlı oymaları hâlâ yer yer parlıyordu. Yaldızlar birçok yerde dökülmüş, bazı yerlerde ise kararmıştı. Azizlerin büsbütün kararmış yüzleri pek bir hüzünlü bakıyordu. Filozof bir kez daha çevresine bakındı.</p>
				<p class="normal">— Ne olmuş ki... dedi. Korkacak ne var burada? Kimse içeri giremez, ölüler, öteki dünyadan gelenler içinse öyle dualar var ki bende, okursam kılıma dokunamazlar. (Kolunu boş ver, anlamına sallayarak ekledi.) Hiç önemli değil! Dualarımızı okumaya başlayalım!</p>
				<p class="normal">"Aman ne güzel," diye geçirdi içinden, "kilisenin içini gündüz gibi aydınlatmak gerekiyor. Ama ne yazık ki, Tanrı'nın evinde çubuğumu yakamayacağım!"</p>
				<p class="normal">Ve her pencerenin içine, her sehpanın üzerine, her tasvirin önüne hiç acımadan mumlar koyup yaktı, kısa sürede aydınlandı kilisenin içi. Yalnız, yukarılardaki karanlık sanki daha da koyulaşmıştı ve yer yer yaldızlı işlemeleriyle parıldayan oymalı eski çerçevelerinden tasvirler daha karamsar bakıyordu. Filozof tabuta yaklaştı, korka korka baktı ölünün yüzüne, o anda elinde olmadan ürpererek kapadı gözlerini.</p>
				<p class="normal">O ne ışıl ışıl bir güzellikti!</p>
				<p class="normal">Dönüp uzaklaşmak istedi oradan, ama insanın özellikle korktuğu anda kapıldığı tuhaf bir merakla, içine dolan anlaşılmaz bir duyguyla sabredemedi, uzaklaşırken tekrar baktı ölünün yüzüne, tekrar aynı ürpertiyi hissetti. Ölünün yüzünün keskin güzelliğinde gerçekten de korkunç bir şey var gibiydi. Yüzü biraz biçimsiz olsaydı belki o kadar ürkütücü olmazdı bile. Ama bir donukluk, bulanıklık, ölümü anımsatan bir şey yoktu yüzünde. Canlıydı bu yüz ve kapalı gözleriyle ona bakıyor gibi gelmişti filozofa. Sağ gözünün kirpikleri altından bir damla gözyaşı yuvarlanmıştı sanki. Bu damla yanağında durunca onun gözyaşı değil, bir damla kan olduğunu fark etti filozof. Hemen kapının yanına çekilip, cesaretini toplamak için kitabı açtı, en yüksek sesiyle okumaya başladı. Kilisenin uzun zamandır suskun, sağırlaşmış ahşap duvarlarına çarptı sesi. Aynı anda, yine öyle, yankılanmadan kilisenin içindeki ölüm sessizliğinde yoğun bir bas olarak yayıldı. Bu sesi filozofu bile şaşırtmıştı.</p>
				<p class="normal">Bu arada kendi kendine düşünüyordu: "Korkacak ne var? Tabutundan kalkacak değil ya... Okuduğum dualardan çekinir çünkü. Varsın yatsın yattığı yerde! Hem sonra bir Kazak'ım ben, korkmak yakışır mı bana? Votkayı biraz fazla kaçırdığım için korkar gibi oldum, o kadar. Enfiye çekeyim bari... Eh, doğrusu tütün çok güzel! Harika bir tütün! Nefis!"</p>
				<p class="normal">Bununla birlikte, sayfayı her çevirişinde yan gözle tabuta bakıyor ve engel olamadığı bir duygu sanki kulağına şöyle fısıldıyordu: "Şimdi kalkacak yattığı yerden! Bak, tabutun içinde doğruluyor işte, sana bakıyor!"</p>
				<p class="normal">Bir ölüm sessizliği çökmüştü kilisenin içine. Tabutta bir kıpırtı yoktu. Mumlar yanıyordu. İçinde bir ölünün olduğu, gece ışıkların yandığı, içinde kimseciklerin olmadığı bir kilise korkunçtur!</p>
				<p class="normal">Korkusundan geride kalan kırıntıları da dağıtmak amacıyla sesini daha da yükseltti, değişik seslerle dua okumaya başladı. Ne var ki, kendi kendine "Ya kalkarsa?" diye sorarak her dakika dönüp dönüp tabuta bakıyordu.</p>
				<p class="normal">Ama kıpırdadığı yoktu tabutun. Hiç değilse bir ses duyulsaydı, canlı bir şey olsaydı, bari bir ocak çekirgesi ses verseydi köşeden! Hiç değilse uzak mumlardan biri cızırdasaydı veya eriyip döşemeye düşen bir mum damlasının sesi duyulsaydı. </p>
				<p class="normal">"Peki ya kalkarsa tabutundan?"</p>
				<p class="normal">Ölü kız başını kaldırıyordu...</p>
				<p class="normal">Filozof dikkatli baktı, gözlerini ovaladı. Evet, yatmıyordu ölü kız, tabutunun içinde oturuyordu. Başını öte yana çevirdi filozof, sonra tekrar baktı. Ayaktaydı kız... gözleri kapalı, birini yakalamak istiyor gibi kollarını önünde durmadan sallayarak kilisenin ortasında dolaşıyordu.</p>
				<p class="normal">Filozofa doğru geliyordu. Filozof korku içinde yere çevresine hemen bir daire çizdi. Çabuk çabuk dualar okumaya; ömrünce cadılar, kötü ruhlar görmüş bir keşişin ona öğrettiği sihir sözlerini tekrarlamaya başladı.</p>
				<p class="normal">Ölü kız gelip dairenin tam çizgisinde durdu. Çizgiyi geçecek gücünün olmadığı belliydi. Birkaç gün önce ölmüş bir insan gibi mosmor olmuştu. Homa ona bakmaya cesaret edemiyordu. Korkunç görünüyordu ölmüş kız. Dişleri birbirine vuruyordu. Ölü gözleri açıktı. Ama bir şey göremediği için, öfkeden çıldırmış gibi (titreyen yüzünden belliydi bu) öte yana döndü ve öne uzattığı kollarıyla Homa'yı yakalamaya çalışarak her sütuna, her köşeye sarılmaya başladı. Sonra durdu, parmağını gözdağı verir gibi sallayarak tekrar tabutuna uzandı.</p>
				<p class="normal">Filozof hâlâ kendine gelememişti ve korkuyla cadının daracık evine bakıyordu. Bir süre sonra tabut yerinden koptu, kilisenin içinde havada her yöne dolaşmaya başladı. Filozof neredeyse tam başının üzerinde görüyordu onu. Ama çizdiği dairenin içine giremediğinin de farkındaydı. Sihir sözlerini sıklaştırmaya başlamıştı. Tabut birden güm diye yere düştü, hareketsiz kaldı. Mosmor ceset yine çıktı içinden. Ama tam o sırada uzaktan bir horoz sesi geldi. Ceset tekrar tabuta girdi, kapağı birden kapandı.</p>
				<p class="normal">Filozofun kalbi duracakmış gibi çarpıyordu. Boncuk boncuk terlemişti. Horozun sesini duyunca cesaretini topladı, daha önce okuması gereken sayfaları çabucak okudu. Şafak sökerken zangoç ve o ara kilise başkanı görevini yürüten yaşlı Yavtuh filozofla yer değiştirmek için geldiler.</p>
				<p class="normal">Kiliseden uzaklaşıp uyumak için kuytu bir yerde yattı filozof, ama uzun süre uyuyamadı, ancak sonunda yorgunluk üstün geldi, öğleye kadar uyudu. Uyandığında gece olanların hepsini düşünde görmüş gibi geldi ona. Gücünü toplaması için bir çeyrek galon votka verdiler ona. Öğle yemeğinde hemen açıldı, bir şeyler sorup öğrendi ve büyücek bir domuz yavrusunun neredeyse tamamını mideye indirdi. Ama kilisede başından neler geçtiğini soranlara kendisinin de bilmediği bir duygunun etkisi altında cevap vermiyor, yalnızca şöyle diyordu: "Bazı mucizeler oldu işte." Filozof, karnı doyunca iyiliksever duyguları olağanüstü kabaran insanlardandı. Çubuğu dişlerinin arasında, uzandığı yerden herkesin yüzüne tatlı tatlı bakıyor, ikide bir yana tükürüyordu.</p>
				<p class="normal">Yemekten sonra keyfi iyice yerine gelmişti. Köyü dolaşmaya, hemen herkesle tekrar tekrar tanışmaya çıktı. İki evden kovdular onu. Entarisinin, önlüğünün ne kumaştan olduğunu merak edip yoklamaya kalkışınca alımlı bir kızcağız okkalı bir kürek indirdi sırtına. Ne var ki, akşam yaklaştıkça filozof daha bir huzursuzlaşıyordu. Akşam yemeğine bir saat kala uşakların hemen hepsi toplanmış, kragli denen, topların yerine uzun sopaların kullanıldığı ve kazananın kaybedenin sırtına binip dolaşmak hakkını kazandığı bir çeşit çelik çomak oynuyordu. Seyirciler için bu çok eğlenceli bir oyundu: Ablak suratlı sığırtmaç sık sık sıska, kısa boylu, yüzü buruş buruş domuz çobanının sırtına biniyordu. Bir başka oyunda ise sığırtmaç sırtını dönüyor, Doroş onun sırtına atlarken şöyle bağırıyordu: "Aman ne güzel bir öküz bu!" Daha ağırbaşlı olanlar mutfağın eşiğinde oturuyorlardı. Çubuklarını tüttürürken pek ciddi izliyorlardı oyunu, gençler sığırtmacın veya Spirid'in sivri bir sözüne kahkahalarla gülerlerken bile ciddiyeti bozmuyorlardı. Homa bir türlü katılamıyordu oyuna: Karanlık bir düşünce çivi gibi saplı duruyordu kafasında. Akşam yemeğinde herkes bir araya toplandığında neşelenmeye ne kadar çalıştıysa da içindeki korku havanın karardığı oranda artıyordu.</p>
				<p class="normal">Tanıdığı yaşlı Kazak Doroş ayağa kalkarken şöyle dedi ona:</p>
				<p class="normal">— Hadi bakalım papaz okulu öğrencisi! Zaman geldi, işimize gidelim!</p>
				<p class="normal">Yine kiliseye götürdüler Homa'yı. Yine onu orada yalnız bırakıp üzerine kapıyı kilitlediler. Yalnız kalır kalmaz yine korkmaya başladı Homa. Yine karanlık tasvirleri, yaldızlı işlemeleri parlayan tasvir çerçevelerini, insanın içini ürperten sessizlikte, kilisenin kıpırtısızlığında tanıdık tabutu gördü. Kendi kendine mırıldandı:</p>
				<p class="normal">— Ne olmuş yani... Şimdi korkmam ondan artık. Yalnızca ilk seferinde korkulacak bir şeydi. Evet! yalnızca ilk seferinde biraz korkunçtu, ama artık korkulacak bir şey değil. Hiç de korkunç gelmiyor bana. </p>
				<p class="normal">Hemen kenara çekilip durdu, çevresinde bir daire çizdi, bazı sihir sözleri söyledi ve gözlerini kitaptan ayırmamaya, hiçbir şeyle ilgilenmemeye kararlı, yüksek sesle dualar okumaya başladı. Bir saate yakındır okuyordu. Biraz yorulmaya, öksürmeye başlamıştı. Cebinden tütün kabını çıkardı, burnuna tütünü koymadan önce ürkek ürkek baktı tabuttan yana. O anda hop etti yüreği.</p>
				<p class="normal">Ceset tam dairenin dibinde durmuş, yeşilleşmiş ölü gözlerini ona dikmişti. Papaz okulu öğrencisi ürperdi, buz gibi bir soğukluk dolaştı damarlarında. Başını kitaba eğip duaları, sihir sözlerini daha yüksek sesle okumaya başladı. Cesedin dişlerinin yine takırdadığını duyuyor, onu yakalamak için kollarını öne uzattığını görüyordu. Ama tek gözüyle hafiften yan yan bakınca cesedin görmüyormuş gibi onu olduğu yerde değil, başka yerlerde yakalamaya çalıştığını fark etti. Ceset derinden böğürmeye, ölü ağzıyla korkunç sözcükler söylemeye başlamıştı. Kaynayan katran gibi hırıltılı sesler çıkarıyordu. Bu sözcüklerin ne anlama geldiğini söyleyemezdi Homa, ama korkunç bir şeyler vardı bu sözcüklerde. Cesedin sihir sözleri söylediğini fark edince dehşete kapıldı.</p>
				<p class="normal">Bu sözcüklerden bir rüzgâr esti kilisenin içinde, sürüyle kuş uçuşuyormuş gibi bir gürültü koptu. Kilisenin pencerelerinin nasıl zangırdadığını, demir çerçevelerin tiz tırmalanma seslerini, büyük bir gücün kapıyı kırarcasına nasıl sarstığını duyuyordu. Kalbi güm güm vuruyordu. Gözlerini kapamış, durmadan sihir sözleri, dualar okuyordu. Sonunda ansızın uzaktan gelen bir ıslık duyuldu. Uzaklarda öten bir horozun sesiydi bu. Bitkin düşmüş filozof durdu, içi geçmişti.</p>
				<p class="normal">Filozofu almaya gelenler onu yarı ölü buldular. Sırtını duvara dayamış, kendisini konuşturmaya çalışan Kazaklara yuvalarından uğramış gözlerle bakıyordu. Neredeyse taşıyarak çıkardılar onu kiliseden, yol boyunca yürümesine yardım ettiler. Yüzbaşının avlusuna geldiklerinde Homa şöyle bir silkindi, kendisine büyük bir maşrapa votka vermelerini söyledi. Votkayı içtikten sonra saçlarını düzeltip şöyle dedi:</p>
				<p class="normal">— Şu dünyada ne saçma şeyler oluyor! Korkulacak çok şey var ama...</p>
				<p class="normal">Böyle söylerken birden "boş verin" der gibi kolunu salladı.</p>
				<p class="normal">Çevresinde toplanmış herkes onun bu söylediği karşısında başını önüne eğdi. Uşakların hepsinin, ahırı temizleme veya su taşıma sırası kendilerine geldiğinde kendi yerine gönderdiği küçük çocuk bile, o zavallı çocuk bile şaşkındı, ağzı açık kalmıştı.</p>
				<p class="normal">O sırada yaşlı aşçı kadının çırağı, başörtüsüne her zaman bir şeyler (ya bir parça kurdele, ya bir karanfil, hatta başka bir şey bulamazsa bir kâğıt parçası) takan pek yaşlı sayılamayacak fingirdek kadın oradan geçiyordu. Önlüğü belini, düzgün bedenini ortaya çıkaracak biçimde sıkıca sarılmıştı.</p>
				<p class="normal">Filozofu görünce:</p>
				<p class="normal">— Günaydın Homa! dedi. (Ellerin çırparak haykırdı.) Ay, ay, ay! Ne olmuş sana öyle?</p>
				<p class="normal">— Ne olmuş, salak kadın?</p>
				<p class="normal">— Aman Tanrım! Saçların ağarmış senin!</p>
				<p class="normal">Spirid filozofun yüzüne dikkatli bakarak:</p>
				<p class="normal">— Vay, vay! dedi. Kadın doğru söylüyor! Gerçekten de, bizim ihtiyar Yavtuh gibi saçların bembeyaz olmuş Homa.</p>
				<p class="normal">Bunu duyunca hemen mutfağa koştu filozof. Orada duvara asılı, önünde fingirdek kadının süslenmesine tanıklık eden unutmabeniler, menekşeler, hatta kır çiçeklerinden bir çelenk olan, sinek pisliği dolu üçgen biçimindeki aynanın karşısında durdu. Söylenenin doğru olduğunu görünce dehşete kapıldı: Gerçekten de saçının yarısı ağarmıştı.</p>
				<p class="normal">Homa Brut başını önüne eğdi, düşünmeye başladı. Bir süre sonra şöyle dedi:</p>
				<p class="normal">— Yüzbaşının yanına gideceğim, her şeyi olduğu gibi anlatacağım ona. Ölmüş kızına artık dua okumak istemediğimi söyleyeceğim. Hemen Kiev'e yollasın beni.</p>
				<p class="normal">Böyle düşünerek yüzbaşının evine yollandı.</p>
				<p class="normal">Yüzbaşı odasında kıpırdamadan oturuyordu. Filozofun daha önce gördüğü umutsuz hüzün vardı yüzünde. Yanakları daha da çökmüştü. Çok az yediği, belki yemeğe elini bile sürmediği belliydi. Olağan olmayan bir solukluk, sanki taştan bir kıpırtısızlık veriyordu yüzüne.</p>
				<p class="normal">Şapkası elinde, odanın kapısında dikilen Homa'yı görünce:</p>
				<p class="normal">— Merhaba zavallı çocuk, dedi. Orada işler nasıl gidiyor? Her şey yolunda mı?</p>
				<p class="normal">— Yolunda olmasına yolunda. Ama öyle şeyler oluyor ki, şapkanı kaptığın gibi tabanları kaldırıp nereye kaçacaksan kaç...</p>
				<p class="normal">— Nasıl yani?</p>
				<p class="normal">— Evet, sizin kızınız... Doğrusunu isterseniz, evet soylu bir kızdır, buna kimsenin bir diyeceği olamaz, ama açıkçası, Tanrı huzur versin ruhuna...</p>
				<p class="normal">— Ne olmuş kızıma?</p>
				<p class="normal">— Şeytan girmiş içine. Öyle korkunç şeyler yapıyor ki, hiçbir duanın yararı olmuyor.</p>
				<p class="normal">— Sen yine de oku, oku! Boşuna seni istemedi. Ruhu için çok endişe ediyordu sevgili kızım, içindeki kötülükleri dualarla atmak istiyordu.</p>
				<p class="normal">— Siz bilirsiniz ama efendim, inanın yararı yok...</p>
				<p class="normal">Yüzbaşı aynı ısrarlı tavrıyla:</p>
				<p class="normal">— Oku sen, yine de oku! dedi. Bir gecen kaldı. Yaptığın iyi bir şey. Sonunda ödüllendireceğim seni.</p>
				<p class="normal">Homa kararlı, karşılık verdi:</p>
				<p class="normal">— Ödülünüz ne olursa olsun... Ne düşünürseniz düşünün efendim, kızınıza artık dua okumayacağım.</p>
				<p class="normal">— Beni dinle filozof, dedi yüzbaşı. (Şimdi sesi sert ve tehditkârdı.) Böyle şeylerden hoşlanmam. Okulunda yapabilirsin bunu. Ama burada olmaz: Okul müdürünüz gibi kırbaçlamam ben adamı. İyi kösele kamçı nasıldır bilir misin?</p>
				<p class="normal">Filozof sesin alçaltıp:</p>
				<p class="normal">— Bilmez olur muyum! dedi. Kösele kamçıyı bilmeyen yoktur. Dayanılacak şey değildir.</p>
				<p class="normal">Yüzbaşı gözdağı verir bir tavırla ayağa kalktı.</p>
				<p class="normal">— Öyle ama, benim adamlarımın nasıl haşladığını bilemezsin! dedi. (Ancak üzgün olduğu zamanlar gizlenen, sınır tanımayan karakterini bütünüyle ortaya döken o emreder, sert ifade kaplamıştı yüzünü.) Burada önce kırbaçlarlar, sonra yaraların üzerine votka dökerler, sonra yine kırbaçlarlar. Hadi yürü, yürü! Görevini yap! Yapmazsan ayağa kalkamazsın. Ama yaparsan bin altın alırsın!</p>
				<p class="normal">Filozof odadan çıkarken düşünüyordu: "Vay canına! İşler kötü! Adamın şakası yok! Dur hele dostum: Ama öyle bir tüyeceğim ki, köpeklerinle yetişemeyeceksin arkamdan."</p>
				<p class="normal">Homa kaçmaya kesin kararlıydı. Öğle yemeği sonrasını bekliyordu. Yemekten sonra uşakların hepsi samanlıklara çekilirler, ağızlarını açıp öyle yüksek sesle horlamaya başlarlardı ki, yüzbaşının avlusunda fabrika çalışıyor sanırdınız. Beklediği an geldi sonunda. Yavtuh bile güneşin altında uzanıp gözlerini kapamıştı. Filozof korkudan titreyerek sessizce yüzbaşının bahçesine doğru yürüdü. Oradan kimseye görünmeden tarlalar yoluyla daha kolay kaçabileceğini düşünüyordu. Bu bahçe genellikle çok bakımsız olduğu için her türlü gizli iş için çok uygundu. Bey ailesinin kullandığı bir patika dışında öteki yolların hepsi dal budak salmış vişne ve mürver ağaçlarının, sivri, pembe dikenli uzun saplarını ta yükseklere uzatmış dulavratotlarının arasında görünmez olmuştu. Şerbetçiotları, bu ağaç ve çalı kalabalığının üzerini çitin üzerine dökülen, oradan yabani çayır çançiçekleriyle yılanlar gibi kıvrılarak yere inen bir ağ gibi kaplamış, bir çatı gibi örtmüştü. Bahçeyi çeviren çitin ötesinde sanki bu zamana kadar hiç kimsenin merak edip içine bakmadığı tam bir yabani çalı ormanı vardı. Tırpanın biri ağzını ağaçlaşmış bu çalıların kalın bedenine dokundurmaya kalkışacak olsa cam gibi tuz buz olurdu.</p>
				<p class="normal">Çiti aşarken filozofun dişleri öylesine takırdadı, kalbi öylesine hızlı atmaya başladı ki kendisi bile korktu. Uzun cüppesinin eteklerini biri yere çivilemişti sanki. Tam çiti aştığı anda kulaklarını sağır eden bir ıslık şöyle dedi gibi geldi ona: "Nereye? Nereye gidiyorsun?" Filozof çalılığa daldı, ayağı ikide bir eski köklere takılarak, köstebeklerin üzerine basarak var gücüyle koşmaya başladı. Çalılıktan çıkınca bir çayırı geçmesi gerektiğini gördü. Çayırdan sonra sık bir çakaleriği korusu vardı. Orada güvende olacağını, koruyu geçince de Kiev yoluna çıkacağını düşünüyordu. Çayırı çabuk geçip sık çakaleriği korusuna daldı. Korudan geçiş ücreti olarak da her dikende setresinin bir parçasını bırakarak çıktı ve kendini küçük bir yamacın başında buldu. Dalları yerlere kadar sarkan söğüt ağaçları vardı burada. Berrak suyuyla küçük bir kaynak gümüş gibi parlıyordu. Filozofun ilk yaptığı, çömelip kana kana su içmek oldu. Çünkü çok susamıştı.</p>
				<p class="normal">Dudaklarını kurularken:</p>
				<p class="normal">— Güzel suymuş! dedi. Burada biraz dinlensem iyi olacak.</p>
				<p class="normal">— Olmaz, iyisi mi koşmaya devam edelim: Arkamızdan geliyorlardır!</p>
				<p class="normal">Bir ses gelmişti kulağına. Dönüp baktı: Yavtuh karşısında duruyordu.</p>
				<p class="normal">Filozof, "Hay şeytan Yavtuh!" diye geçirdi içinden. "Bacakların kırılaydı e mi... O iğrenç suratını, her şeyini meşe odunuyla parça parça etseydim."</p>
				<p class="normal">Yavtuh konuşmasını sürdürdü:</p>
				<p class="normal">— Bu işe yanlış kalkıştın. Benim geldiğim yoldan gelseydin çok daha iyi ederdin: Tam ahırın yanındaki yoldan. Doğrusu, yazık oldu setrene. Kumaşı iyiydi. Arşınına ne kadar vermiştin? Neyse, yeterince dolaştık, dönelim artık.</p>
				<p class="normal">Filozof, Yavtuh'un ardına düştü. "İğrenç cadı şimdi yakacak beni," diye düşünüyordu. "Peki ama gerçekten de nedir benim bu yaptığım? Neden korkuyorum? Bir Kazak değil miyim ben? Öyle ya, iki gece okudum, üçüncüsünde de yardım eder bana Tanrı. Kötü ruh peşini bırakmadığına göre, besbelli, epey günah işlemiş cadı."</p>
				<p class="normal">Yüzbaşının avlusuna girdiklerinde böyle şeyler düşünüyordu filozof. Böylece kendini biraz cesaretlendirdikten sonra, kâhyaya yakınlığı yüzünden bazen mahzene girme ayrıcalığı olan, oradan şişe şişe kötü buğday votkası aşıran Doroş'tan rica edip büyük bir şişe aldı ve iki arkadaş samanlığın altına uzanıp içmeye başladı. Sarhoş olunca birden ayağa fırladı filozof, "Çalgıcılar! Çalgıcılar!" diye bağırdı. Ve çalgıcıları beklemeden avlunun orta yerine çıkıp trepak oynamaya başladı. Gün ortasına kadar oynadı; öyle ki, böyle durumlarda her zaman olduğu gibi, çevresini almış uşaklar sonunda yere tükürüp, "Yorulmak bilmiyor adam!" diyerek dağılmıştı. Nihayet yorgun düşüp oracığa uzanıp uyudu filozof. Ancak akşam bir kova soğuk su uyandırabildi onu. Akşam yemeğinde Kazaklığın ne demek olduğunu, bir Kazak'ın dünyada hiçbir şeyden korkmaması gerektiğini anlattı durdu.</p>
				<p class="normal">Sonunda Yavtuh:</p>
				<p class="normal">— Vakit tamam, gidelim, dedi.</p>
				<p class="normal">"Dilini eşek arısı soksun, pis domuz!" diye geçirdi içinden filozof. Ayağa kalkıp:</p>
				<p class="normal">— Gidelim, dedi.</p>
				<p class="normal">Filozof yolda yürürken durmadan sağına soluna bakınıyor, arada bir yanındakilerle konuşuyordu. Ama Yavtuh hep susuyor, Doroş ise çok seyrek konuşuyordu. Berbat bir geceydi. Uzaklarda kurt sürüleri uluyordu. Köpeklerin havlaması da ürkütücüydü.</p>
				<p class="normal">Doroş:</p>
				<p class="normal">— Sanki kurtlar değil de başka bir şey uluyor, dedi.</p>
				<p class="normal">Yavtuh susuyordu. Filozof söyleyecek bir şey bulamadı.</p>
				<p class="normal">Kiliseye geldiler, bu kilisenin sahibinin Tanrı için, kendi ruhu için çok az şey yaptığına tanıklık eden harap ahşap kemerlerinin altından geçtiler. Önceki iki gece olduğu gibi, Yavtuh ve Doroş filozofu yalnız bırakıp gitti. Kilisenin içinde bir değişiklik yoktu. Her şey yine korkunçtu. Bir an durdu filozof. Korkunç cadının tabutu yine kilisenin orta yerinde duruyordu. Filozof önce olduğu gibi çevresinde yine bir daire çizdikten sonra kendi kendine mırıldandı: "Korkmayacağım! Yemin ederim korkmayacağım!" Bildiği sihir sözlerini tekrarlamaya başladı. Kilisenin içinde korkunç bir sessizlik vardı. Mumlar titrek titrek yanıyor, ortamı hafiften ışıtıyordu. Filozof bir sayfa çevirdi, sonra bir sayfa daha, ama o anda kitapta yazılı olanı okumadığını fark etti. Korku içinde haç çıkardı, yüksek sesle okumaya başladı. Bu biraz rahatlattı onu: Okumayı sürdürdü, sayfalar sayfaları izledi. Ansızın... sessizliğin ortasında... tabutun demir kapağı gürültüyle yere düştü ve içinden ölü doğruldu. Şimdi ilk gece olduğundan da korkunçtu. Dişleri insanı dehşete düşürecek biçimde takır takır birbirine vuruyor, dudakları kasılarak çekiliyor, ağzından yakaran vahşi çığlıklar çıkıyordu. Bir fırtına koptu kilisenin içinde, tasvirler yerlere döküldü, pencerelerin parçalanan camları yukarıdan aşağı düşmeye başladı. Kapılar menteşelerinden fırladı, tüyler ürperten sınırsız bir güç daldı Tanrı'nın kilisesine. Dehşetengiz bir kanat ve tırmalama gürültüsü doldurdu kilisenin içini. Her şey havada uçuşuyor, filozofu arıyordu.</p>
				<p class="normal">Son çakırkeyifliği de uçup gitmişti Homa'nın başından. Ha bire haç çıkarıyor, aklına gelen duaları okuyordu. Bir yandan da kötü ruhların kanatlarının, iğrenç kuyruklarının ucuyla neredeyse ona dokunarak çevresinde dolanıp durduklarını duyuyordu. Onlara bakmaya cesaret edemiyordu Homa. Yalnızca, saçları orman gibi karmakarışık, çok büyük, canavar bir yaratığın duvar boyunca dikildiğini görüyordu. Saçlarının arasından kaşları biraz yukarı kalkık korkunç iki göz bakıyordu. Kaşlarının üzerinde, havada, içinden binlerce kıskaç ve akrep iğnesi fırlamış, şiş gibi kocaman bir şey vardı. Parça parça toprak vardı üzerlerinde. Kötü ruhlar bakınıyor, Homa'yı arıyorlardı, ama çevresine çizdiği gizemli dairenin içinde göremiyorlardı onu.</p>
				<p class="normal">Ölü kızın sesi duyuldu:</p>
				<p class="normal">— Viy'i getirin! Gidip getirin Viy'i!</p>
				<p class="normal">Ansızın bir sessizlik çöktü kilisenin içine. Uzaklardan kurt ulumaları geldi, çok geçmeden ağır ayak sesleri duyuldu kilisenin içinde. Homa yan gözle bakınca çok iri, hantal, bodur birini getirdiklerini gördü. Üstü başı kapkara toprak içindeydi. Toprağa bulanmış bacakları ve kolları sağlam, güçlü ağaç köklerini andırıyordu. Yere bedeninin bütün ağırlığıyla basarak, sık sık tökezleyerek yürüyordu. Uzun gözkapakları yerlere kadar uzanıyordu. Homa onun yüzünün demirden olduğunu fark edince dehşete kapıldı. Kollarına girip yürümesine yardım edenler getirip tam Homa'nın önüne bıraktılar onu.</p>
				<p class="normal">Viy yeraltından geliyormuş gibi boğuk bir sesle:</p>
				<p class="normal">— Göz kapaklarımı kaldırın. Göremiyorum! dedi.</p>
				<p class="normal">Ve kötü ruhlar sürüsü gözkapaklarını kaldırmak için atıldı.</p>
				<p class="normal">İçinden gelen bir ses filozofa şöyle fısıldadı: "Bakma!" Gel gelelim, tutamadı kendini Homa, baktı.</p>
				<p class="normal">Viy:</p>
				<p class="normal">— İşte orada! diye bağırdı.</p>
				<p class="normal">Ve demir parmağını ona doğrulttu. Kötü ruhların hepsi birden filozofun üzerine çullandı. Zavallı soluksuz yere yığıldı, o anda korkudan ruhunu teslim etti.</p>
				<p class="normal">Bir horoz sesi duyuldu. İkinci horoz sesiydi bu. Birincisini cüce gnomlar duymuştu. Korkuya kapılan kötü ruhlar bir an önce kendilerini kurtarmak için her biri bir yana, (kapılara, pencerelere) çil yavrusu gibi dağıldı. Ama kaçmayı başaramadılar: Kapılarda, pencerelerde takılı kaldılar. İçeri giren papaz Tanrı'nın kutsal evinde bu rezaleti görünce donup kaldı ve böyle bir ortamda ölü ayini yapmaya cesaret edemedi. O günden sonra kilise yıllarca kapılarında, pencerelerinde kötü ruhlar asılı olarak kaldı ve zamanla her yanını orman, yabani otlar, çakaleriği çalıları kapladı, şimdilerde kimse yolunu bile bulamıyor.</p>
				<p class="ortayazi">***</p>
				<p class="normal">Bu olayın söylentisi Kiev'e ulaşıp da papaz adayı Halyava nihayet filozof Homa'nın başına gelenleri öğrenince bir saat derin düşüncelere daldı. Bu arada onun yaşamında büyük değişiklikler olmuştu. Kaderi gülmüştü yüzüne: Okulu bitirmesinden sonra onu en yüksek çanı çalma rütbesine yükseltmişlerdi, bu çana çıkan ahşap merdiven berbat olduğu için de hemen her zaman yaralı bir burunla dolaşıyordu.</p>
				<p class="normal">Bu arada filozof olmuş ve yeni yeni bıyık bırakmaya başlamış Tiberiy Gorobets gelip şöyle dedi ona:</p>
				<p class="normal">— Homa'nın başına neler gelmiş, duydun mu?</p>
				<p class="normal">Halyava:</p>
				<p class="normal">— Tanrı öyle istemiş, dedi. Bir meyhaneye gidelim de ruhuna içelim!</p>
				<p class="normal">Filozofluk haklarından yararlanmaya hırsla başlamış olan genç filozof (öyle ki, şalvarında da, setresinde de, hatta şapkasında içki lekeleri ve tütün artıkları vardı) hemen buna hazır olduğunu söyledi.</p>
				<p class="normal">Topal meyhaneci üçüncü maşrapayı önüne koyduğunda çancı şöyle dedi:</p>
				<p class="normal">— Yaman delikanlıydı Homa! Çok iyiydi! Boş yere öldü.</p>
				<p class="normal">— Niçin öldüğünü biliyorum ben: Korktuğu için öldü… Korkmasaydı cadı hiçbir şey yapamazdı. Haç çıkarıp kuyruğuna tükürmesi yeterdi, bir şey olmazdı o zaman. Böyle şeyleri bana soracaksın. Kiev'de pazaryerinde sergi açan kadınların hepsi cadıdır.</p>
				<p class="normal">Çancı onun bu dediğini onaylar gibi başını eğdi. Ama bir şey söylemek için dilinin dönmediğini fark edince yavaşça kalktı masadan, iki yana yalpa vura vura, her zamanki gizli yerine, çalıların arasına gidip uzandı. Bununla birlikte eski alışkanlığıyla, meyhanede sıranın altına düşen eski bir çizme topuğunu yürütmeyi de unutmamıştı.</p>
		
		</body>
</html>