<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_21">   V   </h2>
				<p class="ortaitalik"><span class="idebold">Mirgorod'un iki saygın kişisinin görüşmesinin anlatıldığı bölüm</span></p>
				<p class="normal">İvan İvanoviç evine döndükten sonra her zaman yaptığı gibi, avluda sundurmanın altına uzanmıştı ki, ansızın büyük bir şaşkınlık içinde, avlu kapısında kırmızılı bir şey görür gibi oldu. Polis müdürünün, yağdan cilalı deriye dönmüş yakası gibi yağlı, kırmızı kol ağzıydı gördüğü. Onu görünce şöyle düşündü İvan İvanoviç: "Pyotr Fyodoroviç benimle konuşmaya geldiğine göre, anlaşılan işler fena gitmiyor." Ama polis müdürünün, her zamanki alışkanlığının tersine, koşar adımlarla, kollarını sallayarak yürüdüğünü görünce çok şaşırdı. Müdürün üniformasında sekiz düğme vardı. Dokuzuncu düğme bir yıl önceki kilise olaylarında kopmuş, kaybolmuştu. Polis müdürü, mahalle komiserleri kendisine günlük raporları her getirdiklerinde düğmenin bulunup bulunmadığını sormasına karşın, köy polisleri düğmeyi hâlâ bulamamışlardı. Geri kalan sekiz düğme de köylü kadınların bakla dizmeleri gibi sıralanmıştı: Biri sağa, biri sola bakıyordu. Polis müdürü son savaşta sol bacağından yaralandığı için bu bacağını yana savurur gibi öne atıp aksayarak yürüyor, bu yüzden bütün gücünü sağ bacağına veriyordu. Ne kadar çabuk yürümeye çalışırsa, yürüyüşü o ölçüde yavaşlardı. Bu yüzden, sundurmanın altına varana kadar, onun neden kollarını öyle sallayarak yürüdüğü üzerine İvan İvanoviç'in düşünecek çok zamanı olmuştu. Ortada olağanüstü bir durumun olduğu belliydi, çünkü yeni kılıcını takmıştı polis müdürü.</p>
				<p class="normal">Daha önce de anlatıldığı gibi, çok meraklı biriydi İvan İvanoviç ve polis müdürünün zorlanarak merdiveni çıkışını izlerken sabırsızlanıyordu. Polis müdürü hâlâ başını kaldırmamıştı ve sol bacağını savurması da basamakları çıkmasına pek yardımcı olmuyordu.</p>
				<p class="normal">İvan İvanoviç:</p>
				<p class="normal">— Hoş geldiniz Pyotr Fyodoroviç! diye haykırdı.</p>
				<p class="normal">Polis müdürü cevap verdi:</p>
				<p class="normal">— İyi kalpli, iyiliksever dostum, velinimetim İvan İvanoviç'e iyi günler dilerim!</p>
				<p class="normal">— Lütfen oturun. Farkındayım, yoruldunuz, çünkü bacağınız rahat yürümenize engel oluyor...</p>
				<p class="normal">Polis müdürü, İvan İvanoviç'e iriyarı birinin bir cüceye veya züppe birinin dans öğretmenine bakışını andıran bakışla şöyle bir baktıktan sonra, yüksek sesle:</p>
				<p class="normal">— Evet, bacağım! dedi.</p>
				<p class="normal">Bacağını yere vurarak söylemişti bunu. Ama bu kahramanlık gösterisi ona pahalıya patladı. Çünkü düşecek gibi olmuş, burnu parmaklığa çarpmıştı. Ama pek düzenli, ağırbaşlı biri olan polis müdürü küçük düşmemek için hemen toparlamıştı kendini. Enfiye tabakasını çıkarmak istiyormuş gibi elini cebine attıktan sonra konuşmasını sürdürdü:</p>
				<p class="normal">— Sevgili dostum İvan İvanoviç, velinimetim benim, size şunu söyleyeyim ki, gençliğimde çok savaşlara katıldım ben. Hem de ne savaşlara! Sözgelimi, bin sekiz yüz yedi savaşında... Ah, anlatayım da dinleyin, çitten atlayıp nasıl girmiştim bir Alman güzelinin evine...</p>
				<p class="normal">Bunu söylerken bir gözünü kısıp çapkınca gülümsemişti polis müdürü.</p>
				<p class="normal">İvan İvanoviç, onun öyküsünü anlatmasına engel olup bir an önce ziyaretinin nedenine gelmesini sağlamak için:</p>
				<p class="normal">— Bugün nerelere uğradınız? diye sordu.</p>
				<p class="normal">Polis müdürünün ne söylemek niyetinde olduğunu sormayı çok istiyor, ama bunun kaba kaçmasından çekiniyordu. Kendini tutmak, polis müdürünün konuyu açmasını beklemek zorundaydı. Öte yandan kalbi de güm güm atıyordu.</p>
				<p class="normal">Polis müdürü:</p>
				<p class="normal">— İzin verin, anlatayım nerelere uğradığımı, dedi. Önce şunu söyleyeyim, hava çok güzeldi...</p>
				<p class="normal">İvan İvanoviç meraktan ölecek gibiydi.</p>
				<p class="normal">Polis müdürü devam etti:</p>
				<p class="normal">— Ama ben bugün size çok önemli bir iş için geldim.</p>
				<p class="normal">O anda polis müdürünün yüzünde de, tavrında da merdiveni çıkmaya çalışırkenki telaş vardı.</p>
				<p class="normal">İvan İvanoviç'in içi kıpır kıpırdı, sıtma nöbeti gelmiş gibi titriyordu. Her zamanki sabırsızlığıyla sordu:</p>
				<p class="normal">— Neymiş önemli dediğiniz iş? Çok mu önemli?</p>
				<p class="normal">— Önce şunu unutmamanızı dilerim değerli dostum, velinimetim İvan İvanoviç, şöyle ki... benim açımdan, şunu bilmelisiniz ki, benim için hiç önemi yok ama bunun, ne var ki görevim, görevim söylememi gerektiriyor: Toplum düzenini bozdunuz!..</p>
				<p class="normal">— Neden söz ediyorsunuz siz Pyotr Fyodoroviç? Ne dediğinizi anlayamadım?</p>
				<p class="normal">— İnsaf edin İvan İvanoviç! Nasıl anlayamazsınız? Bir hayvanınız çok önemli bir evrakı alıp kaçtı, siz hâlâ bir şey anlayamadığınızı söylüyorsunuz!</p>
				<p class="normal">— Hangi hayvanım?</p>
				<p class="normal">— İzninizle söylüyorum, sizin boz domuzunuz.</p>
				<p class="normal">— Bunun suçlusu ben miyim? Bekçi neden açık bırakmış kapıyı?</p>
				<p class="normal">— Ama İvan İvanoviç, hayvan sizin hayvanınız, dolayısıyla siz suçlusunuz.</p>
				<p class="normal">— Domuzla beni bir tuttuğunuz için çok teşekkürler!</p>
				<p class="normal">— Böyle bir şey söylemedim İvan İvanoviç. Yemin ederim, söylemedim! Elinizi vicdanınıza koyup düşünün: Kentte, özellikle kentin caddelerinde pis hayvanların dolaşmasının valilikçe yasaklandığını siz de çok iyi biliyorsunuz. Kabul edin bunu.</p>
				<p class="normal">— Ne demek istediğinizi anlayamıyorum! Bir domuzun sokağa çıkması ne büyük sorunmuş!</p>
				<p class="normal">— İzin verin anlatayım, izin verin anlatayım İvan İvanoviç, kesinlikle yasaktır bu! Benim elimden ne gelir? Valilik öyle istiyor... biz de emri yerine getirmek zorundayız. Evet, bazen tavuklar veya kazlar avludan sokağa, hatta kent meydanına kaçıyor. Düşünün, tavuklar ve kazlar bile... Ama domuz ve keçilerin halkımızın dolaştığı alanlara salınmamasıyla ilgili valilik emrini daha geçen yıl yayımladım. Emir o zaman toplantılarda da okundu.</p>
				<p class="normal">— Hayır, Pyotr Fyodoroviç, anladığım kadarıyla sizin amacınız beni küçük düşürmek.</p>
				<p class="normal">— İşte bunu söyleyemezsiniz sevgili dostum, velinimetim! Sizi küçük düşürmek istediğimi düşünemezsiniz! Hatırlayın, geçen yıl çatınızı belirlenen yükseklikten bir arşın yüksek yaptığınızda tek sözcük söyledim mi size? Tersine, bunu hiç fark etmemişim gibi davrandım. İnanın değerli dostum, elimden gelseydi şimdi de... ama şimdi görevim, yani yükümlülüğüm olaya gerektiği önemi vermemi gerektiriyor. Düşünün, kentin anacaddesinde ansızın...</p>
				<p class="normal">— Caddeleriniz de pek temizdir doğrusu! Köylü kadınlar ellerine geçen her pisliği atıyor caddelerinize.</p>
				<p class="normal">— İzninizle söyleyeyim İvan İvanoviç, şimdi siz beni küçük düşürüyorsunuz! Evet, bazen oluyor öyle şeyler, ama çoğunlukla çitlerin dibine, samanlıkların ve evlerin altlarına atıyorlar. Ama kentin anacaddesinde, alanında gebe bir domuzun görülmesi, bu olacak şey değil işte...</p>
				<p class="normal">— Neler söylüyorsunuz siz Pyotr Fyodoroviç? Bildiğiniz gibi, domuzu da Tanrı yaratmış!</p>
				<p class="normal">— Kabul! Sizin kültürlü bir insan olduğunuzu, her konuda bilgili olduğunuzu bilmeyen yoktur. Evet, ben okumamış biriyim, el yazısını bile otuz yaşımdan sonra öğrendim. Bildiğiniz gibi, alaydan yetişmeyim ben.</p>
				<p class="normal">— Hım! dedi İvan İvanoviç.</p>
				<p class="normal">Polis müdürü konuşmasını sürdürüyordu:</p>
				<p class="normal">— Evet, bin sekiz yüz bir yılında avcı alayının dördüncü bölüğünde teğmendim. Bölük komutanımız, biliyorsunuzdur belki, Yüzbaşı Yeremeyev'di.</p>
				<p class="normal">Polis müdürü bunu söylerken parmaklarını İvan İvanoviç'in elindeki tütün doldurduğu enfiye tabakasına daldırmıştı.</p>
				<p class="normal">— Hım! dedi İvan İvanoviç.</p>
				<p class="normal">Polis müdürü anlatmayı sürdürüyordu:</p>
				<p class="normal">— Ama benim görevim, devletimin verdiği emirleri yerine getirmektir. Mahkemeden evrak çalmanın en büyük suçlardan biri olduğunu biliyor musunuz İvan İvanoviç?</p>
				<p class="normal">— Evet biliyorum ve isterseniz bunu size öğretirim de. Bu dediğiniz insanlar için söz konusudur, ama domuz bir hayvandır, Tanrı'nın bir yaratığı!</p>
				<p class="normal">— Öyle ama, yasa şunu söylüyor: "Evrak çalmak suçtur..." Rica ediyorum, beni dikkatle dinleyin: Evrak çalan <span class="ideitalik">suçludur</span>! Burada cins, dişilik, erkeklik, rütbe ayırımı yok... öyleyse hayvan da suçlu olabilir. Siz ne derseniz deyin, yasanın özüne göre suç işleyen hayvanın da toplumsal düzeni bozan bir suçlu olarak polisçe tutuklanması gerekir.</p>
				<p class="normal">İvan İvanoviç soğukkanlı bir tavırla itiraz etti:</p>
				<p class="normal">— Hayır Pyotr Fyodoroviç! Yapamayacaksınız bunu!</p>
				<p class="normal">— Nasıl isterseniz! Ama ben valiliğin emrini yerine getirmek zorundayım.</p>
				<p class="normal">— Ne o, gözdağı mı veriyorsunuz bana? Herhalde domuzumu yakalaması için tek kollu polisinizi yollarsınız. Hizmetçi kadına onu ocak demiriyle kovalamasını söyleyeceğim. Sağlam öteki kolunu da kırarlar burada.</p>
				<p class="normal">— Sizinle tartışamayacağım. Domuzunuzu polise teslim etmek istemiyorsanız, ne isterseniz yapabilirsiniz: Yılbaşında falan keser, etinden ne isterseniz yapar, afiyetle yersiniz. Yalnız bir ricam olur, sucuk yapacak olursanız, Gapka'nın yapacağı o çok nefis sucuktan bana iki kangalcık yollayınız. Benim Agrafena Trofimovna bayılıyor onun yaptığı sucuğa.</p>
				<p class="normal">— Olur, iki kangal yollarım.</p>
				<p class="normal">— Çok minnettar olurum size, sevgili dostum ve velinimetim. Şimdi izninizle size bir şey daha söyleyeceğim: Yargıç ve aynı zamanda bütün tanıdıklarım bana, nasıl desem, arkadaşınız İvan Nikiforoviç ile sizi barıştırmak görevini verdiler.</p>
				<p class="normal">— Ne dediniz?! O görgüsüzle mi? Öyle bir terbiyesizle barışmak ha? Asla! Olmaz, dünyada olmaz!</p>
				<p class="normal">Polis müdürü, iki burun deliğine de enfiye ziyafeti çektikten sonra:</p>
				<p class="normal">— Siz nasıl isterseniz öyle olsun, dedi. Akıl vermeye kalkışacak değilim size. Yalnız şu kadarını söyleyeyim: Şu anda kavgalısınız, ama barıştığınızda...</p>
				<p class="normal">İvan İvanoviç, konuyu değiştirmek için her zaman yaptığı gibi, bıldırcın avından söz etmeye başladı.</p>
				<p class="normal">Böylece polis müdürü hiçbir başarı elde edemeden geri dönmek zorunda kaldı.</p>
		
		</body>
</html>