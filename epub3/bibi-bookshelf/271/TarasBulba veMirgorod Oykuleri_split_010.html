<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_10">VI</h2>
				<p class="normal">Andri sırtında çuvallar, daracık tünelde Tatar kızını izlerken güçlükle ilerliyordu.</p>
				<p class="normal">Ona rehberlik eden kız:</p>
				<p class="normal">— Biraz sonra önümüzü görebileceğiz, dedi. Kandili bıraktığım yere yaklaştık.</p>
				<p class="normal">Gerçekten de, karanlıkta görünmeyen toprak duvarlar hafiften belirmeye başlamıştı. Görünüşte ibadet yeri olduğu anlaşılan küçük bir alana geldiler. En azından, sunak yerine duvarlardan birinin dibinde dar, küçük bir masa, masanın üzerinde duvarda renkleri silikleşmiş, solmuş bir Katolik Meryem Ana tasviri vardı. Tasvirin önünde asılı duran gümüş küçük bir kandil tasviri belli belirsiz aydınlatıyordu. Tatar kızı eğilip, çevresinde zincirlerin ucunda maşaların, ışığı ayarlamak ve söndürmek için külahların asılı olduğu ince uzun ayaklı, bakır şamdanı yerden aldı. Tasvirin önündeki kandilden yaktı. Şimdi daha aydınlık olmuştu. Birlikte yürüdüler. Kâh şamdanın güçlü ışığıyla aydınlanarak, kâh birbirinin koyu gölgesinin zifiri karanlığında kalarak yürürlerken Gerard Dou'nun <span class="ideitalik">della notte</span> tablolarını andırıyorlardı. Yiğit Kazak'ın sağlık ve gençlik fışkıran diri, güzel yüzü ile ona yol gösteren Tatar kızının bitkin, soluk yüzü arasında tam bir zıtlık vardı. Tünel şimdi biraz genişlemişti. Öyle ki, Andri artık iki büklüm yürümüyordu. Merakla, ona Kiev mağaralarını hatırlatan toprak duvarları inceliyordu. Kiev mağaralarında olduğu gibi burada da duvarlarda yer yer oyuklar ve bu oyuklarda tabutlar vardı. Yerlerde ise rutubetten düpedüz yumuşamış, un gibi olmuş insan kemikleri göze çarpıyordu. Besbelli burada da kutsal kişiler vardı ve dünyanın fırtınalarından, dertlerinden, ayartmalarından kurtulmak amacıyla buraya sığınmışlardı. Kimi yerlerde rutubet çok fazlaydı, öyle ki, bazen suların içinde yürüyorlardı. Çabuk yorulan Tatar kızın dinlenmesi için Andri sık sık durmak zorunda kalıyordu. Kızcağızın yediği küçük bir parça ekmek yeme alışkanlığını yitirmiş midesine oturmuştu. Sancıdan ikide bir olduğu yerde kalakalıyor, kıpırdayamıyordu.</p>
				<p class="normal">Sonunda küçük, demir bir kapı çıktı karşılarına. Tatar kızı bitik bir sesle, "Eh, şükür, sonunda geldik," dedi. Kapıya vurmak için kolunu kaldırdı, ama gücü yetmedi. Onun yerine Andri kuvvetlice vurdu kapıya. Kapının arkasında büyük boşluk olduğunu gösteren boğuk bir yankı işitildi. Sesin yüksek kemerlerde yankılandığı belliydi. İki dakika sonra anahtarların şıngırdadığı duyuldu. Biri merdivenden iniyordu sanki. Sonunda kapı açıldı, elinde anahtarlar ve bir kandille dar merdivende bir keşiş karşıladı onları. Kazakların öylesine nefret ettikleri, Yahudilerden bile çok tiksindikleri Katolik keşişi karşısında görünce Andri elinde olmadan bir an duraladı. Zaporojyeli Kazak'ı görünce keşiş de bir iki adım geri çekilmiş, ama Tatar kızın anlaşılmaz bir şeyler mırıldanması üzerine rahatlamıştı. Keşiş ışık tuttu onlara, arkalarından kapıyı kilitledikten sonra önlerine düşüp merdivenlerde yol gösterdi. Manastır kilisesinin yüksek, karanlık kemerlerine vardılar. Büyük şamdanlarla, mumlarla aydınlatılmış sunaklardan birinin önünde bir papaz yere diz çökmüş, sessizce dua ediyordu. İki yanında yine yere diz çökmüş, pembe cüppeli, beyaz dantel yakalıklı ve ellerinde buhurdanlıklarla, kilise korosundan iki genç vardı. Papaz bir mucize için, kentin kurtulması, ruhsal yönden çökmüş halkın dayanacak gücü ve sabrı bulması, kente korku salan, insanları ağlatan, mutsuz eden düşmanın kentten uzaklaşması için dua ediyordu. Hayaletleri andıran birkaç kadın yere diz çökmüş, güçsüz başlarını önlerindeki sandalyelerin arkalıklarına, kararmış tahta sıralara dayamış, hatta bütünüyle bırakmışlardı. Birkaç erkek de yine yere diz çökmüş veya kemerlerin oturduğu köşeli sütunlara yaslanmış, başları önlerinde, kederli, öyle duruyorlardı. Sunağın üzerindeki renkli camlı pencere sabahın ışıklarıyla kızıllaşmıştı, oradan süzülen ışık döşemede mavili, sarılı ve çeşitli renklerde yuvarlak şekiller oluşturarak karanlık kilisenin içini hafiften aydınlatıyordu. Bütün sunak ansızın ışıl ışıl olmuştu. Buhurdanlıkların dumanı gökkuşağının renklendirdiği bir bulut gibi asılı kalmıştı havada. Andri bulunduğu karanlık köşeden ışığın yarattığı bu mucizeyi şaşkınlık içinde izliyordu. O sırada orgun görkemli kükreyişi ansızın doldurdu kilisenin içini. Giderek yükseldi, yükseldi, büyüdü, gök gürültüsü gibi çatırdadı, sonra birden göksel bir müziğe dönüşüp yumuşak genç kız sesini anımsatan tatlı notalarla kemerlerin altını dolaştı, sonra tekrar gür bir kükremeye, gök gürültüsüne dönüşüp sustu. Arkasından kemerlerin altında titreşerek uzun süre yankılanarak dolaştı. Bu görkemli müziği Andri ağzı yarı açık, büyülenmiş gibi dinlemişti.</p>
				<p class="normal">O sırada birisinin kaftanının eteğinden çekelediğini hissetti. Tatar kızı, "Gidelim!" dedi. Hiç kimseye görünmeden geçtiler kiliseden, kilisenin önündeki alana çıktılar. Şafak çoktan sökmüştü. Güneş doğmak üzereydi. Kare biçiminde alanda kimsecikler yoktu. Ortasında, daha bir hafta öncesine kadar yiyecek satıldığını gösteren tahta sergiler vardı. Sokaklar (o zamanlar sokaklara kaldırım döşenmediği için) öbek öbek kurumuş çamur kaplıydı. Alanın dört bir yanında tek katlı, duvarlarında kirişlerle çapraz tutturulmuş boylarınca ağaç kalaslar ve direkler olan (o devirde evler genellikle böyle yapılıyordu, günümüzde Litvanya'nın ve Polonya'nın bazı bölgelerinde aynı evleri görmek mümkündür) taş veya kerpiç evler vardı. Hepsinin aşırı yüksek çatısında çok sayıda pencere, havalandırma deliği göze çarpıyordu. Bir yanda, kilisenin oldukça yakınında, öteki evlerden çok değişik ve yüksek (belediye binası veya devlet dairesi olsa gerek) bir bina yükseliyordu. İki katlıydı bina ve çift kemerli yüksek çatısında kadranı çatıya gömülü büyük bir saat vardı. Alanda kimsecikler yoktu, ama Andri bir ara zayıf birtakım iniltiler duyar gibi oldu. Başını çevirip bakınca alanın öte ucunda yerde neredeyse kıpırdamadan yatan iki üç kişi gördü. Onların ölü mü, yoksa uyuyor mu olduklarını anlamak için daha dikkatli bakıyordu ki, yerde yatan bir şeye takıldı ayağı. Yahudi gibi görünen bir kadın cesediydi bu. Biçimini yitirmiş, bozulmuş yüz hatlarından anlaşılamasa da genç olsa gerekti. Başında ipek, kırmızı bir başörtüsü vardı. İki sıra inci ya da boncuk dizisi kulaklarını süslüyordu, onların altından uzun, lüle lüle iki demet saç damarları fırlamış kupkuru boynuna dökülmüştü. Hemen yanında, cılız memesine yapışmış, orada süt bulamadığı için istem dışı bir öfkeyle parmaklarını memeye geçirmiş bir bebek yatıyordu. Ağlamıyordu artık bebek, bağırmıyordu da. Henüz ölmediği (ama yakında son nefesini vereceği) yalnızca hafifçe inip kalkan karnından belliydi. Tatar kızıyla Andri yan sokağa saptılar, sapar sapmaz da, Andri'yi değerli yüküyle görünce, "Ekmek!" diye bağırarak bir kaplan gibi üzerine saldıran çıldırmış biriyle karşılaştıkları için birden durmak zorunda kaldılar. Ama adamın çılgınlığı yanında gücü yeterli değildi. Andri itti onu: Adam yere yuvarlandı. Acıdığı için bir ekmek attı ona Andri. Adam kudurmuş köpek gibi atıldı ekmeğin üzerine, kemirircesine ısırmaya başladı, ama uzun zamandır bir şey yemediği için hemen orada, sokakta kıvranarak can verdi. Adım başı açlığın kurbanlarını gördükçe dehşete kapılıyorlardı. Anlaşılan, çoğu insan evlerinde acı çekmeye dayanamayıp gökten onlara güç verecek bir şeyler düşer umuduyla sokaklara atmışlardı kendilerini. Bir evin kapısında yaşlı bir kadın oturuyordu. Uyuyor muydu, ölmüş müydü, yoksa düpedüz kendinden mi geçmişti, anlamak zordu: En azından, artık hiçbir şey duymuyor, hiçbir şey görmüyordu ve başı göğsüne düşmüş, kıpırdamadan öylece oturuyordu. Başka bir evin çatısından aşağı ipe bağlı kupkuru bir beden sarkıyordu. Adamcağız açlığın acılarına artık dayanamamış, sonunu kendi isteğiyle çabuklaştırmak istemişti.</p>
				<p class="normal">Andri açlığın bütün bu sonuçlarını görünce sormadan edemedi Tatar kızına:</p>
				<p class="normal">— Ölmemek için bir şeyler yapamadılar mı bu insanlar? Bıçak kemiğe dayanınca, yapacak bir şey kalmayınca insan o zamana kadar iğrendiği şeyleri de yer. Dinin yasakladığı murdar hayvanların etiyle beslenir, öyle bir durumda her şey yenir.</p>
				<p class="normal">Tatar kız:</p>
				<p class="normal">— Ne var ne yok, hepsini, bütün sığırları yedik, dedi. Kentte tek bir at, tek bir köpek, hatta tek bir fare bulamazsın. Kentimizde hiçbir zaman yiyecek stoku yapılmazdı, her şey köylerden gelirdi.</p>
				<p class="normal">— Peki, böylesine korkunç bir biçimde ölürken hâlâ kenti savunmayı nasıl düşünüyorsunuz?</p>
				<p class="normal">— Voyvoda belki de teslim ederdi kenti, ama Bucak'taki albay dün sabah şahinle bir mektup yollamış. Mektupta kentin teslim olmamasını, alayıyla yardıma geleceğini, iki alayın birlikte gelmesi için bir başka albayı beklediğini yazıyormuş. Şimdi her an onları bekliyorlar... İşte geldik eve.</p>
				<p class="normal">Andri, öteki evlere hiç benzemeyen, bir İtalyan mimarın yaptığı evi uzaktan görmüştü. İnce, kırmızı tuğlalarla yapılmış iki katlı bir evdi. Alt katın pencereleri yüksek, dışa çıkık granit kornişle çevrelenmişti, üst katta ise galeriyi andıran küçük kemerler, her kemerin arasında armalı parmaklıklar vardı. Evin köşelerinde de armalar vardı. Boyalı tuğlalarla örülmüş dış merdiven doğrudan alana iniyordu. Merdivenin alt basamağının iki yanında, bir eliyle hemen yanındaki uzun namlulu tüfeğini simetrik olarak kavramış, öteki elini öne düşen başına destek yapmış iki nöbetçi oturuyordu. Bu duruşlarıyla canlı insanlardan çok, birer heykeli andırıyorlardı. Uyumuyorlardı, düşüncelere dalmış da değillerdi, ama her şeye kayıtsız oldukları belliydi: Gelenlerle ilgilenmemişlerdi bile. Tatar kızıyla Andri merdivenin başında, elinde dua kitabıyla, zengin giyimli, tepeden tırnağa silahlı başka bir nöbetçiyle karşılaştı. Nöbetçi yorgun gözlerle baktı onlara, ama Tatar kızının bir şey söylemesi üzerine kenara çekilip yol verdi ve tekrar dua kitabının açık sayfasına döndü. Bekleme odası ya da doğrudan antre olarak kullanılan ilk odaya, oldukça geniş bir salona girdiler. Salon duvarlar boyunca değişik biçimlerde oturmuş erlerle, uşaklarla, yazıcılarla, şarap satıcılarıyla ve soylularla doluydu. Asker olsun, toprak sahibi olsun, bir Leh büyüğünün ne denli önemli bir kişi olduğu bekleme odasındaki kalabalıktan belli olurdu. Yeni söndürülmüş mumların kokusu sinmişti salona. Sabah, uzun zamandır parmaklıklı geniş pencereden içeri bakıyordu ama, salonun ortasındaki adam boyu kocaman iki şamdan hâlâ söndürülmemişti. Andri doğruca armalı, her yeri oymalı geniş meşe kapıya yürüyecek oldu, ama Tatar kızı kolundan tutup durdurdu onu, yandaki küçük kapıyı gösterdi. Kapıdan geçip bir koridora çıktılar, sonra bir odaya girdiler. Andri dikkatle incelemeye koyuldu odayı. Kepenklerin aralıkların süzülen ışık koyu kırmızı perdenin, yaldızlı pervazın ve duvardaki bir tablonun üzerine düşüyordu. Tatar kızı orada beklemesini işaret etti Andri'ye, bitişik odanın kapısını açtı. Açılan kapıdan o anda ışık doldu Andri'nin bulunduğu odaya. Odadan birtakım fısıltılar, alçak sesle konuşmalar duyuldu. Andri'nin kalbi duracak gibi çarpıyordu. Açık kapıdan bir an, göz alıcı uzun saçları omuzlarına dökülmüş zarif bir kız görür gibi oldu. Tatar kızı geldi, odaya geçmesini söyledi. Andri o odaya nasıl girdiğini, arkasından kapının nasıl kapandığını hatırlamıyordu. Odada iki mum yanıyordu. Tasvirin önünde yanan bir kandil vardı. Tasvirin altında, Katoliklerin dua ederken basamağına dizlerini koydukları basamaklı, yüksekçe bir masa duruyordu. Ama Andri'nin gözlerinin aradığı bunlar değildi. Dönüp öte yana baktı ve ani bir hareket yapacakken taş bir heykel gibi donup kalmış bir kız gördü. Sanki Andri'ye doğru atılmak istemiş, ama birden olduğu yerde kalmıştı. Andri de genç kızın karşısında şaşkın bir durumda kalakalmıştı. Onu böyle göreceğini hiç düşünmemişti: Kiev'de gördüğü kız değildi bu, ona hiç benzemiyordu. Ama Kiev'de olduğundan iki kat daha güzel, olağanüstü bir varlıktı. Kiev'de eksik, tamamlanmamış bir şey vardı onda, oysa şimdi ressamın son fırça darbesini de vurup tamamladığı bir sanat eseriydi. O zaman çok güzel, uçarı bir kızdı, şimdi ise karşısında göz kamaştıran olgun güzelliğiyle genç bir kadın vardı. Andri'ye diktiği bakışında duygunun izleri, kırıntıları değil, duygunun tümü vardı. Gözyaşları henüz kurumamıştı ve gözlerine insanın ruhuna işleyen ıslak bir parlaklık veriyordu. Göğüsleri, boynu ve omuzları kusursuz güzelliğin o mükemmel sınırına dayanmıştı. Kiev'de yüzünü çevreleyen hafif dalgalı saçlarının bir kısmı şimdi toplanmış, bir kısmı ise ince uzun örgülerle omuzlarına, göğsüne dökülmüştü. Görünüşte yüz çizgileri bütünüyle değişmişti. Andri bu çizgilerin arasında, belleğinde izi kalmış olanlardan hiç değilse birini bulmak umuduyla boşuna zorladı kendini. Ama bir tane bile yoktu! Yüzünün solukluğu aşırı olmasına karşın, olağanüstü güzelliğini bozmamış, tersine, ona sanki çarpıcı, karşı konulmaz, çekici bir şey eklemişti. Andri saygılı bir korku hissetti içinde. Genç kızın karşısında kıpırdamadan duruyordu. Kız da bütün o genç erkek güzelliği ve gücüyle, olduğu yerden kıpırdamamasına karşın, bedeninden fışkıran canlılık ve çeviklikle karşısında duran Kazak'ı görünce şaşırmıştı. Delikanlının gözlerinde atak bir ışık vardı, kadife kaşları yay gibiydi, güneşte yanmış yanakları gençliğin dinçliğiyle parlıyordu ve yeni çıkmış simsiyah bıyığı kadife gibi parlıyordu.</p>
				<p class="normal">Genç kız:</p>
				<p class="normal">— Hayır soylu yiğit, dedi, minnettarlığımı ne yapsam anlatamam sana. (Tatlı sesi titriyordu.) Bu yaptığın için ancak Tanrı ödüllendirebilir seni, yoksa benim gibi zayıf bir kadın değil...</p>
				<p class="normal">Bakışını önüne eğdi. Ok gibi uzun kirpiklerle çevrelenmiş, kar gibi bembeyaz yarım daire gözkapakları kapandı. Güzelim yüzü önüne eğilmiş, yanaklarında hafif bir pembelik belirmişti. Andri söyleyecek bir şey bulamıyordu. Ruhundaki her şeyi (ruhunda oldukları gibi ateşli, bütün heyecanıyla) anlatmak istiyor ama yapamıyordu. Bir şey konuşmasına engel oluyordu. Sesi çıkmıyordu. Böyle bir söze karşılık vermenin onun gibi papaz okulunda okumuş, Zaporojye'nin kaba koşullarında yetişmiş birine göre olmadığını hissediyordu. Kazak yaşamından nefret ediyordu o anda.</p>
				<p class="normal">Tatar kızı girdi odaya. Andri'nin getirdiği ekmeklerden birini dilimlemiş, altın bir tabak içinde getirmişti. Tabağı hanımının önüne koydu. Hanımı bir Tatar kızına, bir ekmeğe baktı, sonra bakışını Andri'ye çevirdi. Çok şey vardı bu bakışında. Bu bitkin, süzgün, içindeki tüm duyguları anlatan etkileyici bakış Andri'yi genç kızın sözlerinden daha çok çarpmıştı. Birden hafif hissetti kendini Andri. İçinde her şey bir anda çözülüvermişti sanki. O ana kadar bir şeyin sımsıkı düğümlü tuttuğu ruhu, duyguları şimdi özgür, serbestti ve onları bir sözcük seli halinde dışa vurabileceğini hissediyordu. Güzel kız birden Tatar kızına döndü, huzursuz bir ses tonuyla sordu:</p>
				<p class="normal">— Ya anneme? Ona da götürdün mü?</p>
				<p class="normal">— Anneniz uyuyorlar.</p>
				<p class="normal">— Ya babama?</p>
				<p class="normal">— Götürdüm. Kendisi gelip yiğide teşekkürlerini bildireceğini söyledi.</p>
				<p class="normal">Kız ekmekten bir dilim alıp ağzına götürdü. Onun göz kamaştıran güzel parmaklarıyla ekmeği koparıp ağzına atmasını Andri sınırsız bir hazla izliyordu. O anda birden, verdiği ekmeğin bir parçasını çıldırmış gibi yiyince gözlerinin önünde ölen açlıktan deliye dönmüş o adamı hatırladı. Yüzü bembeyaz kesildi, kızı kolundan tutup yüksek sesle:</p>
				<p class="normal">— Bu kadarı yeter! dedi. Daha fazlasını yeme! Uzun zamandır bir şey yemediğin için ekmek dokunur sana.</p>
				<p class="normal">Kız hemen indirdi elini, ekmeği tabağa bıraktı ve uysal bir çocuk gibi baktı Andri'nin gözlerinin içine. Keşke bu bakışı anlatabilecek sözcükler mevcut olsaydı… Ama genç kızın bu bakışındaki duygululuğu anlatmak hiçbir heykeltıraşın, hiçbir ressamın, hiçbir söz ustasının harcı da değildi.</p>
				<p class="normal">Andri'nin yüreğinde, ruhunda, içinde ne var ne yok hepsi taşmıştı.</p>
				<p class="normal">— Kraliçem! diye haykırdı. Nedir istediğin? Neye ihtiyacın var? Söyle bana! Dünyada olabilecek en zor görevi ver bana... hemen koşup yerine getireyim! Hiçbir insanın gücünün yetmeyeceği işi yapmamı iste benden, yapayım, canımı vereyim senin için! Vereyim canımı, vereyim! Senin için veririm canımı, inan veririm! Kutsal haç üzerine yemin ediyorum, veririm!.. Seve seve yaparım bunu! Üç köyüm var, babamın yılkısındaki atlar da benim, annemin evlenirken getirdiği, babamdan gizlediği her şey de benim. Bendeki silahlar hiçbir Kazak'ta yoktur. Kılıcımın yalnızca kabzasına en iyi yılkı ile üç bin koyun verirler. Senin bir sözünle, hatta o simsiyah kaşlarını bir oynatmanla bunların hepsinden vazgeçerim, hiçbirini görmez gözüm, hepsini yakar yıkarım, sele veririm! Ama biliyorum, belki de aptalca şeyler bu söylediklerim, hatta yersiz... Ömrü papaz okulunda, Zaporojye'de geçmiş benim gibi biri için kralların, prenslerin, en soylusundan insanların bol olduğu böyle bir yerde konuşmak kolay değildir. Görüyorum, Tanrı'nın yarattığı bizlere benzemiyorsun sen. Öteki soylu kadınlardan da, kızlardan da farklısın. Bizler senin kölen olamayız, ancak göklerin melekleri hizmet edebilir sana.</p>
				<p class="normal">Komutanın kızı giderek artan bir şaşkınlık içinde, kulak kesilmiş, genç Kazak'ın ruhundaki genç, ateşli gücü ayna gibi açığa vuran içten konuşmasını tek sözcüğünü kaçırmamaya çalışarak dinliyordu. Bu konuşmanın yürekten gelen bir sesle söylenen her sözcüğünde büyük bir güç vardı. Genç kızın güzel yüzü aydınlanmıştı. Canını sıkan saçlarını geri attı, ağzı açık, Kazak'ın yüzüne uzun uzun baktı. Bir şey söylemek istedi, ama söylemedi. Karşısındaki yiğidin başka amaçları olduğunu, babasının, kardeşlerinin, halkının onlardan nefret ettiklerini, intikam almak istediklerini, korkunç Zaporojyelilerin kentlerini kuşattığını, acımadan hepsini öldüreceklerini hatırlamıştı... Birden gözleri doldu. İpek işlemeli mendilini çıkardı, yüzüne götürdü, çok geçmeden ıpıslak oldu mendil. Kız güzel alt dudağını kar beyazı dişleriyle (zehirli bir yılan sokmuş gibi) ısırdı, başını geriye atıp büyük acısını genç Kazak görmesin diye mendilini yüzünden indirmeden uzun süre öyle kaldı.</p>
				<p class="normal">Andri kızın yumuşacık elini avucuna alıp:</p>
				<p class="normal">— Tek sözcük söyle bana! dedi.</p>
				<p class="normal">O anda genç Kazak'ın damarlarında bir ateş dolaştı. Avucunda cansız duran eli sıktı.</p>
				<p class="normal">Ama genç kız susuyordu. Mendilini yüzünden çekmiyor, kıpırdamadan, öylece duruyordu.</p>
				<p class="normal">— Neden bu kadar üzgünsün? Söyle bana, neden bu kadar üzgünsün?</p>
				<p class="normal">Kız mendili çekti yüzünden, gözlerinin önüne düşmüş uzun birkaç tel saçı arkaya attı ve acılarla dolu, iniltili, durgun bir sesle anlatmaya başladı. Güzel bir akşamüzeri hafif bir yel dolaşır su kenarındaki sazlar arasında, sallar sazları, hışırdatır ve o anda oradan geçmekte olan bir yolcu hüzünlü hafif bir inilti duyar, çökmekte olan akşamın da, tarlalardan dönmekte olan işçilerin, orakçıların uzaklardan gelen neşeli şarkılarının da, bir yerlerden geçmekte olan yük arabalarının tekerlek gıcırtısının da farkında olamaz.</p>
				<p class="normal">— Üzülmemek elde mi? Beni doğuran anam acı çekmiyor mu? Ne kötü bir kaderim varmış! Kaderim celladımdan gaddarmış. Yurdumun prensleri, en varlıklı soyluları, kontları, başka ülkelerin baronları... birçok kahraman gelip karşıma dizildiler. Hepsi beni sevmeye hazırdı. Evet desem, sevgimi mutlulukların en büyüğü sayacaklardı. Elimi sallasam yetecekti, içlerinden biri, en yakışıklısı, soyu da, yüzü de en güzel olanı kocam olacaktı. Ah kötü talihim benim, izin vermedin bana! Yurdumuzun onca yiğidi dururken kalbimi bir yabancıya, düşmanımıza kaptırmama neden oldun! Tanrımızın kutsal anası! Ne günahlar işledim, ne büyük suçlarım oldu ki böylesine büyük bir cezaya çarptırdın beni? Günlerim bolluk, zenginlik içinde geçti. Önüme her gün en iyi, en pahalı yemekler, en tatlı şaraplar kondu. Peki ne içindi bütün bunlar? Sonunda krallığımızın en yoksul bir dilencisi gibi acılar içinde kıvranarak can vermem için mi? Ayrıca, böylesine korkunç bir cezaya çarptırılmak için ne yaptım? Bu yetmiyormuş gibi, kurtulmaları için canımı yirmi kez vermeye hazır olduğum annemle babamın dayanılmaz acılar içinde kıvranarak can vermelerini mi göreceğim? Dahası, ölüme böylesine yakınken ömrümde duymadığım, bilmediğim bu sevgi sözcüklerini mi duyacaktım, bu aşkı mı tadacaktım? Kara talihim zifiri kara olsun, gençliğim daha çok acılarla dolsun, ölümüm bana daha korkunç görünsün, ayrıca, ölürken seni, kara talihim, ve seni –bağışla bu günahkârı– kutsal Meryem Anamız, seni sitemle anayım diye mi sözleriyle parçaladı yüreğimi bu yabancı?</p>
				<p class="normal">Sözlerini bitirince genç kızın yüzünü bir umutsuzluk ifadesi kapladı. Yüzünün her çizgisinde iç sızlatan bir keder vardı. Ve her şeyi, kederle öne eğilmiş alnı da, yaşlı gözleri de, gözyaşlarıyla ıslanmış, sonra kuruyup hafiften kızarmış yanakları da... her şeyi şöyle diyordu sanki: "Bu yüzde mutluluk diye bir şey yoktur!"</p>
				<p class="normal">Andri şöyle dedi:</p>
				<p class="normal">— Önünde herkesin kutsal biri gibi eğilmesi için doğmuş, dünyanın en iyi, en güzel kızının böyle acılar içinde kıvranması olacak şey değildir. Hayır, ölmeyeceksin sen! Ölemezsin! Hayatım üzerine, benim için değerli her şey üzerine yemin ederim, ölmeyeceksin! Bu yazgını hiçbir şekilde (gücümle de, dualarımla da, savaşarak da) yenemezsem, o zaman birlikte öleceğiz. Hem önce ben öleceğim, sen ölmeden önce ben senin o güzel dizlerine başımı dayayıp öleceğim. O zaman kimse ayıramaz beni senden.</p>
				<p class="normal">Kız güzel başını sallayarak kesti Andri'nin sözünü:</p>
				<p class="normal">— Beni de, kendini de aldatma yiğidim... Biliyorum, içim sızlıyor, ama çok iyi biliyorum ki, sevemezsin sen beni. Ayrıca seni nasıl bir görevin beklediğini de biliyorum. Baban, arkadaşların, anayurdun çağırıyor seni, bizse düşmanız seninle.</p>
				<p class="normal">Andri, su boylarında yetişmiş kavaklar gibi düzgün bedenini dimdik doğrultup başını sertçe sallayarak:</p>
				<p class="normal">— Babamdan, arkadaşlarımdan, anayurdumdan bana ne! dedi. Sen öyle diyorsan, ben de şöyle diyorum sana: Hiç kimsem yok benim! (Yiğit, gözü pek bir Kazak'ın, karşısındakinin inanamayacağı, göze alamayacağı bir şeye karar verdiğinde yaptığı gibi elini kolunu sallayarak, yine yüksek sesle sürdürdü konuşmasını.) Senden başka hiç kimsem, hiç kimsem yok benim artık! Anayurdumun Ukrayna olduğunu söyleyen kim? Oranın anayurdum olduğuna kim karar vermiş? Ruhuna en tatlı gelen yerdir anayurt! En çok sevdiğimiz yerdir. Benim anayurdum sensin! Evet, sensin! Yaşadığım sürece yüreğimde taşıyacağım bu yurdu, sıkıysa bir Kazak oradan koparıp almaya kalkışsın bakalım! Böyle bir anayurt uğruna neyim var neyim yok satıp savarım, her şeyimi, canımı bile veririm!</p>
				<p class="normal">Genç kız göz kamaştıran bir heykel gibi donup kalmış, Andri'nin gözlerinin içine bakıyordu. Birden hıçkıra hıçkıra ağlamaya başladı ve yalnızca içten, yüce gönüllü, yürekleri sevgi dolu kadınlara vergi kadınsı bir atılganlıkla genç Kazak'ın boynuna atıldı, olağanüstü güzel kar beyazı kollarını boynuna doladı. Hüngür hüngür ağlıyordu. O sırada sokakta boru ve trampet sesleriyle karışık, anlaşılamayan birtakım bağrışmalar oldu. Ama Andri'nin bir şey duyduğu yoktu. Harika bir ağzın baş döndürücü kokulu soluğunun sıcaklığını, gözyaşlarının yüzünü ıslattığını, başının üzerinden dökülen ipeksi parlak, simsiyah, hoş kokulu saçları hissediyordu yalnızca.</p>
				<p class="normal">O sırada neşeli çığlıklar atarak Tatar kızı daldı odaya. Kendinde değilmiş gibi bağırıyordu:</p>
				<p class="normal">— Kurtulduk, kurtulduk! Bizimkiler kente girdi, ekmek getirdiler, buğday, un ve birkaç da elleri bağlı Zaporojyeli...</p>
				<p class="normal">Ama Andri de, genç kız da Tatar kızının söylediklerinden bir şey anlayamamışlardı. Kente giren "bizimkiler" kimlerdi, yanlarında neler getirmişlerdi, hangi Zaporojyelilerin ellerini bağlamışlardı? Andri kendini bambaşka bir dünyanın duygularına bırakmış, yanağına dokunan dudakları öpüyor, o dudaklar da onun öpüşüne karşılık veriyordu. İnsanın ömründe ancak bir kez tadabileceği o karşılıklı haz dolu öpüşmeydi bu.</p>
				<p class="normal">İşte o anda mahvolmuştu Kazak! Kazak yiğitliği onun için yok olmuştu artık! Bir daha Zaporojye'yi de, baba evini de, Tanrı'nın kilisesini de göremeyecekti. Ukrayna da onu savunacak en yiğit evlatlarından birini bir daha göremeyecekti. Taras, dünyaya onu rezil eden böyle bir evlat getirdiği güne, saate lanetler okuyarak kırlaşmış perçeminden bir tutam saç koparacaktı!</p>
		
		</body>
</html>