<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_15">XI</h2>
				<p class="normal">Anlatılan bu olayların geçtiği çağlarda gümrükçüler de, yollardaki korucular da yasak işler çevirenlerin henüz korkulu rüyası değillerdi. Bu yüzden herkes istediği her şeyi bir yerden bir yere götürebiliyordu. Bir görevli arama yapmak, incelemek isterse (özellikle arabada gözüne hoş gelen bir şeyler varsa ve eli de uzunsa) bunu daha çok kendi zevki için yapardı. Ama tuğlanın böyle bir özelliği yoktu ve Yankel'in arabası kentin ana kapısından rahatlıkla geçmişti. Bulba daracık kafesinde yalnızca birtakım gürültüler ve bağrış çağrış duyuyordu. Başkaca bir şey duyduğu yoktu. Yankel toz toprak içindeki sıska beygirinin üzerinde bir süre daha hoplayarak yol aldıktan sonra "Çamurlu" ve aynı zamanda (Varşova'nın hemen bütün Yahudileri burada oturduğu için) Yahudi Sokağı da denen karanlık, dar bir sokağa saptı. Sanki evler ters yüz edilmiş de arka avluları sokakta kalmış gibiydi bu sokak. Güneş sanki hiç vurmamıştı buraya. Kararmış, simsiyah olmuş ahşap evlerin pencerelerinden uzatılmış sırıklar sokağı daha da karanlık yapıyordu. Seyrek de olsa, tuğla bir duvar çarpıyordu göze. Bu duvarlar bile çoğu yerde simsiyahtı. Kimi zaman, yalnızca yukarılarda, güneş vurmuş sıvalı duvarlar alıyordu insanın gözünü. Burada her şeyde müthiş bir kabalık söz konusuydu: Yerlere atılmış soba boruları, paçavralar, eski püskü eşyalar, kırık tekneler... İnsanlar, işlerine yaramayan her şeyi, gelen geçen bu döküntüleri tüm duyularıyla hissetme zevkinden mahrum kalmasın diye sokağa atmıştı sanki. Evlerden sokağın karşısındaki evlere uzatılmış, Yahudi çorapları, kısa pantolonları ve tütsülenmiş kazlar asılı sırıklara at sırtında geçen biri kolaylıkla ulaşabilirdi. Kimi zaman köhne bir pencereden Yahudi bir kızın rengi solmuş boncuklarla süslü, oldukça alımlı, küçücük yüzü görünüyordu. Üstü başı yırtık, kir pas içinde, kıvırcık saçlı bir sürü Yahudi çocuk çamurların içinde bağıra çağıra oynuyordu. Yüzü gözü çilli kızıl saçlı bir Yahudi (çillerden yüzü serçe yumurtasını andırıyordu) başını uzatıp baktı pencereden. Kendi anlaşılmaz dilinde bir şeyler söyledi Yankel'e. Hemen bir avluya soktu arabayı Yankel. O sırada bir başka Yahudi geçiyordu sokaktan. Durdu, o da karıştı söze. Bulba sonunda tuğlaların altından çıktığında aralarında heyecanlı heyecanlı konuşan üç Yahudi gördü.</p>
				<p class="normal">Yankel her şeyin yolunda olduğunu, oğlu Ostap'ın kent zindanında yattığını, nöbetçileri kandırmak zor olsa da, Ostap'la görüşmesini sağlayabileceklerini söyledi.</p>
				<p class="normal">Bulba üç Yahudi ile birlikte bir odaya girdi.</p>
				<p class="normal">Yahudiler yine kendi dillerinde konuşmaya başladılar. Taras sırayla her birinin yüzüne bakıyordu. Sanki bir şey sarsmıştı onu: Soğuk ve kayıtsız yüzünde yıkıcı bir umut alevi (insanın bazen umutsuzluğun son noktasında hissettiği bir umut alevi) parlamıştı sanki. Yaşlı kalbi bir gencinki gibi çarpıyordu.</p>
				<p class="normal">— Beni dinleyin Yahudiler! dedi coşkulu bir sesle. Sizin yapamayacağınız şey yoktur dünyada. Denizin dibinden de olsa çıkarırsınız insanı, eski bir atasözü şöyle der: "Bir Yahudi yeter ki çalmak istesin, kendi parasını bile çalar." Oğlumu kurtarın! O şeytanların elinden kaçması için bir şeyler yapın. Şu adama on iki bin altın vereceğimi söyledim. On iki bin altın daha ekliyorum buna. Neyim var neyim yok, değerli eşyalarımı, toprağa gömdüğüm altınlarımı, evimi, giysilerimi satıp savacağım, ömür boyu sürecek bir kontrat imzalayacağım sizinle, savaşlarda elime geçecek her şeyin yarısı sizin olacak.</p>
				<p class="normal">Yankel derin bir göğüs geçirdi.</p>
				<p class="normal">— Ah, olmaz sevgili efendim, olmaz! dedi.</p>
				<p class="normal">Öteki Yahudi onayladı arkadaşını:</p>
				<p class="normal">— Hayır, olmaz!</p>
				<p class="normal">Üç Yahudi birbirine baktı. Üçüncü Yahudi arkadaşlarına ürkekçe bakarak:</p>
				<p class="normal">— Ne dersiniz, bir denesek mi? dedi. Belki Tanrı yardım eder bize.</p>
				<p class="normal">Üç Yahudi aralarında Almanca konuşmaya başladı. Taras kulak kesilmesine karşın, onların konuştuklarından hiçbir şey anlayamıyordu. Yalnızca sık sık "Mardohay" sözcüğünün geçtiğini fark etmişti, o kadar.</p>
				<p class="normal">— Bak efendimiz! dedi Yankel. Şimdi biz, dünyada bir eşi daha olmayan biriyle konuşmaya gideceğiz. Üf!.. Süleyman gibi bilge bir adamdır. Onun elinden bir şey gelmezse, dünyada hiç kimse bir şey yapamaz demektir. Sen burada kal. İşte anahtar, hiç kimseyi içeri alma!</p>
				<p class="normal">Yahudiler sokağa çıktı.</p>
				<p class="normal">Taras kapıyı kilitledi ve küçük pencereden bu pis Yahudi sokağına bakmaya başladı. Üç Yahudi sokağın ortasında dikilmiş, hayli heyecanlı konuşuyorlardı. Çok geçmeden dördüncü, arkasından beşinci Yahudi geldi yanlarına. Taras yine sık sık "Mardohay, Mardohay" diye tekrarladıklarını duyuyordu. Yahudiler ikide bir başlarını çevirip sokağın bir yanına bakıyorlardı. O sırada sokağın sonundaki köhne bir evin arkasından çıkan Yahudi çarığı giymiş bir çift bacak, sonra yarım bir kaftanın etekleri göründü. Yahudiler hep bir ağızdan bağırdılar: "Hah, Mardohay geliyor, Mardohay!" Yankel'den biraz kısa boylu, sıska, ama yüzü çok daha fazla kırışık, üst dudağı olağanüstü kalın bu Yahudi sabırsız kalabalığa yaklaştı. Yahudiler birbirinin sözünü keserek bir şeyler anlatmaya başladılar ona. Bu arada Mardohay birkaç kez dönüp Taras'tan yana bakmıştı. Onların kendisinden söz ettiklerini anlamıştı Taras. Mardohay elini kolunu sallıyor, arkadaşlarını dinliyor, onların sözünü kesiyor, sık sık yana tükürüyor ve yarım kaftanının eteğini kaldırarak elini cebine sokuyor, oradan bir şeyler çıkarıyordu. Bu arada pantolonunun ne denli berbat bir şey olduğu da görünüyordu. Sonunda Yahudiler öyle bağırıp çağırmaya başlamışlardı ki, sokak başındaki nöbetçi Yahudi sessiz olmaları için uyarmak zorunda kalmıştı onları. Taras güvende olduğundan kuşkulanmaya bile başlamıştı artık. Ama Yahudilerin sokakta bağırıp çağırarak konuşma alışkanlığı olduğunu, onların dilinden şeytanın bile anlamadığını hatırlayınca rahatlamıştı.</p>
				<p class="normal">İki dakika sonra Yahudiler hep birlikte onun bulunduğu odaya girdiler. Mardohay Taras'ın yanına geldi, omzunu okşayarak şöyle dedi: "Biz istersek, Tanrı da yardım ederse her şey yolunda gider."</p>
				<p class="normal">Taras dünyada bir eşi daha olmayan bu Süleyman'a bakınca içindeki umut biraz daha güçlendi. Gerçekten de, dış görünüşü güven veriyordu insana: Üst dudağı düpedüz korkunçtu. Onun bu iriliği (hiç kuşkusuz), dış nedenlerden olmuştu. Bu Süleyman'ın sakalında yalnızca (o da sol tarafta) on beş tel vardı. Süleyman'ın yüzünde cesareti nedeniyle öylesine çok dayak izi vardı ki, hiç kuşku yok, bu izlerin sayısını kendisi de çoktan unutup gitmiş, onları doğum lekeleri olarak görmeye alışmıştı.</p>
				<p class="normal">Mardohay kendisinin bilgeliğine hayran arkadaşlarıyla birlikte çıkıp gitti. Bulba odada yalnız kalmıştı. O güne kadar bilmediği tuhaf bir ruhsal durum içindeydi: Hayatında ilk kez huzursuzluk duyuyordu. İçinde bir heyecan vardı. Bir meşe gibi dayanıklı, sağlam, sarsılmaz adam gitmiş, yerine ürkek, zayıf biri gelmişti. Bir hışırtı duyduğunda, sokağın başında bir Yahudi gördüğünde ürperiyordu. Böyle bir ruhsal durum içinde bütün gün bekledi. Bir şey yemedi, içmedi, gözlerini sokağa bakan küçük pencereden hiç ayırmadı. Nihayet hava karardıktan sonra Mardohay ile Yankel geldi. Taras'ın kalbi duracak gibi çarpıyordu.</p>
				<p class="normal">Vahşi bir atın sabırsızlığıyla sordu:</p>
				<p class="normal">— Ne oldu? Haberler iyi mi?</p>
				<p class="normal">Yahudiler cevap vermek için daha soluklanamamışlardı ki, Taras Mardohay'ın takkesinin altından sarkan (oldukça pis de olsa) buklesinin eksik olduğunu fark etti. Besbelli, bir şey söylemek istiyordu, ama öyle saçmalamaya başlamıştı ki, söylediklerinden Taras hiçbir şey anlayamıyordu. Bu arada Yankel de üşütmüş gibi ikide bir elini ağzına götürüyordu.</p>
				<p class="normal">Yankel:</p>
				<p class="normal">— Ah sevgili efendimiz! dedi. Şu sıralar kesinlikle olmaz! Yemin ederim, imkânsız! Suratına tükürülecek pis bir millet bu! Mardohay anlatsın size de dinleyin. Dünyada şimdiye kadar hiçbir insanın yapmayacağı şeyleri yaptı Mardohay. Ama Tanrı böyle istedi, olmadı... Zindanlarda üç bin asker var ve yarın hepsini idam edecekler.</p>
				<p class="normal">Taras Yahudilerin gözlerinin içine baktı. Ama şimdi bu bakışında sabırsızlık da yoktu, öfke de.</p>
				<p class="normal">— Efendimiz oğluyla görüşmek isterse yarın sabah erkenden, güneş doğmadan gideriz. Bekçileri elde ettik, bir çavuş da söz verdi. Ama bu dünyada gün yüzü görmesin reziller! Ne insanlar! Ne açgözlü bir millet! Bizim aramızda bile yoktur bu kadar açgözlüsü! Her birine elli altın verdim, çavuşa ise...</p>
				<p class="normal">Taras kararlı bir tavırla (ruhuna yine kendine güven dolmuştu) şöyle dedi:</p>
				<p class="normal">— Pekâlâ. Götürün beni ona!</p>
				<p class="normal">Yankel'in, Almanya'dan gelmiş bir kont gibi giyinmesi önerisini kabul etti Taras. Tedbirli Yahudi kont giysilerini önceden hazırlamıştı bile. Vakit geç olmuştu artık. Tanıdığımız ev sahibi, kızıl saçlı, yüzü çilli Yahudi, hasır kaplı ince bir döşek çıkarıp Bulba için sedirin üzerine serdi. Yankel yere serilmiş yine öyle bir döşeğe uzandı. Kızıl saçlı Yahudi çanakla bir şey içti, yarım kaftanını çıkarıp bir yana attı, yalnızca çoraplarıyla, potinleriyle kaldı (böyle biraz da civcive benziyordu), karısıyla birlikte, dolabı andıran kuytu bir köşeye çekildi. Yahudi karı koca ev köpekleri gibi köşede döşemeye kıvrılıp yattılar. Ama Taras'ın gözüne uyku girmiyordu. Yatağın içinde kıpırdamadan oturuyor, parmaklarıyla masada hafiften trampet çalıyordu. Çubuğu ağzındaydı. Dumanından Yahudi uyku arasında hapşırıyor, battaniyeyi burnunun üzerine çekiyordu. Şafak hafiften sökmeye başlamıştı ki, Taras ayağıyla dürttü Yankel'i.</p>
				<p class="normal">— Hadi kalk Yahudi, getir şu Kont giysisini.</p>
				<p class="normal">Hemen giyindi Taras, bıyıklarını, kaşlarını siyaha boyadı, başına küçük, siyah bir şapka geçirdi. En yakını bir Kazak bile bu haliyle tanıyamazdı onu. En çok otuz beşinde gösteriyordu. Sağlıklı bir kırmızılık gelmişti yanaklarına. Yüzündeki yara izleri ise buyurmaya alışkın bir insan havası veriyordu. Altın işlemeli kont giysisi çok yakışmıştı ona.</p>
				<p class="normal">Sokaklarda henüz kimsecikler yoktu. Elinde sepetiyle tek satıcı bile çıkmamıştı sokağa. Bulba ile Yankel dış görünüşü tünemiş balıkçıl kuşunu andıran bir yapının önüne geldiler. Alçak, geniş, kararmış, kocaman bir yapıydı bu. Bir ucunda leylek boynuna benzeyen uzun, ince bir kule yükseliyordu. Kulenin tepesinde ise küçük bir çatı vardı. Değişik birçok amaçla kullanılıyordu bu yapı: Kışlalar, hapishaneler, hatta ağır ceza mahkemesi de buradaydı. Bizim yolcular ana kapıdan girince kendilerini son derece geniş bir salonda, daha doğrusu, üstü kapalı bir avluda buldular. Yaklaşık bin kişi yatmış uyuyordu burada. Tam karşıda daracık bir kapı vardı. Kapının önünde iki nöbetçi oturmuş bir oyun oynuyorlardı: Biri karşısındakinin avucuna iki parmağıyla vuruyordu. Gelenlerle pek ilgilendikleri yoktu, ancak Yankel:</p>
				<p class="normal">— Biz geldik, duydunuz mu beyler? Biziz, dediğinde başlarını çevirip bakmışlardı gelenlere.</p>
				<p class="normal">Nöbetçilerden biri tek eliyle kapıyı açarken:</p>
				<p class="normal">— Geçin! dedi.</p>
				<p class="normal">Bu arada öteki elini de vurması için arkadaşına uzatmıştı.</p>
				<p class="normal">Yankel ile Taras daracık, karanlık bir koridora girdiler. Koridor onları küçük pencereleri yüksekte bir salona daha çıkardı.</p>
				<p class="normal">Birkaç ses birden duyuldu:</p>
				<p class="normal">— Kimdir gelen? Kimse giremez buraya!</p>
				<p class="normal">Tepeden tırnağa silahlı bir sürü asker gördü karşısında Taras.</p>
				<p class="normal">Yankel:</p>
				<p class="normal">— Biziz! diye seslendi. İnanın yabancı değiliz değerli efendiler!</p>
				<p class="normal">Ama onu dinleyen yoktu. Neyse ki o anda iriyarı biri girdi içeri. Her şeyinden oranın amiri olduğu belliydi, çünkü herkesten daha yüksek sesle konuşuyor, küfürler ediyordu.</p>
				<p class="normal">— Efendim, biziz, dedi Yankel, haberiniz var geleceğimizden, ayrıca efendim kont da teşekkür edecek size.</p>
				<p class="normal">— Bırakın geçsin adamlar, şeytanın dölleri! Başka hiç kimseyi almayacaksınız içeri. Kılıçlarınızı elinizden bıraktığınızı görmeyeyim, köpek gibi yere kıvrılıp uyumayın...</p>
				<p class="normal">Bizim yolcular yürüdüler, küfürlerin sonunu duymadılar.</p>
				<p class="normal">Yankel karşılarına çıkan herkese:</p>
				<p class="normal">— Biziz... benim... yabancı değilim! diyordu.</p>
				<p class="normal">Koridorun sonuna geldiklerinde nöbetçilerden birine sordu:</p>
				<p class="normal">— Ne dersin, şimdi olur mu?</p>
				<p class="normal">Nöbetçi:</p>
				<p class="normal">— Olur, dedi. Ama sizi zindana sokup sokmayacaklarını bilemem. Şu anda Yan yok. Onun yerine başka biri bakıyor.</p>
				<p class="normal">Alçak sesle mırıldandı Yahudi:</p>
				<p class="normal">— Ay, ay! İşler kötü, efendim!</p>
				<p class="normal">Taras kararlı:</p>
				<p class="normal">— Yürü! dedi.</p>
				<p class="normal">Yahudi yürüdü.</p>
				<p class="normal">Zindana inen tepesi sivri kapının önünde bıyığı üç kat, insan azmanı bir nöbetçi vardı. Onun erkek bir kediye çok benzemesine neden olan bıyığının bir katı yukarı, bir katı öne, üçüncüsü aşağıya doğru uzanıyordu.</p>
				<p class="normal">Yahudi ezilip büzülerek, neredeyse yan yan yaklaştı ona.</p>
				<p class="normal">— Efendimiz! Yüce efendimiz!</p>
				<p class="normal">— Bana mı söylüyorsun bunları Yahudi?</p>
				<p class="normal">— Size söylüyorum yüce efendimiz!</p>
				<p class="normal">Üç kat bıyıklı azmanın gözleri parladı.</p>
				<p class="normal">— Hım... dedi. Ben sadece bir askerim!</p>
				<p class="normal">— İnanın, buranın komutanı sandım sizi. Ay, ay, ay!.. (Böyle söylerken Yahudi başını iki yana sallıyor, ellerini açıyordu.) Ay, ne heybetli bir görünüş bu böyle! Yemin ederim, bir albay, tam bir albay! Ne eksiğiniz var ki albaydan? Altınıza fırtına gibi bir at versinler, alayın başına geçirsinler, yeter!</p>
				<p class="normal">Nöbetçi bıyığının en alt katını şöyle bir sıvazladı. Bu arada gözleri iyice parlamaya başlamıştı.</p>
				<p class="normal">Yahudi sürdürüyordu konuşmasını:</p>
				<p class="normal">— Ah şu asker milleti! Ne de müthiştirler! Kordonları, sırmaları... Güneş gibi parlar... Hele kızlar asker görünce... ay, ay!..</p>
				<p class="normal">Yahudi tekrar iki yana salladı başını.</p>
				<p class="normal">Nöbetçi üst kat bıyığını şöyle bir burdu ve dişlerinin arasından at kişnemesine benzer birtakım sesler çıkardı. Yahudi:</p>
				<p class="normal">— Efendimizin bize bir iyilik yapmasını rica edecektim! dedi. Bu prens başka bir ülkeden geldi, Kazakları görmek istiyor da... Hayatında hiç Kazak görmemiş, nasıl insanlar olduklarını merak ediyor.</p>
				<p class="normal">Yabancı kontların, baronların Polonya'ya gelmeleri oldukça olağan sayılırdı: Avrupa'nın bu yarı Asyalı köşesini merak ettikleri için sıkça gelirlerdi buraya. Moskova bölgesiyle Ukrayna'yı ise Asya'da sayarlardı. Bu yüzden nöbetçi yerlere kadar eğilerek, kendisinin de kibar bir şeyler söylemesi gerektiğini düşünmüştü:</p>
				<p class="normal">— Bilmiyorum, soylu efendimiz, dedi, Kazakları görüp de ne yapacaksınız? İnsan değil, köpektir onlar. Hiç kimsenin saygı duymadığı bir de dinleri var.</p>
				<p class="normal">Bulba birden yükseltti sesini:</p>
				<p class="normal">— Ne söylediğinin farkında mısın sen, it oğlu it! diye bağırdı. Köpek sensin! Dinimize kimsenin saygı duymadığını ne cesaretle söyleyebiliyorsun? Aslında sizin o kiliseden kopmuş dininize saygısı yok kimsenin!</p>
				<p class="normal">— Vay, vay! dedi nöbetçi. Kim olduğunu şimdi anladım ahbap: İçerdekiler gibi sen de bir Kazaksın. Dur hele sen, bizimkileri çağırayım, görürsün o zaman.</p>
				<p class="normal">Taras yersiz bir çıkış yaptığını anlamasına anlamıştı ama, durumu düzeltmek için ne yapması gerektiğini düşünmesine inadı da öfkesi de izin vermiyordu. Neyse ki o anda Yankel yetişti:</p>
				<p class="normal">— Yüce efendim! Kontum nasıl bir Kazak olabilir? Kazak olsaydı böyle giysiyi nereden bulabilirdi, böyle soylu bir görünüşü olabilir miydi?</p>
				<p class="normal">— Onu sen benim külahıma anlat!..</p>
				<p class="normal">Nöbetçi arkadaşlarına seslenmek için ağzını açmıştı bile. Yankel bağırarak susturdu onu:</p>
				<p class="normal">— Yüce, soylu efendim! Susun, Tanrı aşkına susun! Bakın ne diyeceğim! Bize yapacağınız iyilik için şimdiye kadar görmediğiniz kadar büyük para vereceğiz size: Tam iki altın...</p>
				<p class="normal">— Öf be! Ne büyük para! Tam iki altın ha? İki altın benim için hiçtir: İki altını berberime sakalımın yalnızca bir yanını kessin diye veriyorum ben. Yüz altın ver Yahudi! (Nöbetçi bıyığının en üst katını burmaya başlamıştı.) Yüz altın vermezsen hemen şimdi sesleneceğim!</p>
				<p class="normal">Yahudi'nin yüzü bembeyaz olmuştu. Deri altın kesesinin bağını çözerken son derece üzgün:</p>
				<p class="normal">— Ufacık bir iş için çok istediniz! diye mırıldandı.</p>
				<p class="normal">Ama bir yandan da, kesesinde en çok yüz altın olduğunu, nöbetçinin de bu yüzden fazlasını isteyemeyeceğini düşünerek seviniyordu da. Nöbetçinin altınları avucuna alıp, daha çok istemediğine üzülüyormuş gibi baktığını fark edince Yankel:</p>
				<p class="normal">— Efendimiz, efendimiz, hemen gidelim, dedi. Bunların ne pis bir millet olduğunu görüyorsunuz işte!</p>
				<p class="normal">Bulba:</p>
				<p class="normal">— Ne o, şeytanın dölü, dedi, altınları aldın, içeri sokmayacak mısın bizi? Altınları aldığına göre kapıyı açmak zorundasın. Madem altınları aldın, istediğimizi yapacaksın!</p>
				<p class="normal">— Cehennemin dibine kadar yolunuz var! Hemen çekip gidin buradan. Yoksa şimdi bağıracağım, ikinizi de burada... Haydi defolup gidin, size söylüyorum, hemen şimdi çekin arabanızı!</p>
				<p class="normal">Zavallı Yankel yüksek sesle yalvarıyordu Taras'a:</p>
				<p class="normal">— Efendim! Efendim! Hemen gidelim! Tanrı aşkına gidelim! Bırakın şunu, gün yüzü görmesinler bu dünyada!</p>
				<p class="normal">Bulba yavaşça önüne eğdi başını, dönüp yürüdü. Boşa giden altınlara içi yanan Yankel sızlanarak yürüyordu arkası sıra.</p>
				<p class="normal">— Ne diye kızdınız öyle? Bıraksaydınız havlasaydı köpek! Hırlaşmadan duramaz bu millet! Şu işe bak! Adam bizi kovalamak için yüz altın aldı! Oysa bizimkilerin saçlarını yolar, suratlarını dağıtırlar, ama kimse çıkarıp yüz altın vermez onlara. Ah Tanrım! Yüce Tanrım!</p>
				<p class="normal">Bu durum Taras'a çok daha ağır geliyordu. Yüreği alev alev yanıyordu. Aklına bir şey gelmiş gibi silkindi birden:</p>
				<p class="normal">— Yürü! dedi. Alana gideceğiz. Ona nasıl işkence edeceklerini görmek istiyorum.</p>
				<p class="normal">— Aman efendim! Niçin gideceğiz oraya? Ne yararı olacak size bunun?</p>
				<p class="normal">Taras kararlı:</p>
				<p class="normal">— Yürü! dedi.</p>
				<p class="normal">Yahudi oflayıp puflayarak, bir dadı gibi yürüdü Taras'ın arkası sıra.</p>
				<p class="normal">İdamların yapılacağı alanı bulmak zor olmadı. Her yandan halk oraya akıyordu çünkü. O karanlık çağlarda yalnızca ayaktakımı için değil, toplumun üst sınıfları için de idamları izlemek en büyük eğlencelerden biriydi. En dindarlarından çok sayıda yaşlı kadın, en korkaklarından genç kızlar, kadınlar (sonra bütün gece kanlı cesetleri düşlerinde görüp en sarhoşundan muhafız subaylarının bağıramayacağı kadar yüksek sesle bağırarak uyanmaları pahasına) bu idamları izlemek zevkinden yoksun etmezlerdi kendilerini. Çoğu gözlerini kapayıp, başını öte yana çevirip isterik bir çırpınmayla "Ah, ne korkunç bir acı bu!" diye çığlıklar atar, ama uzun süre oradan ayrılmazdı. Bazıları ise ağzını açar, kollarını öne uzatır, daha iyi görmek için önündekilerin üzerine çıkmak isterdi. Şişko bir kasap irili ufaklı başların arasından kocaman suratını uzatmış, işin erbabı gibi yapılan hazırlıkları izliyor, arada, bu bayram günü aynı meyhanede birlikte içtiği için "arkadaşım" dediği yanındaki silah ustasıyla tek heceli sözcüklerle konuşuyordu. Bazıları aralarında heyecanlı heyecanlı konuşuyordu. Bahse girenler bile vardı. Ama kalabalığın büyük çoğunluğu, ne olursa olsun, dünyaya, her şeye burunlarını karıştırarak bakan takımındandı. Ön sıradaki kentin bıyıklı ileri gelenlerinin hemen yanında bir Leh beyi ya da Leh beyine benzeyen asker üniformalı bir genç dikiliyordu. Giyecek nesi var nesi yok, kesinlikle hepsini giymiş (evinde yalnızca yırtık bir gömleğiyle eski çizmeleri kalmış olsa gerekti), buraya öyle gelmişti. Boynundaki biri aşağıda iki zincire bir duka altını takmıştı. Yanında yavuklusu Yuzısya vardı. Sevgilisinin ipekli giysisini kimse kirletmesin diye ikide bir dönüp arkasına bakıyordu. Olacaklar konusunda başka açıklamaya gerek kalmayacak kadar ayrıntılarıyla her şeyi anlatıyordu ona. "Evet ruhum Yuzısya," diyordu. "Burada gördüğünüz insanların hepsi, suçluları nasıl idam edeceklerini görmek için toplandı. Bak ruhum, elinde bir balta ile bazı gereçler gördüğün şu adam var ya, cellattır, idamı o gerçekleştirir. İdam edilecek suçluyu önce çarka gerecekler, sonra işkenceye yatıracaklar. Bu arada henüz ölmemiş olacak suçlu. Ama ruhum, kafasını kestikleri anda ölecek. Önce çığlıklar atacak, çırpınacak, ama kafası uçurulunca artık çığlık da atamayacak, bir şey yiyemeyecek, içemeyecek de, çünkü canım, kafası olmayacak artık." Yuzısya bütün bunları dehşet içinde ve merakla dinliyordu. Evlerin damları insan doluydu. Başlarında takkeye benzeyen bir şeyler olan bıyıklı, yaşlı insanlar çatı pencerelerinden sarkmış bakıyorlardı. Kentin ileri gelenleri süslü balkonlarda oturmuş, kalabalığı izliyordu. Gülümseyen çok hoş bir bey kızı şeker gibi bembeyaz eliyle korkuluğa tutunmuştu. Oldukça şişman beyler mağrur tavırlarla bakıyordu aşağıya. Son derece güzel giyimli, yenlerini geriye atmış uşaklar beylerine çeşitli içki ve yiyecek servisi yapıyorlardı. Simsiyah gözlü yaramaz bir bayan tazecik eliyle bir böreği veya meyveyi kapıyor, aşağıya, halka atıyordu. Aşağıdaki aç askerler atılanları kapmak için hep birden şapkalarını uzatıyorlar, uzun boyu nedeniyle başı kalabalığın içinde herkesin başının üzerinde olan biri (sırmaları kararmış, rengi solmuş kırmızı bir kaftan vardı üzerinde) kolunu yukarıdan uzatıyor, bayanın attığı böreği kapıyor, dudaklarına götürüp öpüyor, kalbinin üzerine bastırdıktan sonra ağzına atıyordu. Balkonun altında asılı altın kafesteki şahin de kalabalığı izleyenler arasındaydı: Başını yana yatırmış, pençesini kaldırmış, o da dikkatle izliyordu kalabalığı. Kalabalık birden dalgalandı, her yandan sesler duyuldu: "Getiriyorlar... getiriyorlar!.. Kazakları getiriyorlar!.."</p>
				<p class="normal">Kazaklar başları açık, uzun perçemleri ortada, geliyorlardı. Sakalları kesilmemişti. Ürkek, üzgün değildi yürüyüşleri, sakin ve mağrurdu. İyi, kalın kumaştan giysileri eskimiş, üzerlerinden lime lime dökülüyordu. Başlarını çevirip bakmıyorlardı halka, selam da vermiyorlardı. En önde Ostap vardı.</p>
				<p class="normal">Ostap'ını görünce neler hissetmişti acaba koca Taras? O anda neler vardı yüreğinde? Kalabalığın arasından bakıyordu oğluna, en küçük bir hareketini kaçırmıyordu. İdam alanına geldiklerinde Ostap durdu. Bu ağır kaderi önce onun tatması gerekiyordu. Dönüp arkadaşlarına baktı, kolunu havaya kaldırdı ve yüksek sesle şöyle dedi:</p>
				<p class="normal">— Tanrım, bana öyle bir güç ver ki, buradaki dinsizler bir Hıristiyan'ın acı çektiğine tanık olmasınlar! Hiçbirimizin ağzından tek sözcük çıkmasın!</p>
				<p class="normal">Sonra idam sehpasına yürüdü.</p>
				<p class="normal">Bulba ak perçemli başını önüne eğip alçak sesle mırıldandı:</p>
				<p class="normal">— Aferin sana oğlum, aferin!</p>
				<p class="normal">Cellat Ostap'ın üzerindeki yırtık pırtık şeyleri çekip çıkardı. Kollarını bacaklarını bu amaçla yapılmış çarka bağladılar ve... Burada insanın tüylerini diken diken eden o cehennem acılarını anlatarak okuyucuyu rahatsız etmeyeceğiz. İnsanların savaşmaktan, birbirlerini boğazlamaktan başka bir şey bilmedikleri, ruhlarının köreldiği, insanlıktan uzak oldukları o acımasız, katı çağların bir buluşuydu bu. O çağlarda bazıları, çok az sayıda insan bu vahşete boşuna karşı çıkıyordu. Ama dinleyen olmuyordu. Ruhları da akılları da aydınlık kral ve birçok savaşçı, Kazakları böylesine korkunç biçimde cezalandırmanın o ulusun intikam duygularını daha da kabartmaktan, güçlendirmekten başka bir şeye yaramayacağını boşuna söylüyordu. Kralın ve savaşçıların gücü, kafasızlıklarıyla, dar görüşlülükleriyle, çocuksu gururlarıyla, işe yaramayan kibirleriyle meclisi oyuncağa çevirmiş devlet ileri gelenlerinin ve zenginlerin gücü yanında zayıf kalıyordu. Ostap işkenceye, acıya bir dev gibi katlandı. Ne bağırdı, ne inledi, kollarının ve bacaklarının kemiklerini tek tek kırarlarken bile, derin bir sessizliğe gömülmüş kalabalıkta en uzaktakiler bu çatırtılardan ürperirken, balkonlardaki hanımefendiler başlarını öte yana çevirirlerken bile Ostap'ın ağzından iniltiye benzer en küçük bir ses çıkmamış, yüzünde tek kas titrememişti. Taras kalabalığın arasında başını önüne eğmiş, kıpırdamadan duruyor, arada bir gururla bakışını kaldırıyor, mağrur bir tavırla yalnızca şöyle mırıldanıyordu: "Aslan oğlum benim, aferin sana!"</p>
				<p class="normal">Ama onu son ölümcül işkenceye yatırdıklarında gücü tükenmek üzereydi artık. Çevresine bakındı Ostap: Tanıdık kimse yoktu yanında, herkes yabancıydı! Ölürken hiç değilse bir yakını olsaydı yanında! Yufka yürekli annesinin ya da saçını başını yolan, bembeyaz göğüslerini yumruklayan bir yavuklunun hıçkırıkları değildi duymak istediği. Onu bilinçli konuşmasıyla yüreklendirecek, ölürken rahatlatacak sağlam, metin bir erkek, babası olsun istiyordu yanında. İyice tükendi gücü, içi sızladı.</p>
				<p class="normal">— Babacığım! Neredesin babam? Sesimi duyuyor musun? dedi.</p>
				<p class="normal">Sessizliğe gömülmüş kalabalığın içinden bir ses yükseldi:</p>
				<p class="normal">— Duyuyorum oğlum!</p>
				<p class="normal">O anda ürperdi kalabalıkta herkes.</p>
				<p class="normal">Süvariler bunu söyleyeni bulmak için kalabalığın arasına daldı. Yankel'in yüzü çarşaf gibi bembeyaz kesilmişti. Süvariler biraz uzaklaşınca Taras'a bakmak için arkasına döndü. Ama Taras görünürlerde yoktu. Yer yarılmış, içine girmişti sanki.</p>
		
		</body>
</html>