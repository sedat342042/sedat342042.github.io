<html xmlns="http://www.w3.org/1999/xhtml">
	<head>
		<title>7-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x7" xml:lang="tr-TR">
		<div class="Basic-Text-Frame">
			<p class="anabaslik" id="_idParaDest-7">Beş</p>
			<p class="paragraf ParaOverride-13"><span class="CharOverride-21">Darlene barın arkasına geçmiş, yarıya kadar içkiyle dolu şişelere su dolduruyordu.</span></p>
			<p class="paragraf ParaOverride-13"><span class="CharOverride-21">Lana Lee gazeteyi katlayıp üzerine de ağırlık yapması için kül tablasını koyarak, “Baksana, Darlene, şu pis hikâyeyi bi dinle,” dedi.</span></p>
			<p class="paragraf ParaOverride-13"><span class="CharOverride-21">“‘Aynı adreste, Aziz Peter, 796’da oturan Frieda Club, Betty Bumper ve Liz Steele, dün gece Burgundy Caddesi, 570 numaradaki El Caballo Salonu’nda tutuklandı ve huzuru bozmak, halkı rahatsız etmek suçuyla karakola sevk edildi. Tutuklayan görevlilere göre olay, tanımlanamayan birinin kadınlardan birine sataşmasıyla başlamış. Kadının yanındaki iki arkadaşı adama vurunca, adam salondan kaçmış. Soyadı Steele olan kadın, barmene bir tabure fırlatmış, öteki iki kadınsa tabureler ve kırık bira şişeleriyle salondaki müşterilere saldırmış. Salondaki müşteriler, kaçan adamın ayağında bovling ayakkabısı olduğunu söylediler.’ Buna ne diyorsun? İşte mahalleyi böyleleri doldurdu. Dürüst bi Joe, bi fahişeye asılıyor, onlarsa adamı pataklıyorlar. Bi zamanlar burası temiz ve düzgün bi yerdi. Şimdiyse fahişelerle, pezevenklerle kaynıyor. İşlerin kesat gitmesine hiç şaşmamalı. Fahişelere katlanamıyorum.”</span></p>
			<p class="paragraf ParaOverride-13"><span class="CharOverride-21">“Geceleri buraya sivil polislerden başka müşteri gelmiyo,” dedi Darlene. Sivilleri neden böyle kadınların peşine takmıyolar ki?”</span></p>
			<p class="paragraf ParaOverride-13"><span class="CharOverride-21">“Bu bar giderek Allahın belası bi karakola dönüştü. Burada tek yaptığım iş, Polis Dayanışma Derneği yararına gösteri düzenlemek artık,” dedi Lana Lee nefretle. “Bomboş masalar ve birbirine işaretler eden bikaç polis. Zamanımın yarısını, onlara içki içirmeye kalkışmaman için seni kollamakla geçiriyorum, Bayan Beyin.”</span></p>
			<p class="paragraf ParaOverride-13"><span class="CharOverride-21">“Ama Lana,” dedi Darlene. “Kimin polis olduğunu nerden anlaycam? Bana herkes aynıymış gibi görünüyo.” Sümkürdü. “Hayatımı kazanmaya çalışıyorum.”</span></p>
			<p class="paragraf ParaOverride-13"><span class="CharOverride-21">“Bi polisi gözlerinden tanıyabilirsin, Darlene. Kendilerinden emin bi bakışları vardır. Çok uzun zamandır bu işin içindeyim. Bi polisi bi kilometreden tanırım. İşaretli paralar, pis giysiler. Gözlerinden anlayamadığın zaman hemen elindeki paraya bak. Üzeri çizgilerle, işaretlerle doludur.”</span></p>
			<p class="paragraf ParaOverride-13"><span class="CharOverride-21">“Peki, ama parayı nassı görecen? Burası öyle karanlık ki, gözlerini bilem göremiyorum.”</span></p>
			<p class="paragraf ParaOverride-13"><span class="CharOverride-21">“Seninle biraz daha yakından ilgilenmem gerekecek. Taburelerimin tepesine tüneyip kalmanı istemiyorum. Bugünlerde komiserin birine duble martini içirmeye kalkışırsan hiç şaşmam.”</span></p>
			<p class="paragraf ParaOverride-13"><span class="CharOverride-21">“O zaman bırak sahneye çıkıp dans edeyim. Nefis bi numaram var.”</span></p>
			<p class="paragraf ParaOverride-13"><span class="CharOverride-21">“Kes sesini,” diye patladı Lana. Jones geceleri buraya polisin geldiğini bilseydi, Lana o ucuz hademeye elveda demek zorunda kalırdı. “Dinle Darlene, geceleri bütün polis teşkilatının buraya doluştuğunu sakın Jones’a söyleme, tamam mı? Zencilerin polis konusunda neler hissettiklerini bilirsin. Korkup işten ayrılabilir. O çocuğa yardım etmek, onu sokaklardan uzak tutmak için elimden geleni yapıyorum.”</span></p>
			<p class="paragraf ParaOverride-13"><span class="CharOverride-21">“Tamam,” dedi Darlene. “Ama yan taburede oturan adamın polis olmasından korka korka nassı para kazanacam ben? Burda para kazanmak için neye ihtiyacımız var, biliyo musun?”</span></p>
			<p class="paragraf ParaOverride-13"><span class="CharOverride-21">“Neye?”</span></p>
			<p class="paragraf ParaOverride-13"><span class="CharOverride-21">“Bi hayvana.”</span></p>
			<p class="paragraf ParaOverride-13"><span class="CharOverride-21">“Hayvana mı? Hey Tanrım!”</span></p>
			<p class="paragraf ParaOverride-13"><span class="CharOverride-21">“Ben hayvan pisliği falan temizlemem,” dedi Jones, elindeki yer bezini taburelerin ayaklarına gürültüyle çarparak.</span></p>
			<p class="paragraf ParaOverride-13"><span class="CharOverride-21">“Bu yana gel de şu taburelerin altına bi bak,” diye seslendi Lana.</span></p>
			<p class="paragraf ParaOverride-13"><span class="CharOverride-21">“Aman, Allahım! Olamaz! Küçük bi noktayı atlamış mıyım yoksam?”</span></p>
			<p class="paragraf ParaOverride-13"><span class="CharOverride-21">“Gasteye baksana, Lana,” dedi Darlene. “Bu caddedeki hemen hemen bütün barlarda bi hayvan var.”</span></p>
			<p class="paragraf ParaOverride-13"><span class="CharOverride-21">Lana gazetenin eğlence sayfasını çevirdi, Jones’tan yayılan sisin içinde gece kulübü ilanlarını inceledi.</span></p>
			<p class="paragraf ParaOverride-13"><span class="CharOverride-21">“Eh, küçük Darlene’imiz de az uyanık değilmiş. Bu kulübün yöneticisi olmaya niyetleniyorsun galiba?”</span></p>
			<p class="paragraf ParaOverride-13"><span class="CharOverride-21">“Hayır, bağyan.”</span></p>
			<p class="paragraf ParaOverride-13"><span class="CharOverride-21">Lana parmağını ilanların üzerine gezdirerek “Bunu aklından çıkar,” dedi. “Şunlara bak. Jerry’nin yerinde yılan, 104’te bikaç güvercin, yavru bi kaplan, bi şempanze...”</span></p>
			<p class="paragraf ParaOverride-13"><span class="CharOverride-21">“Bu yüzden de insanlar hep oralara gidiyo,” dedi Darlene. “Bu meslekte yenilikleri izlemek gerek.”</span></p>
			<p class="paragraf ParaOverride-13"><span class="CharOverride-21">“Teşekkürler. Fikir senden çıktığına göre, önerin var mı?”</span></p>
			<p class="paragraf ParaOverride-13"><span class="CharOverride-21">“Burayı bi hayvanat bahçesine dönüştürmek için oylama yapmayı öneriyorum.”</span></p>
			<p class="paragraf ParaOverride-13"><span class="CharOverride-21">“Sen yerleri silmene bak,” dedi Lana.</span></p>
			<p class="paragraf ParaOverride-13"><span class="CharOverride-21">“Benim papağanı kullanabiliriz,” dedi Darlene. “Onunla milletin aklını başından alacak bi dans numarasına çalışıyorum. Ööle akıllı bi kuş ki. Konuşmasını bi duysan.”</span></p>
			<p class="paragraf ParaOverride-13"><span class="CharOverride-21">“Kuşları zenci barlarından uzak tutmakta yarar var.”</span></p>
			<p class="paragraf ParaOverride-13"><span class="CharOverride-21">“Kuşa bi şans tanıyın,” diye yakardı Darlene.</span></p>
			<p class="paragraf ParaOverride-13"><span class="CharOverride-21">“Vaay!” dedi Jones. “Dikkat! Yetim dostun içeri giriyor. Hayırseverlik saati geldi.”</span></p>
			<p class="paragraf ParaOverride-13"><span class="CharOverride-21">Bol, kırmızı bir kazak, beyaz kot pantolon ve dar, sivri uçlu, bej rengi bir kovboy çizmesi giymiş olan George yaylanarak kapıdan girdi. Her iki eline de tükenmez kalemle hançer resmi çizilmişti.</span></p>
			<p class="paragraf ParaOverride-13"><span class="CharOverride-21">“Kusura bakma, George,” dedi Lana çabucak. “Bugün yetimlere bi şey yok.”</span></p>
			<p class="paragraf ParaOverride-13"><span class="CharOverride-21">“Gördün mü? Yetimler de Bileşik Vakıf’a başvursunlar artık,” dedi Jones. Hançerlere doğru biraz duman üfledi. “Maaşları zor ödüyoruz zati. Yardımseverlik önce evde başlar.”</span></p>
			<p class="paragraf ParaOverride-13"><span class="CharOverride-21">“Ne?” dedi George.</span></p>
			<p class="paragraf ParaOverride-13"><span class="CharOverride-21">“Bugünlerde yetimhanede bi avuç haytayı barındırıyolar,” diye fikrini belirtti Darlene. “Ben olsam ona hiç bi şi vermezdim, Lana. Bana sorarsan, bi tür haraç filan alıyo bu. Bu çocuk yetimse, ben de İngiltere kraliçesiyim.”</span></p>
			<p class="paragraf ParaOverride-13"><span class="CharOverride-21">Lana, George’a, “Benimle gel,” dedikten sonra dışarıya, caddeye çıktı.</span></p>
			<p class="paragraf ParaOverride-13"><span class="CharOverride-21">“Ne var?” diye sordu George.</span></p>
			<p class="paragraf ParaOverride-13"><span class="CharOverride-21">“O iki sersemin önünde konuşmak istemedim,” dedi Lana. “Bu yeni hademe, eskisi gibi değil. Oldukça uyanık bi tip. Seni gördüğünden beri bana yetimlerle ilgili soru sorup duruyo. Ona güvenmiyorum. Başım polisle dertte zaten.”</span></p>
			<p class="paragraf ParaOverride-13"><span class="CharOverride-21">“O zaman kendine yeni bi Arap bul. Etraf onlarla kaynıyo.”</span></p>
			<p class="paragraf ParaOverride-13"><span class="CharOverride-21">“Ona ödediğim maaşla kör bi Eskimo bile bulamam. Onu bi tür pazarlıkla buldum; ucuzluktan almak gibi. İşten ayrılırsa tutuklanacağını sanıyo. Hayat bi pazarlıktır, George. Yani benimki gibi bi işte böylesi fırsatları kaçırmamak için gözünü dört açıcan. Annadın mı?”</span></p>
			<p class="paragraf ParaOverride-13"><span class="CharOverride-21">“Peki, ama ben n’olucam?”</span></p>
			<p class="paragraf ParaOverride-13"><span class="CharOverride-21">“Jones öğlenleri on iki, yarım gibi yemeğe gidiyo. Sen bire çeyrek kala filan gel.”</span></p>
			<p class="paragraf ParaOverride-13"><span class="CharOverride-21">“Peki paketleri bütün gün ne yapayım? Saat üçe kadar bi şey yapamam. Onları üzerimde taşımak istemiyorum.”</span></p>
			<p class="paragraf ParaOverride-13"><span class="CharOverride-21">“Gidip otobüs garına bırak. Umurumda değil. Yeter ki güvende olsunlar. Yarın görüşürüz.”</span></p>
			<p class="paragraf ParaOverride-13"><span class="CharOverride-21">Lana yeniden bara girdi.</span></p>
			<p class="paragraf ParaOverride-13"><span class="CharOverride-21">“O çocuğu defetmişindir umarım,” dedi Darlene. “Biri onu Islah Müdürlüğü’ne şikâyet etmeli.”</span></p>
			<p class="paragraf ParaOverride-13"><span class="CharOverride-21">“Vaay!”</span></p>
			<p class="paragraf ParaOverride-13"><span class="CharOverride-21">“Hadi Lana. Benlen kuşa bi şans ver. Harika olucak.”</span></p>
			<p class="paragraf ParaOverride-13"><span class="CharOverride-21">“Eskiden orta yaşlı adamlar gelip, güzel bi kızın orasını burasını sallamasını izlerlerdi. Oysa şimdi bi hayvan gerekiyor. Bugünün insanlarının derdi ne, biliyo musun? Hepsi hasta. İnsanın namusuyla para kazanması olanaksız artık.” Lana bi sigara yakıp Jones’la duman yarışına girdi. “Tamam. Kuşu sahneye çıkaracağız. Senin bi papağanla sahnemde olman, bi polisle taburemin üzerinde olmandan yeğdir. Getir bakalım şu Allahın belası kuşu.”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Bay Gonzalez küçük sobanın yakınına oturmuş, ırmağın sesini dinliyordu; huzur dolu ruhu Levy Pantolonları’nın antenlerinin yukarısına bir yere, Nirvana’ya yükselmişti. Duyuları farelerin tıkırtısını, eski kâğıt ve ahşap kokusunu; ayağındaki bol Levy Pantolonu’nun verdiği egemenlik duygusunun tadını doyasıya çıkarmaktaydı. Filtre edilmiş, ince bir duman üfledi, sigarasının külünü bir nişancı gibi kül tablasının tam ortasına silkeledi. Olanaksız bir şey olmuş, Levy Pantolonları’ndaki yaşam daha da güzelleşmişti. Nedeni, Bay Reilly idi. Bay Ignatius J. Reilly’yi Levy Pantolonları’nın aşınmış, küflü basamaklarına hangi peri bırakmıştı acaba?</span></p>
			<p class="paragraf ParaOverride-13"><span class="CharOverride-21">Tek başına dört işçiye bedeldi. Becerikli elleri, dosyalama sorununu ortadan kaldırıvermişti. Bayan Trixie’ye karşı da oldukça kibardı; büroda hemen hemen hiçbir sürtüşme kalmamıştı. Bir gün önce, öğleden sonra gördüğü şey Bay Gonzalez’i öyle duygulandırmıştı ki: Bay Reilly yere diz çökmüş, Bayan Trixie’nin çoraplarını değiştiriyordu. Bay Reilly tepeden tırnağa yürekti. Tabii biraz da supap. Sürekli supabından söz etmesi tatsızdı elbette. Tek olumsuz yanı da buydu.</span></p>
			<p class="paragraf ParaOverride-13"><span class="CharOverride-21">Çevresine mutlulukla bakınan Bay Gonzalez’in gözüne, bürodaki, Bay Reilly’nin elinden çıkmış yenilikler ilişti. Bayan Trixie’nin masasına, bir köşesine eski tarzda bir çiçek demeti resmedilmiş olan, BAYAN TRIXIE yazılı genişçe bir levha takılmıştı. Kendi masasındaysa BAY GONZALEZ yazılı ve Kral Alfonso’nun amblemiyle süslenmiş bir levha vardı. Bürodaki sopalardan birine geçirilmiş olan, çok katlı bir haçın iki bölümündeki LIBBY’NİN DOMATES SUYU ile KRAFT JÖLELERİ yazılarının arası Bay Reilly’nin dediğine göre kahverengiye boyanacak, ahşap havası vermek için de yol yol siyah çizgilerle süslenecekti. Dosya dolaplarının tepesine dizilmiş, çeşitli boylardaki, boş dondurma kutularının içindeki fasulyeler filizlenmeye başlamıştı bile. Bay Reilly’nin yanındaki pencereden sarkan mor, cüppe kumaşından yapılma perdelerin kıvrımları büroyu derin düşüncelere dalmaya uygun bir ortama dönüştürüyordu. Perdeden süzülen güneş, çöp kutusunun yakınında duran üç ayaklı, alçı Aziz Anthony heykeline kızıl bir ışıltıyla vurmaktaydı.</span></p>
			<p class="paragraf ParaOverride-13"><span class="CharOverride-21">Bay Reilly kadar çalışkan biri görülmemişti. Aklı fikri, dört elle sarıldığı işindeydi. Supabı biraz daha düzeldiği zaman, oradaki koşulları nasıl düzeltebileceğini saptamak için fabrikayı ziyaret etmeyi bile düşünüyordu. Oysa öteki işçiler öylesine ilgisiz, öylesine çapaçuldular ki.</span></p>
			<p class="paragraf ParaOverride-13"><span class="CharOverride-21">Kapı yavaşça açıldı; Bayan Trixie sahneye günlük girişini yaptı, kendisi girmeden koca bir çanta girmişti içeri.</span></p>
			<p class="paragraf ParaOverride-13"><span class="CharOverride-21">“Bayan Trixie!” dedi Bay Gonzalez, her zamankinden daha tiz bir sesle.</span></p>
			<p class="paragraf ParaOverride-13"><span class="CharOverride-21">“Kim?” diye haykırdı Bayan Trixie, deli gibi.</span></p>
			<p class="paragraf ParaOverride-13"><span class="CharOverride-21">Başını eğip paçavraya dönmüş geceliğine ve pamuklu sabahlığına baktı.</span></p>
			<p class="paragraf ParaOverride-13"><span class="CharOverride-21">“Aman Tanrım,” diye vızıldadı. “Gelirken yolda biraz üşümüştüm zaten.”</span></p>
			<p class="paragraf ParaOverride-13"><span class="CharOverride-21">“Hemen eve dönün.”</span></p>
			<p class="paragraf ParaOverride-13"><span class="CharOverride-21">“Ama dışarsı soğuk, Gomez.”</span></p>
			<p class="paragraf ParaOverride-13"><span class="CharOverride-21">“Kusura bakmayın, ama bu kılıkla Levy Pantolonları’nda kalamazsınız.”</span></p>
			<p class="paragraf ParaOverride-13"><span class="CharOverride-21">“Emekli mi oldum?” diye sordu Bayan Trixie umutla.</span></p>
			<p class="paragraf ParaOverride-13"><span class="CharOverride-21">“Hayır!” diye bağırdı Bay Gonzalez ciyak ciyak. “Yalnızca eve dönüp üzerinizi değiştirmenizi istiyorum. Eviniz çok yakın. Hadi acele edin.”</span></p>
			<p class="paragraf ParaOverride-13"><span class="CharOverride-21">Bayan Trixie yalpalayarak kapıdan çıktı, kapıyı çarparak kapadı. Sonra, yere bıraktığı paketi almak için geri döndü, bir kez daha kapıyı çarparak çıkıp gitti.</span></p>
			<p class="paragraf ParaOverride-13"><span class="CharOverride-21">Bir saat sonra Ignatius geldiğinde, Bayan Trixie hâlâ dönmemişti. Bay Gonzalez basamakları ağır ağır çıkan Ignatius’un tok adım seslerini dinledi. Kapı ardına kadar açıldı ve boynuna bir şal kadar geniş, düz bir atkı dolamış, bir ucunu da paltosunun yakasından içeri sokmuş olan Ignatius J. Reilly göründü.</span></p>
			<p class="paragraf ParaOverride-13"><span class="CharOverride-21">Krallara yaraşır bir tavırla, “Günaydın efendim,” dedi.</span></p>
			<p class="paragraf ParaOverride-13"><span class="CharOverride-21">“Günaydın,” diye karşılık verdi Bay Gonzalez, sevinçle. “Yolculuğunuz iyi geçti mi?”</span></p>
			<p class="paragraf ParaOverride-13"><span class="CharOverride-21">“Fena sayılmaz. Şoförün gizli bir araba yarışçısı olmasından kuşkulanıyorum. Onu sürekli uyarmak zorunda kaldım. Doğrusunu isterseniz; karşılıklı düşmanca duygular içinde ayrıldık birbirimizden. Küçük memuremiz nerede bugün?”</span></p>
			<p class="paragraf ParaOverride-13"><span class="CharOverride-21">“Onu eve göndermek zorunda kaldım. Bu sabah işe gecelikle geldi de.”</span></p>
			<p class="paragraf ParaOverride-13"><span class="CharOverride-21">Ignatius suratını astı. “Neden geri gönderdiğinizi anlayamadım. Ne de olsa burada resmiyetten oldukça uzağız. Büyük bir aileyiz biz. Umarım neşesini kaçırmamışsınızdır.” Fasulyelerini sulamak için karton bir bardağa su doldurdu. “Bir sabah beni de pijamamla görürseniz, hiç şaşırmayın. Pijamayla çok daha rahat ediyorum.”</span></p>
			<p class="paragraf ParaOverride-13"><span class="CharOverride-21">“Amacım ne giymeniz gerektiğini öğretmek değil,” diye atıldı Bay Gonzalez kaygı dolu bir sesle.</span></p>
			<p class="paragraf ParaOverride-13"><span class="CharOverride-21">“Umarım öyledir. Bayan Trixie ile ben buna katlanamayız doğrusu.”</span></p>
			<p class="paragraf ParaOverride-13"><span class="CharOverride-21">Bay Gonzalez Ignatius’un üzerine diktiği korkunç gözlerinden kaçınmak için masasında bir şey arıyormuş gibi yaptı.</span></p>
			<p class="paragraf ParaOverride-13"><span class="CharOverride-21">Ignatius sonunda, “Haçı bitireyim,” dedi. Paltosunun torbaya benzeyen ceplerinden iki litrelik bir boya kutusu çıkardı.</span></p>
			<p class="paragraf ParaOverride-13"><span class="CharOverride-21">“Ne kadar güzel.”</span></p>
			<p class="paragraf ParaOverride-13"><span class="CharOverride-21">“Şu anda en önemli şey, bu haç. Dosyalama, sıralama – hepsi de bu projeyi sonuçlandırmamı bekleyebilir. Haçı bitirdikten sonra fabrikayı ziyaret edeceğim. Bana kalırsa işçilerin sevecen bir kulağa, kendini adamış bir öndere gereksinimleri var. Onlara yardımcı olabilirim.”</span></p>
			<p class="paragraf ParaOverride-13"><span class="CharOverride-21">“Elbette. Size ne yapmanız gerektiğini söyleyecek değilim.”</span></p>
			<p class="paragraf ParaOverride-13"><span class="CharOverride-21">“İyi edersiniz.” Ignatius gözlerini müdüre dikti. “Supabım sonunda fabrikayı ziyaret etmeme izin verdi. Bu fırsatı kaçırmamalıyım. Kaçırırsam, supabım haftalarca açılmamak üzere kapanabilir.”</span></p>
			<p class="paragraf ParaOverride-13"><span class="CharOverride-21">Müdür heyecanla, “O halde bugün mutlaka fabrikaya gitmelisiniz,” diyerek ona katıldı.</span></p>
			<p class="paragraf ParaOverride-13"><span class="CharOverride-21">Bay Gonzalez umutla Ignatius’a bakıyordu, ama hiçbir karşılık alamadı. Ignatius paltosunu, atkısını ve kasketini dosya dolaplarından birine koyduktan sonra haçı boyamaya girişti. Saat on birde küçük bir suluboya fırçasıyla kılı kırk yararcasına iki katı sürüyordu. Bayan Trixie hâlâ ortalarda yoktu.</span></p>
			<p class="paragraf ParaOverride-13"><span class="CharOverride-21">Saat on ikide Bay Gonzalez çalıştığı evrak yığınının üstünden baktı: “Bayan Trixie nerelerde acaba?”</span></p>
			<p class="paragraf ParaOverride-13"><span class="CharOverride-21">“Mutlaka kalbini kırmışsınızdır,” diye karşılık verdi Ignatius soğukça. Kartonun sert kenarlarına fırçayla dokundu. “Ama yemek vakti ortaya çıkacaktır. Dün ona, bugün yanımda kendisi için söğüş etli sandviç getireceğimi söylemiştim. Bayan Trixie’nin söğüş eti oldukça lezzetli bulduğunu fark ettim. Size de ikram etmek isterdim, ama ne yazık ki yanımda yalnızca ikimize yetecek kadar var.”</span></p>
			<p class="paragraf ParaOverride-13"><span class="CharOverride-21">“Hiç önemi yok.” Bay Gonzalez kendini zorlayarak bitik bir biçimde gülümsemeyi başardı; yağlı kesekâğıdını açtı. “Bu raporları ve hesap dökümlerini bitirebilmek için öğle tatilinde de çalışmam gerek zaten.”</span></p>
			<p class="paragraf ParaOverride-13"><span class="CharOverride-21">“Evet, iyi olur. Levy Pantolonları’nın giyim yarışında geride kalmasını istemeyiz.”</span></p>
			<p class="paragraf ParaOverride-13"><span class="CharOverride-21">Ignatius bir ısırışta sandviçinin yarısını kopardı, bir süre zevkle çiğnedi.</span></p>
			<p class="paragraf ParaOverride-13"><span class="CharOverride-21">“Dilerim Bayan Trixie gelir,” dedi birinci sandviçi bitirip sindirim ayininin ayrılmaz bir parçası olan bir dizi geğirti salarken. “Korkarım supabım söğüş eti kaldıramıyor.”</span></p>
			<p class="paragraf ParaOverride-13"><span class="CharOverride-21">İkinci sandviçin içindekileri dişleriyle çekiştirirken, Bayan Trixie göründü; yeşil siperliği yüzünü gizliyordu.</span></p>
			<p class="paragraf ParaOverride-13"><span class="CharOverride-21">“İşte geldi,” dedi Ignatius müdüre, iri bir marul yaprağının sarktığı dudaklarının arasından.</span></p>
			<p class="paragraf ParaOverride-13"><span class="CharOverride-21">“Ah, evet,” dedi Bay Gonzalez güçsüz bir sesle. “Bayan Trixie.”</span></p>
			<p class="paragraf ParaOverride-13"><span class="CharOverride-21">“Söğüş etli sandviç, yeteneklerini canlandıracaktır. Buraya gel, Ticaret Ana.”</span></p>
			<p class="paragraf ParaOverride-13"><span class="CharOverride-21">Bayan Trixie Aziz Anthony heykeline çarptı.</span></p>
			<p class="paragraf ParaOverride-13"><span class="CharOverride-21">“Sabahtan beri aklımda bir şey var diyordum, Gloria.” Bayan Trixie sandviçi kapıp masasına döndü. Ignatius her lokmanın harekete geçirdiği dişetlerinin, dilin ve dudakların yoğun devinimlerini büyülenmişçesine izliyordu.</span></p>
			<p class="paragraf ParaOverride-13"><span class="CharOverride-21">“Üzerinizi değiştirmek ne kadar da uzun sürdü,” dedi müdür, Bayan Trixie’ye. Yeni kılığının gecelikle sabahlıktan daha düzgün olmadığını ayrımsamıştı, canı sıkılarak.</span></p>
			<p class="paragraf ParaOverride-13"><span class="CharOverride-21">“Kim?” dedi Bayan Trixie, üzeri çiğnenmiş et ve ekmekle dolu dilini dışarı çıkararak.</span></p>
			<p class="paragraf ParaOverride-13"><span class="CharOverride-21">“Üstünüzü değiştirmek ne kadar da uzun sürdü, dedim.”</span></p>
			<p class="paragraf ParaOverride-13"><span class="CharOverride-21">“Benim mi? Burdan daha yeni ayrıldım.”</span></p>
			<p class="paragraf ParaOverride-13"><span class="CharOverride-21">“Lütfen onu rahatsız etmeyi keser misiniz?” dedi Ignatius öfkeyle.</span></p>
			<p class="paragraf ParaOverride-13"><span class="CharOverride-21">Müdür, “Gecikmesi için hiçbir neden yoktu. Az aşağıdaki barakaların orada bir yerde oturuyor,” diye mırıldandıktan sonra önündeki kâğıtlara döndü.</span></p>
			<p class="paragraf ParaOverride-13"><span class="CharOverride-21">Bayan Trixie’nin dudakları son kez çarpılıp durunca, “Beğendiniz mi?” diye sordu Ignatius.</span></p>
			<p class="paragraf ParaOverride-13"><span class="CharOverride-21">Bayan Trixie başıyla onayladı, ardından ikinci sandviçini tüketmeye koyuldu. Ama daha yarısına gelmişti ki iskemlesinde geriye yaslanıverdi.</span></p>
			<p class="paragraf ParaOverride-13"><span class="CharOverride-21">“Oh, iyice doydum, Gloria. Nefisti.”</span></p>
			<p class="paragraf ParaOverride-13"><span class="CharOverride-21">“Bay Gonzalez, Bayan Trixie’nin bitiremediği sandviçi ister miydiniz?”</span></p>
			<p class="paragraf ParaOverride-13"><span class="CharOverride-21">“Hayır, teşekkürler.”</span></p>
			<p class="paragraf ParaOverride-13"><span class="CharOverride-21">“Keşke yeseydiniz. Fareler şimdi </span><span class="CharOverride-22">en masse</span><span class="dipnot"><a class="_idFootnoteLink" href="#footnote-225-9" id="footnote-225-9-backlink">9</a></span><span class="CharOverride-21"> üzerimize saldıracaklar.”</span></p>
			<p class="paragraf ParaOverride-13"><span class="CharOverride-21">“Evet. Gomez, al şunu,” dedi Bayan Trixie. Yarısı yenmiş, ıslak sandviçi müdürün masasındaki kâğıtların üzerine düşürdü.</span></p>
			<p class="paragraf ParaOverride-13"><span class="CharOverride-21">“Bak ne yaptın, bunak kadın!” diye haykırdı adam. “Tanrı Bayan Levy’nin cezasını versin. Bankaya göndereceğim raporu mahvettin.”</span></p>
			<p class="paragraf ParaOverride-13"><span class="CharOverride-21">“Bayan Levy’nin soylu ruhuna ne cüretle lanet okuyorsunuz?” diye gürledi Ignatius. “Sizi şikâyet edeceğim, bayım.”</span></p>
			<p class="paragraf ParaOverride-13"><span class="CharOverride-21">“Bu raporu hazırlamak bir saatten fazla zamanımı aldı. Şu yaptığına bak.”</span></p>
			<p class="paragraf ParaOverride-13"><span class="CharOverride-21">“O paskalya jambonunu istemiyorum!” diye hırıldadı Bayan Trixie. “Şükran günü hindim nerde? Bu şirkette çalışmak için, güzel bir sinemadaki kasiyerliği bırakmıştım. Şimdiyse burda ölüp gideceğim. Burda işçilere haksızlık ediliyor. </span><span class="CharOverride-22">Derhal </span><span class="CharOverride-21">emekli oluyorum.”</span></p>
			<p class="paragraf ParaOverride-13"><span class="CharOverride-21">“Neden gidip ellerinizi yıkamıyorsunuz?” dedi Bay Gonzalez.</span></p>
			<p class="paragraf ParaOverride-13"><span class="CharOverride-21">Bayan Trixie, “Bak bu iyi fikir,” dedikten sonra, yalpalayarak kadınlar tuvaletine doğru çark etti.</span></p>
			<p class="paragraf ParaOverride-13"><span class="CharOverride-21">Ignatius kendisini aldatılmış hissediyordu. Büyük bir olayın patlak vereceğini sanmıştı. Müdür raporun bir kopyasını çıkarmaya koyulunca, o da yeniden haça döndü. Ama önce tuvaletten dönen ve yanına çökerek dua etmeye başlayan Bayan Trixie’yi ayağa kaldırması gerekmişti. Bayan Trixie, Bay Gonzalez için birkaç zarf yapıştırmak, birkaç kez tuvalete gitmek ve biraz şekerleme yapmak dışında sürekli Ignatius’un çevresinde dönüp duruyordu. Bürodaki tek ses, müdürün kullandığı daktiloyla hesap makinesinden çıkmaktaydı; her ikisi de Ignatius’un dikkatini az da olsa dağıtıyordu. Saat bir buçukta haç tamamlanmış sayılırdı. Tek eksiği, Ignatius’un tahtanın alt tarafına yapıştıracağı, TANRI VE TİCARET sözcüklerinin varaklı, küçük harfleriydi. Harfleri yapıştırdıktan sonra geri çekildi, Bayan Trixie’ye bakarak, “Bitti,” dedi.</span></p>
			<p class="paragraf ParaOverride-13"><span class="CharOverride-21">“Gloria, harika oldu,” dedi Bayan Trixie içtenlikle. “</span><span class="CharOverride-21">Şuna bir baksana, Gomez.”</span></p>
			<p class="paragraf ParaOverride-13"><span class="CharOverride-21">Bay Gonzalez haçı yorgun gözlerle süzdü. “Çok güzel olmuş.”</span></p>
			<p class="paragraf ParaOverride-13"><span class="CharOverride-21">“Şimdi dosyalamaya,” dedi Ignatius, çok işi varmış gibi. “Sonra da doğru fabrikaya. Sosyal adaletsizliğe daha fazla göz yumamam.”</span></p>
			<p class="paragraf ParaOverride-13"><span class="CharOverride-21">“Evet, hazır supabınız çalışıyorken fabrikaya gitmelisiniz,” dedi müdür.</span></p>
			<p class="paragraf ParaOverride-13"><span class="CharOverride-21">Ignatius dosya dolabının arkasına dolandı, dosyalanmayı bekleyen, birikmiş kâğıtları alıp çöp kutusuna attı. Müdürün eliyle gözlerini kapatmış, öylece oturduğunu görünce, masasının en üst çekmecesini açtı, çekmeceyi ters çevirerek, alfabetik sıraya göre dizilmiş belgeleri de çöp kutusuna boşalttı.</span></p>
			<p class="paragraf ParaOverride-13"><span class="CharOverride-21">Sonra sert adımlarla kapıya doğru ilerledi, haçın altına diz çökmüş olan Bayan Trixie’nin yanından fırtına gibi geçti.</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Devriye Mancuso, kim olursa olsun, çavuşa götürebileceği birini tutuklayabilmek için mesai saatlerinin dışında da çalışmaya başlamıştı. Bovling dönüşü halasını eve bıraktıktan sonra, bir şeyler bulurum umuduyla bir bara uğramıştı. Bula bula, onu döven şu üç korkunç kızı bulmuştu. Kendisini çağırtan çavuşu görmek için karakola girerken, alnındaki sargı bezine dokundu.</span></p>
			<p class="paragraf ParaOverride-13"><span class="CharOverride-21">“Ne oldu sana böyle?” diye haykırdı, sargıyı gören çavuş.</span></p>
			<p class="paragraf ParaOverride-13"><span class="CharOverride-21">“Düştüm.”</span></p>
			<p class="paragraf ParaOverride-13"><span class="CharOverride-21">“Senden de bu beklenir zaten. İşinden şu kadarcık anlasaydın, barları dolaşıp dün gece getirdikleri şu üç kız gibileri rapor ederdin.”</span></p>
			<p class="paragraf ParaOverride-13"><span class="CharOverride-21">“Haklısınız, efendim.”</span></p>
			<p class="paragraf ParaOverride-13"><span class="CharOverride-21">“Neşeli Gece Barı’yla ilgili ihbarı hangi fahişeden aldın bilmem, ama bizim çocuklar hemen hemen her gece oraya gitmelerine rağmen hiçbir olayla karşılaşmadılar.”</span></p>
			<p class="paragraf ParaOverride-13"><span class="CharOverride-21">“Ama ben...”</span></p>
			<p class="paragraf ParaOverride-13"><span class="CharOverride-21">“Kapa çeneni. Bize yanlış ipucu verdin. Bize yanlış ipucu verenlere ne yaparız, biliyor musun?”</span></p>
			<p class="paragraf ParaOverride-13"><span class="CharOverride-21">“Hayır.”</span></p>
			<p class="paragraf ParaOverride-13"><span class="CharOverride-21">“Onları otobüs garındaki helalara koyarız.”</span></p>
			<p class="paragraf ParaOverride-13"><span class="CharOverride-21">“Evet, efendim.”</span></p>
			<p class="paragraf ParaOverride-13"><span class="CharOverride-21">“Birini tutuklayıncaya kadar günde sekiz saat o daracık bölmelerde oturacaksın.”</span></p>
			<p class="paragraf ParaOverride-13"><span class="CharOverride-21">“Oldu.”</span></p>
			<p class="paragraf ParaOverride-13"><span class="CharOverride-21">“’Oldu,’ denmez. ‘Baş üstüne,’ diyeceksin. Hadi şimdi doğru giysi dolabına. Bugün çiftçi oluyorsun.”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Ignatius </span><span class="CharOverride-22">Çalışan Gencin Güncesi</span><span class="CharOverride-21">’nin ilk Mavi At sayfasını önüne çekti; yarı resmi bir tavırla tükenmez kaleminin ucundaki düğmeye parmağıyla bastı. Levy Pantolonları’na ait kalemin ucu ilk basışta plastik silindirden çıkmadı. Ignatius daha büyük bir gayretle yeniden bastı, ama kalemin ucu görünmemekte direniyordu. Kalemi öfkeyle masasının kenarına çarpıp kırdı; eğilip yerdeki Venüs marka kurşunkalemlerden birini aldı. Kalemle kulağındaki kirleri karıştırdıktan sonra, dikkatini yazacağı şeyde toplamaya çalıştı, bir yandan da akşamı bovling salonunda geçirmeye hazırlanan annesinin çıkardığı sesleri dinliyordu. Banyoya girip çıkan kesik kesik, güçlü adım seslerine bakılırsa annesi her zamanki gibi pek çok işi aynı anda yapmaya çalışıyordu. Sonra yıllardır, annesinin evden ayrılmaya her hazırlanışında çıkardığı o bildik sesleri duydu; klozete düşen bir saç fırçasının çıkardığı şapırtı, yere düşen bir pudra kutusunun kof gürültüsü, karmaşa ve karışıklıktan yakınan kesik nidalar.</span></p>
			<p class="paragraf ParaOverride-13"><span class="CharOverride-21">Bir ara annesi, “Ayy,” diye haykırdı.</span></p>
			<p class="paragraf ParaOverride-13"><span class="CharOverride-21">Banyodan gelen boğuk, tekdüze gürültüler Ignatius’un canını sıkıyordu; şu patırtıyı artık kesse, diye düşündü. Sonunda elektrik düğmesinin kapanırken çıkardığı çıt sesini duydu. Annesi yatak odasının kapısına vurdu.</span></p>
			<p class="paragraf ParaOverride-13"><span class="CharOverride-21">“Ignatius, balım ben gidiyorum.”</span></p>
			<p class="paragraf ParaOverride-13"><span class="CharOverride-21">“Pekâlâ,” diye karşılık verdi Ignatius, buz gibi bir sesle.</span></p>
			<p class="paragraf ParaOverride-13"><span class="CharOverride-21">“Kapıyı aç, bebeğim. Gelip bana bi veda öpücüğü ver.”</span></p>
			<p class="paragraf ParaOverride-13"><span class="CharOverride-21">“Anne, şu anda oldukça meşgulüm.”</span></p>
			<p class="paragraf ParaOverride-13"><span class="CharOverride-21">“Bööle yapmasana, Ignatius. Hadi aç kapıyı.”</span></p>
			<p class="paragraf ParaOverride-13"><span class="CharOverride-21">“Lütfen dostlarınla birlikte çekip gider misin?”</span></p>
			<p class="paragraf ParaOverride-13"><span class="CharOverride-21">“Aman, Ignatius.”</span></p>
			<p class="paragraf ParaOverride-13"><span class="CharOverride-21">“Beni her dakika rahatsız etmek zorunda mısın? Sinemaya uyarlanabilecek, olağanüstü bir şey üzerinde çalışıyorum. Ticari şansı çok yüksek.”</span></p>
			<p class="paragraf ParaOverride-13"><span class="CharOverride-21">Bayan Reilly bovling ayakkabılarıyla kapıyı tekmeledi.</span></p>
			<p class="paragraf ParaOverride-13"><span class="CharOverride-21">“Ter dökerek kazandığım parayla alınan o abuk sabuk ayakkabıları mahvetmek mi istiyorsun?”</span></p>
			<p class="paragraf ParaOverride-13"><span class="CharOverride-21">“Ne? Ne dedin datlım?”</span></p>
			<p class="paragraf ParaOverride-13"><span class="CharOverride-21">Ignatius kalemi kulağından çekti, kapıyı açtı. Annesinin kestane rengi saçları alnının üzerinde iyice kabartılmıştı; aceleyle sürdüğü allık elmacık kemiklerinden başlayarak gözkapaklarına kadar uzanıyordu. Yanaklarına sertçe dokundurduğu pudra yüzünü, elbisenin önünü ve gevşek buklelerinden bir-ikisini beyaza boyamıştı.</span></p>
			<p class="paragraf ParaOverride-13"><span class="CharOverride-21">“Aman Tanrım,” dedi Ignatius. “Üstün başın pudra içinde. Yoksa bu da Bayan Battaglia’nın güzellik öğütlerinden biri mi?”</span></p>
			<p class="paragraf ParaOverride-13"><span class="CharOverride-21">“Neden hep Santa’yı eleştiriyosun, Ignatius?”</span></p>
			<p class="paragraf ParaOverride-13"><span class="CharOverride-21">“Az bile yapıyorum. Hele bana ilişmeye kalkışsın, eleştirmek ne demek, yerden yere vuracağım onu.</span></p>
			<p class="paragraf ParaOverride-13"><span class="CharOverride-21">“Ignatius!”</span></p>
			<p class="paragraf ParaOverride-13"><span class="CharOverride-21">“Adını duydukça aklıma gelen tek şey, ‘bayağılık’.”</span></p>
			<p class="paragraf ParaOverride-13"><span class="CharOverride-21">“Santa bi büyükanne. Kendinden utanmalısın.”</span></p>
			<p class="paragraf ParaOverride-13"><span class="CharOverride-21">“Tanrıya şükür, geçen akşam Bayan Annie’nin çığlıkları huzuru sağladı. Hayatımda bu kadar edepsiz bir seks partisi görmemiştim. Üstelik mutfağımın ortasında. O adam yasaların gerçek bir temsilcisi olsaydı, o ‘hala’ dediği şeyi hemen oracıkta tutuklardı.”</span></p>
			<p class="paragraf ParaOverride-13"><span class="CharOverride-21">“Angelo’yu iğnelemekten vazgeç. İşi zati çok zor. Santa, bütün gün otopüs durağındaki helaya dıkılıp kaldığını söylüyo.”</span></p>
			<p class="paragraf ParaOverride-13"><span class="CharOverride-21">“Tanrım! Duyduklarım gerçek mi? Lütfen o iki mafya işbirlikçisinin peşine takılıp beni rahat bırak.”</span></p>
			<p class="paragraf ParaOverride-13"><span class="CharOverride-21">“Zavallı anacığına bööle davranma.”</span></p>
			<p class="paragraf ParaOverride-13"><span class="CharOverride-21">“Zavallı mı? Zavallı mı dedin? Emeğimin karşılığı olan paralar bu eve sel gibi akarken, nasıl zavallı olabilirmişsin? Üstelik aynı hızla dışarı akarken?”</span></p>
			<p class="paragraf ParaOverride-13"><span class="CharOverride-21">“Yine başlama, Ignatius. Bu hafta senden yalnız yirmi dolar aldım, onu alabilmek için de diz çöküp yakarmak zorunda kaldım. Aldığın şu ıvır zıvıra bi bak. Bugün eve getirdiğin filim makinesi de cabası.”</span></p>
			<p class="paragraf ParaOverride-13"><span class="CharOverride-21">“Film makinesi çok kısa bir süre sonra kullanılacak. Armonikayı da çok ucuza aldım.”</span></p>
			<p class="paragraf ParaOverride-13"><span class="CharOverride-21">“Bööle giderse o adamın parasını asla ödeyemiycez.”</span></p>
			<p class="paragraf ParaOverride-13"><span class="CharOverride-21">“Bu benim sorunum değil. Arabayı ben kullanmıyordum.”</span></p>
			<p class="paragraf ParaOverride-13"><span class="CharOverride-21">“Tabii ya, senin umurunda diil. Sen hiç bi şiyi dert etmessin zati.”</span></p>
			<p class="paragraf ParaOverride-13"><span class="CharOverride-21">“Odamın kapısını sana her açışımda, Pandora’nın kutusunu açtığımı çoktan anlamalıydım. Neden Bayan Battaglia kendisiyle sefih yeğenini köşebaşında beklemeni istemiyor senden? Böylece bovlinge ayırdığınız zamanın bir tek dakikasını bile harcamamış olursunuz.” Ignatius bir düzine kakaolu çöreğin tıkadığı supabını açmak için üst üste geğirdi. “Beni rahat bırak. İşte bütün gün itilip kakıldığım yetmiyor mu? Her gün karşılaştığım korkunç durumları sana yeterince anlatmıştım, yanılmıyorsam.”</span></p>
			<p class="paragraf ParaOverride-13"><span class="CharOverride-21">“Seni takdir ediyorum, bebeğim,” dedi Bayan Reilly alaylı. “Hadi gel de bana bi veda öpçüğü ver.”</span></p>
			<p class="paragraf ParaOverride-13"><span class="CharOverride-21">Ignatius eğildi, kadını yanağından hafifçe öptü.</span></p>
			<p class="paragraf ParaOverride-13"><span class="CharOverride-21">Ağzına dolan pudrayı tükürürken, “Hey yarabbim,” dedi. “Bütün gün ağzımda kum tadı hissedeceğim.”</span></p>
			<p class="paragraf ParaOverride-13"><span class="CharOverride-21">“Çok mu pudra sürmüşüm?”</span></p>
			<p class="paragraf ParaOverride-13"><span class="CharOverride-21">“Yo, fena değil. Sen romatizmalı filan değil miydin? Nasıl oluyor da bovling oynayabiliyorsun?”</span></p>
			<p class="paragraf ParaOverride-13"><span class="CharOverride-21">“Hareket bana iyi geliyor. Kendimi daha iyi hissediyorum.”</span></p>
			<p class="paragraf ParaOverride-13"><span class="CharOverride-21">Sokaktan bir korna sesi geldi.</span></p>
			<p class="paragraf ParaOverride-13"><span class="CharOverride-21">“Anlaşılan dostun tuvaletten kaçmış,” diye homurdandı Ignatius. “Otobüs garlarında dolaşmak tam ona yakışan bir şey. Gezi otobüsü denilen o korkunç şeylerin gara girip çıkışını izlemekten büyük zevk aldığından eminim. Onun dünya görüşüne göre otobüs iyi bir şey olmalı. Bu da ne kadar geri zekâlı olduğunu kanıtlıyor.”</span></p>
			<p class="paragraf ParaOverride-13"><span class="CharOverride-21">“Geç kalmam, datlım,” dedi Bayan Reilly, küçük sokak kapısını kaparken.</span></p>
			<p class="paragraf ParaOverride-13"><span class="CharOverride-21">Ignatius yatak odasının kapısını kilitledikten sonra boş bir mürekkep şişesi kaptı, sonra panjurları açtı. Başını camdan uzatıp aşağıdaki dar sokağa baktı; karanlığa karşın kaldırımın kenarındaki küçük beyaz Rambler’i seçebiliyordu. Şişeyi olanca gücüyle fırlattı; şişe beklediğinden daha büyük bir şangırtıyla arabanın tavanına çarptı.</span></p>
			<p class="paragraf ParaOverride-13"><span class="CharOverride-21">Panjurları sessizce kaparken, Santa Battaglia’nın, “Hey!” diye bağırdığını duydu. İçinden, oh olsun, diyerek dosyasını açtı, Venüs kalemini aldı.</span></p>
			<p class="paragraf ParaOverride-13"><span class="CharOverride-22">Sevgili Okur,</span></p>
			<p class="paragraf ParaOverride-13"><span class="CharOverride-22">Büyük bir yazar okurunun dostu ve velinimetidir. </span></p>
			<p class="paragraf ParaOverride-14"><span class="CharOverride-22">–Macaulay</span></p>
			<p class="paragraf ParaOverride-13"><span class="CharOverride-22">Bir iş günü daha bitti, nazik okurum. Sana daha önce de söylediğim gibi, büromuzdaki çalkantı ve manyaklığın üzerine bir cila çekmeyi başardım. Bürodaki bütün gereksiz etkinlikler yavaş yavaş azalıyor. Şu sıralar beyaz yakalı arılarımızın (üç tane) durmaksızın kaynaşan kovanını, canla başla süslüyorum. Üç arı benzetmesi insanın aklına bir büro işçisi olarak yapmam gereken üç a’yı getiriyor: Ayıkla, avantanı bul, astarla. Müdür denilen soytarının yaptıklarına da uyarlanabilir bu: Aldat, avla, azalt, aptallaştır, azap çektir, acemilik yap, ayağına dolaştır, arapsaçına çevir, ağla, ağlarcasına vızılda. (Korkarım liste uzadıkça uzayacak.) Müdürümüzün şaşırtma ve engelleme dışında hiçbir işlevi olmadığı sonucuna vardım. O olmasaydı öteki memurla (Ticaret Ana) ben karşılıklı anlayış dolu bir ortamda huzur ve mutluluk içinde görevimizi yapardık. Bana kalırsa Bayan T’nin emekli olma isteğini işte müdürün bu zorbaca yöntemleri körüklüyor.</span></p>
			<p class="paragraf ParaOverride-13"><span class="CharOverride-22">Sonunda sana fabrikamızı anlatabileceğim. Bu öğleden sonra haçı bitirmiş olmanın verdiği mutluluk içinde (Evet! Bitti ve büromuza çok gereksindiği, dinsel bir hava kattı) gıcırdayan, vızıldayan, tıslayan fabrikayı ziyaret ettim.</span></p>
			<p class="paragraf ParaOverride-13"><span class="CharOverride-22">Gözlerimin önünde duran manzara tiksindirici ve iticiydi. Levy Pantolonları’nın gelecek kuşaklarına işçiyi sömüren, çalışma koşulları, son derece kötü olan bu yer bırakılacak demek? Smithsonian Enstitüsü, ulusumuzun döküntülerini toplayan bu torbaya, Levy Pantolonları fabrikasını, çalışır vaziyetteki işçileriyle birlikte bir elektrik süpürgesinin içine çekip hiç bozmaksızın Amerika Birleşik Devletleri’nin başkentine nakledebilseydi, bu tartışma götürür müzenin ziyaretçileri, gördükleri şey karşısında o cafcaflı turist giysilerinin üzerine kusarlardı. Tom Amcanın Kulübesi ile Fritz Lang’ın Metropolis filminin karışımı, zenci köleliğinin makineleşmiş haliydi; zencilerin pamuk toplamakla pamuklu kumaşları dikmek arasında kat ettikleri yolu sergiliyordu. (Evrimlerinin pamuk toplama aşamasında olsalardı, en azından açık havada şarkı söylüyor, karpuz yiyor olurlardı – açık havada, hep birlikteyken öyle yaptıklarını sanıyorum.) Toplumsal adaletsizliğe karşı beslediğim yoğun ve derin nefret tazelenmişti. Supabım duygusal bir tepkiyle kapanıverdi.</span></p>
			<p class="paragraf ParaOverride-13"><span class="CharOverride-22">(Söz karpuzdan açılmışken sivil hakları savunan bazı kuruluşlar alınmasın, ama Amerikan halk geleneklerini yakından inceleme şansına hiçbir zaman sahip olamadığımı söylemeliyim. Belki de hata ettim. Bugün insanlar bir elleriyle pamuğu toplarken öteki elleriyle transistorlu radyolarını kulaklarına bastırıyor olmalılar; dudaklarından filtreli, mentollü bir sigara sarkar ve kocaman bir pamuk tarlasını yanma tehlikesiyle karşı karşıya bırakırken kulaklarında kullanılmış araba, Saç Yumuşatıcı Şampuan, Royal Crown briyantinleri ve Gallo şaraplarının reklamları yankılanıyordur.) Gerçi Mississippi Irmağı’nın kıyısında yaşıyorum (bu ırmağın adı pek çok iğrenç şarkı ve şiirin dizelerinde geçer; en yaygın benzetmeyse ırmağı gerçek baba yerine koyandır. Aslında Mississippi Irmağı anaforları ve akıntılarıyla her yıl pek çok can alan hain, uğursuz bir sudur. Lağım suları, sanayii atıkları ve zehirli böceklerle kaynayan bu kirli, kahverengi balçığa ayağının başparmağını bile isteyerek sokacak tek bir Tanrı kulu olduğuna inanmıyorum. Balıklar bile ölüyor. Bu nedenle Mississippi’nin baştan ayağa yanlış olan Baba-Tanrı-Fallus-Babafingo simgesi sanırım şu iç karartıcı sahtekâr Mark Twain ile başladı. Zaten gerçeklerle yüz yüze gelememek bütün Amerikan ‘sanatının’ özelliği. Amerikan sanatıyla Amerikan doğası arasındaki herhangi bir bağlantı, tam anlamıyla rastlantısaldır, nedeni de bütün ulusun gerçeklerden uzak oluşu. Bu toplumun ancak kıyısında köşesinde varolmaya, gerçekliği görür görmez tanıyanlara ayrılmış olan Limbo’da yaşamaya zorlanmamın nedenlerinden biri de bu.) Ama pamuğun nasıl yetiştirildiğini hiç görmediğim gibi böyle bir istek de duymadım. New Orleans’ın dışına yaptığım tek yolculuk beni bir umutsuzluk girdabının tam ortasına atmıştı: Baton Rouge. Daha sonraki bölümlerde, bir geriye dönüş olarak bataklıkların ortasındaki bu hac yolculuğunu, bedensel, zihinsel ve ruhsal açıdan paramparça bir halde döndüğüm bu çöl serüvenini anlatırım belki. Öte yandan, New Orleans zararsız bulduğum belli bir duygusuzluğa ve durgunluğa sahip olan, insanın rahat edebileceği bir kent: En azından iklimi ılıman; her ne kadar Kuzey Afrika’nın bazı yöreleri (Tanca, vb.) zaman zaman ilgimi çektiyse de bu Gelişen Kent’te başımızın üstünde bir dam, midemde de bir Dr. Nut’la yaşamaktan mutluyum. Öte yandan, gemi yolculuğu herhalde beni halsiz düşürdü; param yetse bile uçakla yolculuk edecek kadar sapkın olmadığım da kesin. Greyhound Otobüs Şirketi verdiği gözdağıyla beni şu anki yaşantımı sürdürmeye zorluyor. Şu gezi otobüslerinin seferden kaldırılmalarını isterdim; bana, bu iki katlı otobüsler yükseklikleriyle eyalet otoyol kurallarını çiğniyorlarmış gibi geliyor – tünel girişlerinde filan. Belki sizlerden biri, sevgili okurlarım, iyi bir belleğe sahip olduğu için bu duruma uygulanabilecek bir yasa maddesi bulup çıkarabilir. O şeyler kesinlikle yok edilmeli. Bir yerlerde bu karanlık geceyi yararak ilerlediklerini bilmek beni son derece kaygılandırıyor.</span></p>
			<p class="paragraf ParaOverride-13"><span class="CharOverride-22">Fabrika, kumaş topları, biçki tezgâhları, koca koca dikiş makineleri ve pres için buhar sağlayan fırınlarla dolu, geniş, ahıra benzeyen bir yapı. Bu makineleşmiş dekorda görevlerini yerine getirmek için devinen </span><span class="CharOverride-21">Les Africains</span><span class="CharOverride-22">’</span><span class="CharOverride-22">i</span><span class="dipnot"><a class="_idFootnoteLink" href="#footnote-225-10" id="footnote-225-10-backlink">10</a></span><span class="CharOverride-22"> görünce insan gerçeküstü bir tabloya bakıyormuş duygusuna kapılıyor. Görüntünün içerdiği garipsiliğin düş gücümü harekete geçirdiğini itiraf etmeliyim. O anda ne olduğunu çıkartamasam da aklıma Joseph Conrad’dan bir şey gelmişti. Belki de kendimi, </span><span class="CharOverride-21">Karanlığın Yüreği</span><span class="CharOverride-22"> adlı kitapta anlatılan, Avrupa’daki ticaret bürolarından uzakta, mutlak dehşetle yüz yüze geliveren Kurtz’la özdeşleştirmiş olabilirim. Kendimi mantar bir şapka takmış, beyaz keten binici pantolonu binmiş halde, cibinliğin gerisinde, gizemli yüzümle düşlediğimi anımsıyorum.</span></p>
			<p class="paragraf ParaOverride-13"><span class="CharOverride-22">Fırınlar fabrikayı bu serin günlerde biraz ılık tutuyor, hatta yakıyor, ama herhalde yazın işçiler atalarının iklimi gibi bir iklimde, bu kocaman, kömürlü, buhar çıkaran düzeneğin iyice artırdığı, tropik bir sıcakta yaşıyorlardır. Anladığım kadarıyla fabrika şu anda tam kapasite çalışmıyor, kömür yakan cihazlardan ve biçki tezgâhlarından yalnızca bir tanesinin çalıştığını gördüm. Ayrıca, orada geçirdiğim süre içinde yalnızca bir tek pantolon dikilip tamamlanabildi, oysa işçiler ayaklarını sürüyerek çeşit çeşit kumaş kırpıklarını oradan oraya taşıyıp duruyorlardı. Kadının biri, bir bebek giysisi ütülüyordu; pembe saten parçalarını büyük bir dikiş makinesinde birleştiren bir başkasıysa epey yol almıştı. Belli ki oldukça renkli ancak çarpık çurpuk bir kokteyl giysisi dikmekle uğraşıyordu. O iri, elektrikli dikiş iğnesinin altında kumaşı bir ileri bir geri itişi gerçekten çok ustacaydı. Bu kadının yetenekli bir işçi olduğuna hiç kuşku yok; yeteneğini Levy Pantolonları için pantolon üretmekte kullanmaması çok üzücü. Fabrikada bir moral bozukluğu sorunu olduğu kesin.</span></p>
			<p class="paragraf ParaOverride-13"><span class="CharOverride-22">Fabrikanın ustabaşını, Bay Palermo’yu arandım; kendisi her zamanki gibi şişeden birkaç adım uzaktaydı; biçki tezgâhlarının ve dikiş makinelerinin arasında yalpalayıp durmaktan her yanı çürük içindeydi. Kuruluşumuzun yakınlarındaki barlardan birinde öğle yemeği niyetine sıvı bir şeyler içmiş olmalıydı; Levy Pantolonları’nın bulunduğu semtte her köşebaşında bir bar var, bu da yöredeki maaşların ne kadar düşük olduğunun göstergesi. Özellikle umutsuz insanların yaşadığı sokaklarda, her köşebaşına üç ya da dört bar düşer.</span></p>
			<p class="paragraf ParaOverride-13"><span class="CharOverride-22">Bütün saflığımla, işçilerde gözlemlediğim durgunluğun kökeninde, fabrikanın duvarlarındaki hoparlörlerden yayılan tuhaf caz müziğinin yattığını sandım. Bu tınılar ruhu paramparça edip yok etmeden önce sıkı bir bombardımana tutuyordu. Bu nedenle müziği ayarlayan düğmeyi buldum ve çevirdim. Bu davranışım bana sert sert bakan bütün işçilerin bir ağızdan çıkardıkları oldukça yüksek, kaba ve küstah kükremeyle karşılandı. Ağzımı yaya yaya gülümseyerek, hatamı kabullendiğimi göstermek ve işçilerin güvenini kazanmak için elimi tatlılıkla salladım ve müziği yeniden açtım. (Koca, beyaz gözleri beni şimdiden ‘Bay Charlie’ diye damgalamıştı bile. Neredeyse hastalıklı bir kararlılıkla onlara yardım etmeyi kafama koyduğumu, zor kullanarak da olsa gösterecektim.)</span></p>
			<p class="paragraf ParaOverride-13"><span class="CharOverride-22">Anlaşılan, sürekli müzik dinlemek, içlerinde gürültüye karşı bir Pavlov tepkisinin gelişmesine yol açmış; eğlenme sandıkları bir tepki. Yaşamımın sayılamayacak kadar çok saatini televizyonda bu tür müzik eşliğinde dans eden o yozlaşmış çocukları izleyerek geçirmiş biri olarak, bu müziğin ruhsal kasılmalara yol açtığını biliyordum; işçileri daha da etkisiz hale getirmek için hemen benzeri, bildik yöntemimi uyguladım. Gövdemin şaşırtıcı bir kıvraklıkla devindiğini itiraf etmeliyim; ritim duyusundan yoksun biri değilim; atalarımın çalıların üzerinde olağanüstü bir ustalıkla cig dansı yaptıklarından eminim. İşçilerin bakışlarını görmezden gelerek, hoparlörlerden birinin altına sıçradım, bir yandan göbeğimi sallarken bir yandan da kendimden geçmişçesine, “Hadi! Hadi! Hadi durma, bebeğim! Duyuyor musun beni! Haydi hop!” diye bağırıyordum. Aralarından birkaçı beni gösterip gülmeye başlayınca onları kazandığımı anladım, neşelerini paylaştığımı göstermek için ben de güldüm. </span><span class="CharOverride-21">De Casibus Virorum Illustrium!</span><span class="CharOverride-22"> Yüce İnsanların Düşüşü! Düşüşüm gerçekleşti. Sözcüğün gerçek anlamıyla. Dönüşlerin (özellikle diz çevresindeki dönüşlerin) güçten düşürdüğü, haşmetli gövdem sonunda isyan etti; tam televizyonda pek çok kez tanık olduğum, en kötü, en sapkın danslardan birini anlamsızca denerken kendimi boylu boyunca yerde buldum. İşçiler epeyce ilgilenmiş göründüler; dostça gülümseyerek yerden kalkmama yardım ettiler. O zaman, müziği keserek yaptığım hata için artık kaygılanmama gerek kalmadığını anladım.</span></p>
			<p class="paragraf ParaOverride-13"><span class="CharOverride-22">Karşılaştıkları onca şeye karşın zenciler yine de genellikle neşeli insanlar. Bugüne kadar onlarla gerçek bir iletişimim olmamıştı, benzerlerimin dışındakilerle içli dışlı olmam; bana benzeyen hiç kimse bulunmadığı için de kimseyle içli dışlı değilim. Hepsi de benimle konuşmaya can atan işçilerle bir süre söyleşince, maaşlarının Bayan Trixie’nin maaşından bile daha düşük olduğunu keşfettim.</span></p>
			<p class="paragraf ParaOverride-13"><span class="CharOverride-22">Bir anlamda, renkli ırka karşı, konumları benimkiyle aynı olduğu için hep belli bir yakınlık duymuşumdur: Onlar ve ben Amerikan toplumunun iç dairesinin dışında var olmaya mahkûmuz. Benim sürgünlüğüm kendi seçimim, elbette. Ancak, zencilerin çoğunluğu Amerikan orta sınıfının etkin birer üyesi olmaya can atıyor. Nedenini bir türlü anlayamıyorum. Bu isteklerinin beni, değer yargılarını sorgulamaya yönelttiğini itiraf etmeliyim. Öte yandan, birer burjuva olup çıkmak istiyorlarsa, kendileri bilirler, beni ilgilendirmez. Kendi düşen ağlamaz. Bana gelince, birinin beni orta sınıfa doğru iteklediğinden kuşkulanırsam, oldukça hoşgörüsüz bir biçimde karşı koymaya kararlıyım. Evet, beni sınıf atlamaya zorlayan o şaşkına direneceğim. Bu direnişi, ‘Orta Sınıfa Ölüm’, ‘Orta Sınıf Gitsin’ türünden geleneksel pankart ve afişler eşliğinde protesto yürüyüşleri düzenleyerek sergileyeceğim. Birkaç küçük Molotov kokteyli atmaktan da çekinecek değilim. Ayrıca öğle yemeklerinde ve toplu taşıma araçlarında orta sınıftan birinin yanına oturmaktan kaçınacak, bende doğuştan var olan dürüstlük ve görkemi koruyacağım. Orta sınıftan bir beyaz kazara yanıma düşecek olursa, kafasına ve omuzlarına gürültülü bir şaplak indirir, öteki elimle de Molotov kokteylilerimden birini yanımızdan geçen ve orta sınıftan beyazlarla tıka basa dolu olan bir otobüse ustaca fırlatırım. Kuşatmam bir ay da sürebilir, bir yıl da; toplu katliam ve yıkımın neden gerektiği sonunda anlaşılacak, insanlar beni er geç rahat bırakacaklardır.</span></p>
			<p class="paragraf ParaOverride-13"><span class="CharOverride-22">Zencilerin sahip olduğu o güce, beyaz proleteryanın yüreğine korku salma yeteneğine hayranım, (oldukça kişisel bir itiraf olacak, ama) ben de aynı şekilde dehşet salabilmeyi çok isterdim. Bir zenci, salt siyah olduğu için insanları korkutabiliyor, oysa ben aynı sonuca ulaşabilmek için kaşlarımı çatıp sert sert bakmak zorundayım. Belki de zenci olmalıydım. İri ve ürkütücü bir zenci olurdum herhalde; toplu taşıma araçlarında koca baldırımı yaşlı, beyaz bayanların buruşuk kalçalarına yaslar, onlara korku dolu, acı çığlıklar attırırdım. Zenci olsaydım, annem bana iyi bir iş bulmam için baskı yapamazdı; çünkü benim için iyi iş diye bir şey olmazdı. Anneme gelince; yıllardır düşük maaşla hizmetçilik edip durmaktan yıpranmış yaşlı bir zenci olacağı için, her akşam bovling oynayacak gücü bulamazdı kendisinde. Yoksul bir mahalledeki derme çatma bir gecekonduda, hırstan uzak, huzurlu bir yaşam sürer, istenmediğimizi, çabalamanın anlamsız olacağını bilmenin hoşnutluğuyla yaşayıp giderdik.</span></p>
			<p class="paragraf ParaOverride-13"><span class="CharOverride-22">Öte yandan orta sınıfa doğru tırmanan zencilerin o çirkin gösterisine tanık olmak istemezdim. Bu tırmanışın bir halk olarak onların bütünlüklerine büyük bir hareket olduğuna inanıyorum. Giderek Beard ve Parrington’lar gibi konuşmaya başladım; böyle giderse yakında Levy Pantolonları’nı, bu edebi çabanın ticari esin kaynağını bütünüyle unutacağım. Benim açımdan, geleceğe yönelik bu tasarı, Amerika Birleşik Devletleri’nin toplumsal tarihçesi olabilir; ‘Çalışan Gencin Güncesi’ bir kitap olarak başarı kazanırsa, belki de kalemimle ulusumun silinmez bir taslağını çizmiş olacağım. Ulusumuzun, Çalışan Genç gibi, tam anlamıyla yansız bir gözlemcinin özenli incelemelerine ihtiyacı var. Dosyalarımdaki notlar ve kayıtlar oldukça dikkate değer bir derleme oluşturdu bile; bunlar günümüze ilişkin özlü bir değerlendirme ve geniş bir perspektif sunuyorlar.</span></p>
			<p class="paragraf ParaOverride-13"><span class="CharOverride-22">Düzyazının kanatlarına tutunup yeniden fabrikaya ve beni konunun bir hayli dışına savuran işçilere dönmeliyiz. Evet, dediğim gibi beni yerden kaldırdılar. Sergilediğim gösteri, ardından da kıçüstü yere oturmam aramızda yoldaşlara özgü bir duygudaşlık yaratmıştı. Onlara yürekten teşekkür ettim; onlarsa on yedinci yüzyıldan kalma vurgularıyla nasıl olduğumu sordular; kaygılı kaygılı. Yaralanmamıştım, gurursa genellikle kaçındığım ölümcül bir günah olduğu için, kesinlikle hiçbir şeyim zarar görmemişti.</span></p>
			<p class="paragraf ParaOverride-13"><span class="CharOverride-22">Sonra onları fabrika konusunda sorguya çektim; ne de olsa ziyaretimin asıl nedeni buydu. Benimle konuşmaya çok hevesliydiler; ayrıca insan olarak da ilgilerini fazlasıyla çekmiştim. Anlaşılan biçki tezgâhlarının ardında geçirdikleri saatler boyunca canları çok sıkılıyor; bu nedenle konukları iki kat sevinçle karşılıyorlar. Gerçi işlerinden söz ederken hemen hemen hepsi de tutuktu, ama epeyce sohbet ettik. En çok ilgilendikleri şey bendim; ilgileri beni rahatsız etmedi; başlarda bütün sorularını içtenlikle yanıtlıyordum, ama sorular giderek kişiselleşti. Arada bir büroya uğrayanlardan bir-ikisi haça ve öteki süslemelere ilişkin sorular yönelttiler; ateşli bir bayan ilahi söylemek için mezhep arkadaşlarıyla haçın çevresinde toplanma izni isteyince hemen verdim. (İlahilerden ve on dokuzuncu yüzyıldan kalma, ölümü çağrıştıran, Kalvinist dizelerden iğrenirim, ama işçileri mutlu edecekse bir ya da iki koronun kulaklarımı rahatsız etmesine razıyım.) Ücretlerini sorunca, ortalama haftalıkların 30 (otuz) dolardan az olduğunu öğrendim. Haftanın beş gününü, fabrika denilen bir yerde geçirmek zorunda olan biri bence bundan daha fazlasını hak ediyordu; özellikle Levy Pantolonları gibi, akan damlarının her an çökme tehlikesiyle karşı karşıya olduğu bir fabrikada. Ayrıca, kim bilebilirdi? Bu insanlar Levy Pantolonları’nda dolanıp durmaktan daha yararlı şeyler yapabilirlerdi pekâlâ; caz müziği bestelemek, yeni danslar türetmek ya da siyahların ustalıkla becerdiği öteki şeyler gibi. Fabrikanın böylesine durgun olmasına şaşmamalı. Üretim bölümündeki bezginlikle bürodaki koşuşturma arasındaki karşıtlığın aynı çatı altında (Levy Pantolonları çatısı altında) barınması akıl almaz bir şey. Ben fabrika işçilerinden biri olsaydım (daha önce de dediğim gibi, iriyarı ve ürkütücü bir işçi olurdum herhalde) bir fırtına gibi doğruca büroya dalar ve doğru dürüst bir maaş isterdim.</span></p>
			<p class="paragraf ParaOverride-13"><span class="CharOverride-22">Burada bir eklenti yapmalıyım. Üniversitedeki son yılımda okula düzensiz bir biçimde devam ederken, bir gün bir kahvehanede Myrna Minkoff adında bir kızla tanıştım; benden bir sınıf küçük olan bu genç, gürültücü, saldırgan kız Bronx’luydu. Farklılığıma ve çekim gücüme kapılmış insanlarla birlikteydim; varlığım Grand Concourse’un bir üyesi olan bu kızı da masama çekti. Söyleşirken, dünya görüşümün ne kadar görkemli ve özgün olduğu ortaya çıktı ve Minkoff denen haspa bana her konuda saldırmaya başladı, hatta bir keresinde beni masanın altından sertçe tekmeledi. Onu büyülemiş ve şaşırtmıştım; kısacası ona fazla gelmiştim. Gotham’ın gecekondularının dar görüşlülüğü onu Çalışan Oğlunuz’un eşi bulunmazlığına hazırlamamıştı. Myrna, Hudson Irmağı’nın batısında ve güneyinde yaşayan herkesin okuma yazma bilmeyen kovboylar –daha da kötüsü– beyaz Protestanlar olduğuna inanıyor, onları topluca cehalet, kabalık ve şiddet konularında uzmanlaşmış bir topluluk sanıyordu. (Beyaz Protestanları savunacak değilim; onlardan ben kendim de fazla hoşlanmam.)</span></p>
			<p class="paragraf ParaOverride-13"><span class="CharOverride-22">Kısa bir süre sonra Myrna’nın kaba saba tutumu hayranlarımı masadan uzaklaştırdı; soğuk kahve ve ateşli sözcüklerle baş başa kaldık. Anırmalarına ve boş gevezeliklerine katılmadığımı görünce beni Yahudi düşmanlığıyla suçladı. Mantığı yarı-doğruların ve basmakalıp düşüncelerin karışımı, dünya görüşüyse ulusumuzun bir yeraltı treninden bakılarak yazılmışa benzeyen tarihinden alınma, yanlış kavramların bileşimiydi. Kocaman bavulundan çıkardığı, ‘İnsanlar ve Kitleler’, ‘Haydi!’, ‘Yıkılan Barikatlar’, ‘Büyük Dalga ve Nefret’ türünden bir sürü yağlı bildiri ve kitapçıkla (sözcüğün tam anlamıyla) üzerime saldırdı; hepsi de etkin bir üyesi olduğu derneklere aitti: Özgür Öğrenci, Cinsellik Savaşçıları, Siyah Müslümanlar, Letonya’nın Dostları, Melez Çocuklar, Beyaz Yurttaşlar Birliği. Gördüğünüz gibi, Myrna ait olduğu topluma kıskıvrak bağlıyken, ondan daha yaşlı ve bilge olan ben, o toplumdan alabildiğine kopuktum.</span></p>
			<p class="paragraf ParaOverride-13"><span class="CharOverride-22">Babasından biraz para sızdırıp “Bakalım orada ne var; ne yok,” diyerek üniversiteye gelmişti. Ne yazık ki beni buldu. İlk karşılaşmamızın sarsıntısı her ikimizin de mazoşist yanını körükledi ve bizi (platonik) bir ilişkiye sürükledi. (Myrna gerçek bir mazoşistti. Yalnızca bir polis köpeğinin azı dişlerini siyah pantolonunda hissettiği, ya da bir senato toplantısından yaka paça, taş basamaklarda sürüklenerek atıldığı zamanlar mutlu olabiliyordu.) Myrna’nın bana karşı cinsel bir yakınlık duyduğundan her zaman kuşkulandığımı itiraf etmeliyim; cinselliğe karşı takındığım katı tutum onu tahrik etmiş olmalı, bir bakıma onun için bir başka savaşım konusuydum. Yine de, gövdemin ve beynimin kalesine yönelik bütün hamlelerini başarıyla savuşturdum. Myrna ile ben bir başımızayken bile öğrencilerin çoğunu şaşırttığımız için, bir çift olarak, öğrencilerin çoğunluğunu oluşturan, sırıtkan, kuşbeyinli Güneylilerin kafasını iyice karıştırdığımıza kuşku yoktu. Kampusta dolaşan söylentilerin bizi en ağza alınmaz, en aşağılık aşk serüvenleriyle bağdaştırdığının farkındaydım.</span></p>
			<p class="paragraf ParaOverride-13"><span class="CharOverride-22">Myrna’nın, çöken kemerlerden ruh çöküntüsüne kadar her derde deva, tek ilacı cinsellikti. Felsefesini, yavaş çalışan beyinlerini geliştirmek amacıyla kanatlarının altına aldığı iki Güneyli güzele de aşılamıştı; bu çabasının sonu felakete vardı. Myrna’nın önerdiklerini, pek çok hevesli, genç erkeğin desteğiyle uygulayan bu basit güzellerden biri büyük bir ruhsal çöküntüye uğradı; ötekiyse kırık bir Coca-Cola şişesiyle bileklerini keserek başarısız bir intihar girişiminde bulundu. Myrna durumu, kızların her şeyden önce aşırı tepkisel olmalarıyla açıkladı; sonra da tazelenmiş bir coşkuyla sınıfları, pizzacıları tek tek dolaşarak, cinselliğe ilişkin vaazlar vermeye girişti; bir keresinde Sosyal Bilimler binasında bir hademenin saldırısına uğradı, adam az kaldı Myrna’nın ırzına geçiyordu. Bana gelince; onu sürekli doğru yola getirmeye çalışıyordum.</span></p>
			<p class="paragraf ParaOverride-13"><span class="CharOverride-22">Birkaç ders döneminden sonra Myrna o saldırgan tavrıyla; “Burasının bana öğreteceği hiçbir şey yok,” deyip okuldan ayrıldı. Siyah, dar pantolon, keçeleşmiş, uzun saçlar, dev boyutlu bavul; hiçbiri yoktu artık. Palmiyelerin çevirdiği kampusumuz geleneksel uyuşukluğuna ve öpüşüp koklaşmalarına döndü. Özgürlüğünü kazanmış o sürtüğü o günden sonra birkaç kez gördüm, çünkü arada bir Güney’e yaptığı ‘inceleme’ gezisinde, söylev çekmek, gitarını tıngırdatarak söylediği iç karartıcı hapishane ve pranga şarkılarıyla beni baştan çıkarmak için New Orleans’a uğruyordu. Myrna çok içtendi, ne yazık ki çok da saldırgandı.</span></p>
			<p class="paragraf ParaOverride-13"><span class="CharOverride-22">Onu, son ‘inceleme’ gezisinde son kez gördüğümde oldukça hırpalanmıştı. Zencilere, Kongre Kütüphanesi’nde öğrendiği halk ezgilerini öğretmek için Güney’deki köylere gitmiş, ama zencilerin daha çağdaş müziği yeğledikleri anlaşılmış; Myrna’nın o acıklı ağıtlarından birine her başlayışında, küstah bir tavırla, transistörlü radyolarının sesini sonuna kadar açmışlar. Gerçi zenciler onu görmezden gelmişler, ama beyazların büyük ilgisiyle karşılaşmış. Yoksul, beyaz çiftçiler ve bağnaz taşralılar onu köylerinden kovalamış, arabasının lastiklerini indirmiş, kollarını biraz kırbaçlamışlardı. Av köpeklerince kovalanmış, üvendirelerle dürtülmüş, polis köpekleri tarafından ısırılmış, üzerine saçma yağdırılmıştı. Bütün bunlardan büyük zevk almıştı; bana gururla (ve müstehcen bir edayla) baldırındaki diş izini gösterdi. Şaşkınlıktan fal taşı gibi açılan gözlerim, bacaklarını her zamanki dar pantolonun değil, yalnızca siyah bir çorabın sardığını ayrımsadı. Ama beni bu bile heyecanlandırmadı.</span></p>
			<p class="paragraf ParaOverride-13"><span class="CharOverride-22">Oldukça düzenli yazışıyoruz; Myrna’nın mektupları genellikle beni oturma, yatma ve benzeri eylemlere zorlayan kışkırtmalarla dolu. Ancak, öğle yemeklerimi kafeteryalarda yemediğim ve yüzmediğim için önerilerine kulak asmıyorum. Yazdıklarının vazgeçilmez ikinci izleğiyse, Manhattan’a gitmem için diretmesi. Böylece makineleşmiş dehşetin merkezi olan o yerde ikiz direnişimizin bayrağını dalgalandırabilirmişiz. Bir gün kendimi gerçekten iyi hissedersem bu yolculuğu göze alabilirim. Küçük, mis kokulu Minkoff sürtüğünün şu anda Bronx sokaklarının ta altlarında bir tünelde bir metroda, toplumsal bir başkaldırı toplantısından çıkmış, halk ezgilerinin eşlik edeceği bir seks partisine ya da daha da kötü bir şeye doğru hızla yol aldığından eminim. Toplumumuzun yetkilileri bir gün onu sırf Myrna olduğu için mutlaka tutuklayacaklar. Hapse atılmak yaşamını anlamlandıracak ve boşuna çabalayıp durmanın yol açtığı düş kırıklığına son verecektir.</span></p>
			<p class="paragraf ParaOverride-13"><span class="CharOverride-22">Ondan son aldığım mektup her zamankinden de yürekli ve saldırgandı. Onunla savaşırken onun silahlarını kullanmak, onun düzeyine inmek gerek; bu yüzden fabrikanın, ölçütlerin çok altındaki koşullarını onun gözleriyle değerlendirmeye çalıştım. Kendimi Milton’vari yalıtılmışlığa ve derin düşünceye fazlasıyla kaptırmışım. Benim için toplumumuza yüreklice katılmanın zamanı çoktan gelmiş; ancak bunu Myrna Minkoff’un toplumsal eylem okulunun o edilgin tarzıyla değil, görkemli bir üslupla yapmalıyım.</span></p>
			<p class="paragraf ParaOverride-13"><span class="CharOverride-22">Yazarın gözüpek, yürekli ve saldırgan birine dönüştüğüne tanık olacaksınız; üstelik böylesine duyarlı bir kişilikten asla beklenmeyecek bir kavgacılık, derinlik ve güçle dolu olan birine. Dünyanın Myrna Minkoff’larına vereceğim yanıtı yarın size ayrıntılarıyla anlatırım. Bunun yan etkilerinden biri de, Bay Gonzalez’in Levy Pantolonları’ndaki egemenliğine son vermek olabilir. O iblise haddi bildirilmeli. Yurttaşlık haklarını savunan, daha güçlü kuruluşlardan birinin beni defne dallarıyla sarmalayacağından hiç kuşkum yok.</span></p>
			<p class="paragraf ParaOverride-13"><span class="CharOverride-22">Böyle, olağanüstü verimli bir biçimde durmaksızın yazmak parmaklarıma dayanılmaz bir sancının saplanmasına neden oldu; kalemimi, gerçek üreten bu makineyi elimden bırakmak ve kasılıp kalan parmaklarımı ılık suya batırmak zorundayım. Adalete duyduğum yoğun bağlılık beni bu uzun eleştiriyi yapmaya zorladı. Döngü içindeki döngünün beni Levy’de yeni başarılara ve doruklara doğru yükselttiğini duyumsuyorum.</span></p>
			<p class="paragraf ParaOverride-13"><span class="CharOverride-22">Sağlık notu: Parmaklar sakatlandı; supap şimdilik açık (yarıya kadar).</span></p>
			<p class="paragraf ParaOverride-13"><span class="CharOverride-22">Toplumsal not: Yeni bir şey yok; annem kendisini yaşlı bir fahişeye benzeten kılığıyla yine gezmelerde. Belki bilmek istersiniz. Suç ortaklarından birinin, Greyhound otobüslerine duyduğu cinsel yakınlık su yüzüne çıktı ve kendisinden artık bütünüyle umut kesildi.</span></p>
			<p class="paragraf ParaOverride-13"><span class="CharOverride-22">Fabrikadaki durum için melezlerin baş azizine, yani Aziz Martin de Porres’a dua edeceğim. Farelere karşı da yardıma çağrıldığı için, belki bize büroda da yardımı olabilir.</span></p>
			<p class="paragraf ParaOverride-14"><span class="CharOverride-22">Daha sonra görüşmek üzere,</span></p>
			<p class="paragraf ParaOverride-14"><span class="CharOverride-22">Gary, Çalışan Militan Oğlunuz</span></p>
			<p class="paragraf ParaOverride-13"><span class="CharOverride-21">Dr. Talc, Sosyal Bilimler Binası’ndaki çalışma odasının camından dışarı bakarak, Benson and Hedges marka bir sigara yaktı. Karanlık kampusun karşısında birkaç ışık yanıyordu; öteki binalardaki gece sınıflarının ışıklarıydı. Bütün akşam, masanın altını üstüne getirerek, efsanevi İngiltere krallığıyla ilgili notlarını aramıştı. Bir zamanlar okuduğu, İngiliz tarihiyle ilgili yüz sayfalık bir kitaptan hızlı hızlı çıkarmıştı bu notları. Dersi yarın sabah verecekti; saat neredeyse sekiz buçuk olmuştu. Dr. Talc usta ve alaycı bir konuşmacı olarak tanınırdı; onu kız öğrencilerin arasında gözde biri yapan ve genelde her konudaki, özelde de İngiliz tarihi konusundaki bilgisizliğini örtbas etmesini sağlayan el kol hareketlerini bol bol kullanırdı.</span></p>
			<p class="paragraf ParaOverride-13"><span class="CharOverride-21">Ama Talc, Lear ve Arthur ile ilgili bir şeyler anımsamadığı sürece –tek anımsadığı şey Lear’ın çocukları olduğuydu– çokbilmişliğinin de, akıcı konuşma yeteneğinin de hiçbir işe yaramayacağının farkındaydı. Sigarasını kül tablasına bıraktı, bir kez daha en alttaki çekmeceden başladı. Çekmecenin dibinde, ilk arayışında iyice bakmadan geçiştirdiği bir deste eski kâğıt vardı. Kâğıtları kucağına koyup parmağıyla teker teker çevirdi; tahmin ettiği gibi, beş yıldan uzun bir sürede birikmiş, öğrencilere geri verilmemiş ödevlerdi. Ödevlerden birini kaldırınca, gözüne kaba, sararmış bir Büyük Şef kâğıdı ilişti. Üzerine kırmızı kalemle şöyle yazılmıştı:</span></p>
			<p class="paragraf ParaOverride-13"><span class="CharOverride-22">Ders vererek kanıtladığın mutlak cehaletin ölüm cezasını hak ediyor. İmolalı Aziz Cassian’ın, öğrencileri tarafından hançerlenerek öldürüldüğünü herhalde bilmiyorsundur. Bir şehide yaraşan onurlu ölümü onu öğretmenlerin baş azizi yapmıştı.</span></p>
			<p class="paragraf ParaOverride-13"><span class="CharOverride-22">Ona dua et, seni yolunu şaşırmış aptal, “Tenis oynayan var mı?” deyip golf oynayan, kokteyl-kolik, şarlatan seni; göksel bir koruyucu gerek sana. Günlerin sayılı, doğru, ama bir kahraman gibi değil –kutsal bir amacın yok çünkü– şanına yaraşır bir biçimde, tam bir ahmak gibi öleceksin.</span></p>
			<p class="paragraf ParaOverride-14"><span class="CharOverride-22">Zorro</span></p>
			<p class="paragraf ParaOverride-13"><span class="CharOverride-21">Sayfanın son satırına bir kılıç resmi çizilmişti.</span></p>
			<p class="paragraf ParaOverride-13"><span class="CharOverride-21">“Ona ne oldu acaba?” dedi Talc, yüksek sesle.</span></p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-9-backlink" id="footnote-225-9">9</a>	 (Fr.) Hep birlikte. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-10-backlink" id="footnote-225-10">10</a> (Fr.) Afrikalılar. (ç.n.)</p>
				</div>
			</div>
		</div>
	</body>
</html>