<html xmlns="http://www.w3.org/1999/xhtml">
	<head>
		<title>7-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x7" xml:lang="tr-TR">
		<div class="Basic-Text-Frame">
			<p class="anabaslik" id="_idParaDest-11">Dokuz</p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Sağlık Kurulu’ndan seninle ilgili bir şikâyet aldık, Reilly,” dedi Bay Clyde.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ah, hepsi bu kadar mı? Yüzüne bakınca, bir sara nöbeti filan geçirdiğini sanmıştım,” dedi Ignatius, ağzındaki sosisle ekmeği yutmaya çalışarak. El arabasını sağa sola çarparak garaja soktu. “Şikâyetin nedenini ya da nereden kaynaklandığını tahmin etmeye korkuyorum. İnan ki, tertemiz bir insanım. Özel alışkanlıklarımın kınanacak hiçbir yanı yoktur. Hiçbir toplumsal hastalık taşımayan biri olduğuma göre, haşlanmış sosislerine insanlarda bulunmayan ne tür bir hastalık geçirebileceğimi anlayamıyorum. Şu tırnaklara bir bak.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Yine palavra sıkmaya başlama, seni şişko aylak!” Bay Clyde Ignatius’un uzattığı pençeleri görmezden geldi. “İşe gireli daha birkaç gün oldu. Yıllarca yanımda çalışmalarına karşın, başı kurulla derde girmeyen bi sürü seyyar satıcım oldu.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Benden daha kurnaz olduklarına hiç kuşku yok.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Adamın biri seni izlemiş.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ya,” dedi Ignatius sakince; susup dudaklarının arasından izmarit gibi sarkan haşlanmış sosisin ucunu çiğnedi. “Memur sınıfının bir uzantısı demek? Bürokrasinin bir üyesi. Hükümet için çalışanları tanımak çok kolaydır; öteki insanların yüzlerinin yerine onlarda tam bir boşluk vardır.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Sus artık, koca ahmak! Yediğin sosisin parasını ödedin mi?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Eh, dolaylı olarak ödedim sayılır. Zavallı maaşımdan düşersin.” Ignatius, küçük bir deftere bazı sayılar yazan Bay Clyde’a baktı. “Hangi modası geçmiş tabuyu çiğnediğimi söyler misiniz? Müfettişin yalan uydurduğundan eminim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kurul, yedi numaralı sahayı gördüğünü söylüyo. Bu, sensin...”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Demek öyle? Üç kez kutsanmış olan yedi! Bu sayı yüzünden suçluyum, demek? Bana bir kulp takmışlardır. Yedi’nin uğursuz bir el arabası olduğunu biliyordum. Hemen bir başka araba istiyorum. Anlaşılan sokaklarda lanetli bir şeyi sürüp duruyormuşum. Başka bir arabayla çok daha iyi iş çıkaracağımdan eminim. Yeni bir araba, yeni bir başlangıç.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Beni dinler misin?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Eh, gerçekten zorunluysam. Yalnız seni uyarmalıyım; dehşetten ve genel bir moral çöküntüsünden her an bayılabilirim. Dün gece gördüğüm film beni bitap düşürdü; kumsaldaki gençleri konu alan bir müzikaldi. Sörf tahtalarının üzerinde şarkı söyledikleri sahnede neredeyse yere yıkılıyordum. Yetmezmiş gibi dün gece, biri gezi otobüsüyle ilintili, iki tane karabasan gördüm. Ötekindeyse tanıdığım bir kız vardı. Oldukça kaba saba ve sapkın bir düştü. Anlatsam, korkarsın.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Seni Aziz Joseph Caddesi’nde, bi hendekten bi kediyi alırken görmüşler.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bundan daha iyi bir yalan bulamamışlar mı?” diye sordu Ignatius. Diliyle, haşlanmış sosisin görünen son parçasını da içeri çekti.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Aziz Joseph Caddesi’nde ne yapıyodun? Orda yalnızca depolarla gecekondular vardır. Aziz Joseph’te tek bi insan bulunmaz. Orası çalışma alanımıza dahil diil ki.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ama bunu bilemezdim ki. Birazcık dinlenmek için dalgın dalgın sürüklenmişim oraya. Arada bir, bir yaya geçiyordu. Ancak ne yazık ki, hiçbirinin canı haşlanmış sosis çekmedi.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“</span><span class="CharOverride-22" xml:lang="tr-TR">Oradaydın</span><span class="CharOverride-21" xml:lang="tr-TR">, demek? Neden hiçbi şiy satamadığın annaşıldı. O Allahın cezası kediynen de oynamışındır, mutlaka.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Sen söyledin de aklıma geldi; yörede birkaç evcil hayvan gördüğümü anımsıyorum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“O kediynen oynadın, yani?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hayır, kediyle ‘oynamadım’. Yalnızca biraz okşamak için kucağıma almıştım. Sevimlice bir tekirdi. Ona haşlanmış sosis verdim: Ama yemedi. Beğeni sahibi, kibar bir hayvandı.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bunun ne büyük bi suç olduğunun farkında mısın, koca maymun?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hayır, korkarım ki değilim,” dedi Ignatius öfkeyle. “Hemen kedinin temiz olmadığı varsayılıyor. Bunu nasıl bilebiliriz ki? Kediler inanılmayacak kadar temizdirler; en küçük bir kuşkuları olsa, yalanarak bütün bedenlerini temizlerler. O müfettiş, kedilere karşı önyargılı biri olmalı. Kediye hiçbir şans tanınmadı.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Bay Clyde öyle büyük öfkeyle, “Burda konu, kedi diil!” diye bağırdı ki, Ignatius burnundaki beyaz yara izinin çevresindeki mor damarların şiştiğini görebildi. “Burda senden söz ediyoruz!”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Eh, </span><span class="CharOverride-22" xml:lang="tr-TR">benim</span><span class="CharOverride-21" xml:lang="tr-TR"> temiz olduğum kesin. Bunu daha önce konuşmuştuk. Ben yalnızca kedinin adil bir biçimde yargılanmasını istemiştim. Bayım, sonsuza kadar rahatsız mı edileceğim? Sinirlerim altüst olma noktasında. Bir dakika önce tırnaklarımı incelerken, umarım ellerimdeki ürkütücü titremeyi ayrımsamışsındır. Ruh doktorunun parasını ödeyebilmek için, Cennet Satış Anonim Şirketi’ni mahkemeye vermek zorunda kalacağım. Belki bilmiyorsunuz, ama sağlık sigortam yok. Cennet Satış, işçilerinin bu tür çıkarlarını gözetmeyecek kadar eski kafalı, yontma taş devrinden kalma bir işletme. Doğrusunu istersen bayım, bu kötü şöhretli şirketteki koşullardan hiç mi hiç hoşnut değilim.” </span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Neden? Neresi kötü?” diye sordu Bay Clyde. </span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Her yanı. Öncelikle, hiç takdir edilmediğimi söyleyebilirim.” </span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Eh, en azından her gün işe geliyosun. Hakkını yiyemem.” </span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Nedeni, evde kalmayı göze aldığım takdirde, fırında kızarmış bir şarap şişesiyle duygusuzca dövülmekten korkmamdır. Evimin kapısını açmak, dişi bir aslanın inine zorla girmekten farksız. Annem giderek daha küfürbaz ve hırçın oluyor.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Reilly, seni kovmak istemiyorum,” dedi Bay Clyde, babacan bir sesle. Satıcı Reilly’nin hazin öyküsünü biliyordu: Sarhoş bir anne, ödenmesi gereken zararlar, hem anne hem de oğlu tehdit eden yoksulluk, annenin şehvet düşkünü dostları. “Sana yeni bi rota çizecem ve bi şans daha verecem. Sana yararı dokunabilecek bikaç ticaret hilesi biliyorum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Yeni rotamı gösteren haritayı Yoksullara Yardım Hasta-nesi’nin ruhsal tedavi koğuşuna gönderebilirsin. Oradaki sevecen hemşirelerle doktorlar, iki şok tedavisi arasında haritayı çözmeme yardım edebilirler.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kes artık.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Gördün mü? Girişimcilik ruhumu öldürdün bile,” diye geğirdi Ignatius. “Neyse, manzaralı bir güzergâh seçtiğini umarım; yorgun, taşlaşmış bacakları dinlendirmek için oturacak bol yeri bulunan bir parkın yakınlarında, örneğin. Bu sabah yataktan kalktığımda eklemlerim tutmuyordu. Neyse ki tam zamanında yatağın demirine yapışabildim. Yoksa yere düşüp kalça kemiğimi kırabilirdim. Ayak bileğimin hali yürekler acısı.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Ignatius Bay Clyde’a göstermek için topallayarak, çöl botlarını yağlı zeminde sürterek etrafta dolaştı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kes şunu, koca şapşal. Topal değilsin.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Henüz tam topal sayılmam. Ancak pek çok küçük kemikle sinirin teslim bayrağını çektiğini söyleyebilirim. Bedensel donanımım bir tür teslim antlaşması imzalamaya hazır gibi görünüyor. Sindirim sistemim işlevselliğini hemen hemen bütünüyle yitirdi. Midemdeki supabın üzerinde büyüyen bir doku, supabımı sonsuza kadar kilitlemiş olabilir.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Seni Fransız Mahallesi’ne yollayacam.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ne?” diye gürledi Ignatius. “O fare deliğinde gezineceğimi mi sanıyorsun? Hayır, ne yazık ki mahalleye gitmem düşünülemez bile. O çevrede ruh sağlığımı tam anlamıyla yitiririm. Ayrıca oradaki sokaklar çok dar ve tehlikeli. Arabaların ya da iki binanın arasında sıkışıp kalabilirim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ya kabul edersin, ya da çekip gidersin, şişko piç. Bu senin son şansın.” Bay Clyde’ın yarası yeniden beyazlaşmaya başlamıştı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Öyle mi? Eh, lütfen yine sinirlenme. Sosis kazanına düşüp yaralanabilirsin. Madem ısrar ediyorsun, sosislerimi o </span><span class="CharOverride-22" xml:lang="tr-TR">Sodom</span><span class="CharOverride-21" xml:lang="tr-TR">’a götüreceğim.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Oldu. O halde anlaştık. Yarın sabah geldiğinde sana bikaç hile öğretecem.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Mahallede fazla sosis satabileceğimi sanmıyorum. Zamanımın çoğunu, onurumu orada dolanan iblislerden korumaya çalışarak geçireceğim kesin.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Mahallede daha çok turistlerle karşılaşacan.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bu daha da kötü. Yalnızca yozlaşmış kişiler yolculuk eder. Ben kendim kent dışına yalnız bir kez çıktım. Bu arada, sana hiç o zorlu Baton Rouge serüveninden söz etmiş miydim? Kent sınırlarının dışında pusuya yatmış bekleyen öyle çok tehlike var ki, şaşarsın.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hayır. Ama dinlemek istemiyorum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Senin için büyük kayıp. O yolculuğun sarsıcı öyküsünden çok yararlı dersler çıkarabilirdin. Öte yandan, dinlemek istememene sevindim. Yolculuğun ruhsal ve simgesel incelikleri Cennet Satış kafasıyla herhalde algılanamazdı zaten. Neyse ki hepsini bir bir yazdım, gelecekte bir gün, okuyan insanların arasındaki, daha uyanık olanlar bataklıklara, mutlak dehşetin derinliklerine yapılan bu kapsamlı ziyaretle ilgili anılarımdan yararlanacaklardır.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Beni dinle, Reilly”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Anılarımda, gezi otobüsü ile gerçeküstü bir lunaparktaki dönmedolap arasında benzerlik kurarak olağanüstü bir benzetme yaptım.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Sus artık!” diye haykırdı Bay Clyde, elindeki çatalı gözdağı verircesine sallayarak. “Bugünkü hesaba dönelim. Kaç tane sosis sattın?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hey Tanrım,” diyerek içini çekti Ignatius, “Er geç bu konuya geleceğimizi biliyordum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">İkisi birkaç dakika kadar rakamlarla boğuştular. Ignatius aslında bütün sabahı Eads Meydanı’nda oturup limandaki gidiş gelişleri seyrederek, Büyük Şef kâğıtlarına gemicilik tarihi ve Marco Polo’yla ilgili notlar alarak geçirmişti. Bir yandan yazarken bir yandan da Myrna Minkoff’u ortadan kaldırmanın yollarını tasarlamış, ama doyurucu bir sonuca ulaşamamıştı. Aklına gelen en uygun yol, kütüphaneden patlayıcı maddeleri anlatan bir kitap almak, bir bomba yapmak ve kâğıda sarıp Myrna’ya göndermekti. Sonra, kütüphane kartının iptal edildiğini anımsamıştı. Öğleden sonrayı da kediyle geçirmişti; Ignatius kediyi çiğ sosislerin durduğu bölmeye hapsetmeyi sonra da eve götürüp beslemeyi denemiş, ama kedi kaçmıştı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Yediği sosisler düşüldükten sonra, o günkü kazancının yalnızca bir dolar yirmi beş sent olduğu anlaşılınca, “Yanında çalışanlara belli bir indirim yapacak kadar cömert biri gibi görünüyorsun,” dedi Ignatius, ciddi bir sesle. “Ne de olsa senin en iyi müşterin benim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Bay Clyde çatalı Satıcı Reilly’nin boyun atkısına batırdı ve derhal garajdan çıkmasını söyledi; Fransız Mahallesi’nde çalışmak üzere sabah erkenden burada olmadığı takdirde kovulacağını da ekledi.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Ignatius allak bullak olmuş bir durumda el arabasının kapaklarını kapadı, otobüste bol bol Cennet gazı salıvererek evine döndü; öyle şiddetli yelleniyordu ki, kimse yanına oturmak istemedi.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Mutfağa girdiğini gören annesi hemen dizlerinin üzerine çöktü: “Tanrım, bu korkunç haçı sırtıma neden yükledin? Ne günah işledim, Tanrım? Söyle bana. Yalvarırım bi işaret gönder. İyi bi insan olmak için elimden geleni yaptım.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Derhal kes şu zındıklığı,” diye bağırdı Ignatius. Bayan Reilly gözleriyle tavanı sorguluyor, yağlar, çatlaklar arasında bir yanıt arıyordu. “Bu rezil kentte sağ kalabilmek için sokaklarda bütün gün savaştıktan sonra böyle mi karşılanmalıyım?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Elindeki o çizikler de ne?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Ignatius kediyi küçük bölmede kalmaya razı etmek için çabalarken oluşan tırmık izlerine baktı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Açlıktan ölmekte olan bir fahişeyle kıyamet gününe yaraşır bir kavga ettim,” deyip geğirdi. “Gelişkin kaslarım olmasaydı, kadın el arabamı soyup soğana çevirecekti. Sonunda, bayramlık giysileri paramparça, topallayarak savaş alanını terk etti.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ignatius!’ diye haykırdı Bayan Reilly, acıklı bir sesle. “Her gün daha da kötüye gidiyosun. Neler oluyo sana?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Şişeni fırından çıkart artık. Yeterince pişmiştir herhalde?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Bayan Reilly çaktırmadan oğlunu süzdükten sonra, sordu: “Ignatius komanis olmadığından emin misin?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Aman Tanrım!” diye gürledi Ignatius. “Bu derme çatma evde her gün McCarthy’vari bir cadı avıyla uğraşmak zorunda mıyım? Hayır! Sana daha önce de söylemiştim. Ben bir yoldaş değilim. Bu da nereden çıktı şimdi?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Gastenin birinde, koleclerde bi sürü komanis bulunduğunu okuduydum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Çok şükür onlardan hiçbiriyle karşılaşmadım. Yoluma çıksalardı, temiz bir dayak yerlerdi. Şu senin Battaglia gibi insanlarla bir arada yaşamak, caddeleri süpürmek, kayaları parçalamak, ya da işte o kuruyup kalmış ülkelerdeki insanların yaptıkları her neyse, onları yapmak istediğime gerçekten inanıyor musun? Benim tek istediğim, iyi, güçlü bir monarşiyle iç yaşamı zenginleştirecek kadar din bilgisi ve geometri bilen, beğeni sahibi, incelikli bir kral.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kral mı? Bi kral mı istiyosun?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Aman, saçma sapan konuşup durma karşımda.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kral isteyeni de hiç duymamıştım.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Lütfen!’ Ignatius pençesini mutfak masasının üzerindeki muşambaya indirdi. “Avluyu süpür, Bayan Annie’yi ziyaret et, Battaglia denilen genelev patroniçesini ara, sokağa çıkıp bovling topunla çalış. Beni rahat bırak! Kötü bir döngüdeyim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“’Döngü’ derken ne dimek istiyosun?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Beni rahatsız etmeyi kesmezsen, çarpık çurpuk Plymouth’unu fırındaki şarap şişesiyle kutsarım,” diye homurdandı Ignatius.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Sokakta zavallı bi kızcağızlan dövüşmek, ha?” dedi Bayan Reilly üzüntüyle. “Ne kadar ayıp. Hem de bi susis arabasının önünde. Ignatius, bence yardıma ihtiyacın var.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Gidip televizyon izleyeceğim,” dedi Ignatius öfkeyle. “Ayı Yogi başlamak üzeredir.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bi dakka dur, oğlum.” Bayan Reilly yerden kalktı, kazağının cebinden küçük, kahverengi bir zarf çıkardı. “Al. Bugün geldi.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Yaa?” dedi Ignatius, ilgiyle yan yan küçük zarfı süzerek. “İçindekileri ezberlediğinden hiç kuşkum yok.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ellerini lavaboya sokup o çizikleri temizlesen eyi olur.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Onlar bekleyebilir,” dedi Ignatius. Zarfı çekip aldı. “Anlaşılan M. Minkoff mektubumu derhal yanıtlama gereksinimi duymuş. Onu oldukça hoyrat bir dille paylamıştım.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Bayan Reilly oturup bacak bacak üstüne attı, beyaz çoraplarını, eski, siyah, deri taklidi terliklerini kederle sallayarak, oğlunun Macy Mağazası’nın kesekâğıtlarından birine yazılmış olan mektubu hırsla tarayan mavi-sarı gözlerine baktı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Baylar,</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Neyse, sonunda senden haber alabildim, Ignatius. Ne kadar iğrenç, iğrenç bir mektuptu. Kâğıttaki ‘Levy Pantolonları’ başlığını tartışmayacağım. O kaba saba Yahudi düşmanı şakalarından biri olmalı. Kendimi bu düzeydeki her tür saldırının üzerinde görüyorum. Bu kadar alçalabileceğini sanmazdım. İnsan yaşadıkça neler görüyor.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Konuşmamla ilgili yorumların, senin gibi açık düşünceli ve yansız olduğunu ileri süren birinden beklemediğim, son derece basit bir kıskançlığı yansıtıyor. Yapacağım konuşma, kendini davaya adamış olan pek çok tanışımın ilgisini daha şimdiden çekmeye başladı. Gelmeye söz verenlerden biri (üstelik birtakım etkin dostlarını da getirecek) Jerome Bulvarı hattındaki gidiş-gelişlerinden birinde tanıştığım pırıl pırıl bir genç. Adı Ongah; Kenya’dan gelen konuk öğrencilerden biri; New York Üniversitesi’nde 19. yüzyıl Fransız simgecilerini konu alan bir tez hazırlıyor. Ongah gibi kendini adamış ve zeki bir insanı anlamanı elbette beklemiyorum. Onu saatlerce dinleyebilirim. Çok ciddi biri; senin dilinden düşürmediğin palavralardan eser yok onda. Ongah’ın ağzından çıkan her şey anlamlı. O ‘gerçek’ ve yaşayan biri. Mert ve saldırgan. Gerçeği deşiyor; onu gizleyen perdeleri yırtıp atıyor.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Aman Tanrım,” diye inledi Ignatius, tükürüklerini çevreye saçarak. “Mau-Mau’nun biri bizim sürtüğün ırzına geçmiş.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“N’olmuş?” diye sordu Bayan Reilly, kuşkuyla.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Gidip televizyonu aç da ısınsın,” dedi Ignatius, dalgın dalgın. Sonra mektubu öfkeyle okumayı sürdürdü.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Tahmin edebileceğin gibi sana hiç mi hiç benzemiyor. Ayrıca o bir müzisyen ve heykeltıraş; her dakikasını gerçek ve anlamlı bir etkinlik içinde, yaratarak, duyumsayarak geçiriyor: Heykelleri neredeyse uzanıp insanı kıskıvrak yakalıyor; öylesine yaşam dolu şeyler.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Mektubun bana en azından hâlâ yaşadığını gösterdi; tabii buna ‘yaşamak’ denirse. Şu ‘yiyecek satış sanayii’ de ne demek? Yoksa babamın lokantalara malzeme sağlama işine karşı bir saldırı mı? Eğer öyleyse, bu beni hiç yaralamaz, çünkü düşünsel bağlamda babamla yıllardır karşıt uçlardayız. Hadi Ignatius, kabul et artık. Seni son gördüğümden bu yana tek yaptığın şey, odanda çürümek. Yapacağım konuşmaya duyduğun düşmanlık, başarısızlığını, yetersizliğini ve ruhsal (?) iktidarsızlığını kanıtlayan bir bildiriden başka bir şey değil.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bu ilerici fahişe, olağanüstü iri bir aygırın organının üzerine oturtularak cezalandırılmalı,” diye mırıldandı Ignatius hiddetle. “Ne? Ne dedin, oğlum?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Ignatius, seni çok kötü bir yıkım bekliyor: Bir şeyler yapmalısın. Bir hastanede gönüllü çalışmak bile, supabını ve öteki şeyleri yıpratmadan seni harekete geçirebilir: Hiç olmazsa günde bir saat o dölyatağı-evden çık. Yürüyüş yap, Ignatius. Ağaçlara, kuşlara bak. Yaşamın dört bir yanında hızla aktığını gör. Supabın, ölü bir organizmada yaşadığını sandığı için kapanıyor. Aç yüreğini, Ignatius, böylece supabın da açılacaktır.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Herhangi bir cinsel fantezin varsa, bir sonraki mektubunda bütün ayrıntılarıyla yaz bana. Onu sana yorumlayabilir ve içinde bulunduğun ruhsal-cinsel bunalımdan çıkmana yardım edebilirim. Kolejdeyken sana pek çok kez seni bu türden bir ruhsal bunalımın beklediğini söylemiştim; herhalde anımsıyorsundur.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Belki bilmek istersin; geçen gün ‘Toplumsal Değişim’ dergisinde ABD’nin okur yazar oranı en düşük eyaletinin Louisiana olduğunu okudum. Çok geç olmadan kurtul o pisliğin altından. Aslında, konuşmamla ilgili yazdıklarına kızmadım. Durumunu anlıyorum, Ignatius. Grup tedavisi grubumdakiler durumunu ilgiyle izliyor (paranoyak fantezilerinden başlayarak, geçmişe dönük bazı yorumlarla birlikte, bölüm bölüm anlattım seni) ve seni destekliyorlar. Yapacağım konuşmayla bu kadar meşgul olmasaydım, uzun zamandır savsakladığım keşif turuna çıkar ve seni görmeye gelirdim. Yeniden karşılaşıncaya kadar dayan.</span></p>
			<p class="Basic-Paragraph ParaOverride-22" xml:lang="en-GB"><span class="CharOverride-22" xml:lang="tr-TR">M. Minkoff</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Ignatius büyük bir öfkeyle mektubu buruşturdu; Macy kesekâğıdını top yaptı, çöp kovasına attı. Bayan Reilly oğlunun kıpkırmızı kesilmiş yüzüne baktı: “Ne istiyomuş o kız? Bu günlerde napıyomuş?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Myrna, bahtsız bir zenciyi un ufak etmeye hazırlanıyor. Üstelik herkesin önünde.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ne korkunç. Arkıdaş seçmesini de iyi biliyomuşun, Ignatius. Zencilerin başı zati dertte. Onların da işi zor. Hayat çok güç, oğlum. Bunu sen de öğrenecen.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Çok teşekkür ederim,” dedi Ignatius, bir iş konuşması yaparcasına.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Mezarlığın önünde şikerleme satan zavallı zenci kadını bilir misin? Ay Ignatius, ona gerçekten acıyorum. Geçen gün her yanı delik deşik bi paçavraya sarınmıştı, hava da öyle soğuktu ki. Ona dedim ki, ‘Hey, tatlım, bu delik deşik paçavraynan üşütüp donucaksın,’ dedim. O da bana...”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Lütfen!” diye haykırdı Ignatius, kızgınlıkla. “Aksanlarla dolu bir öykü dinleyecek durumda değilim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ignatius, dinne beni. O kadıncağız çok acıncak durumda. Yaa, öyle. ‘Oh, soğuğu dert etme, şikerim,’ dedi. ‘Alışgınım.’ Ne gadar cesur, diil mi?” Bayan Reilly, kendisine katılması için duygu yüklü gözlerle Ignatius’a baktı, ama karşısında yalnızca küçümseme dolu bir bıyık buldu. “İşe bak. N’aptım, biliyo musun, Ignatius? Ona bi çeyrek verdim ve ‘Al canım, küçük torunlarına oyuncak filan alırsın,’ dedim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ne?” diye patladı Ignatius. “Demek kazancımız böyle yerlere gidiyor? Sokaklarda neredeyse dilenerek kazandığım parayı, dolandırıcılara kaptırıyorsun, öyle mi? O kadının giyimi bir kandırmaca. O mezarlıkta harika, son derece kazançlı bir işi var. Benden on kat fazla kazandığına bahse girerim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ignatius! Kadın perişan halde,” dedi Bayan Reilly üzgün üzgün. “Keşkem onun kadar cesur olaydın.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Anlıyorum. Şimdi de sıra yozlaşmış, yaşlı bir düzenbazla karşılaştırılmama geldi. Daha da kötüsü, bu kıyaslamadan yenik çıkıyorum. Öz annem beni böylesine yerebildikten sonra...” Ignatius pençesini muşambaya indirdi. “Yeter artık! Salona gidip Ayı Yogi’nin programını izleyeceğim. Şarap molası verince bana yiyecek bir şeyler getir. Supabım çığlıklar atıyor, bir an önce yatıştırılması gerek.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Yetti artık, susun,” diye seslendi Bayan Annie, panjurların ardından. Ignatius önlüğünün eteklerini topladı, en önemli sorununu kafasında evirip çevirerek, azametle koridora doğru ilerledi: Sürtüğün son küstahlığına karşı yeni bir saldırı. Yurttaşlık hakları ayaklanması, safların terk edilmesi yüzünden başarısızlığa uğramıştı. Politika ve cinsellik alanlarında başlatılabilecek başka ayaklanmalar da olmalıydı. Özellikle siyaset alanında. Savaş için hangi yolu izleyeceğini saptarken olanca dikkatini toplamalıydı.</span></p>
			<p class="resim">* * *</p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Kahverengi, süet bir pantolon giymiş olan Lana Lee bar taburelerinden birine oturmuş, bacak bacak üstüne atmıştı; kaslı kalçaları tabureyi zemine mıhlıyor, tabureye hâkim olup dik durmasını, kendisini taşımasını sağlıyordu. Hafifçe hareket edince kaba etlerinin güçlü kasları tabureyi mengene gibi kavradı, onun kıpırdamasını, bir santim bile olsa sallanmasını engelledi. Kaslar minderin çevresinde hafifçe dalgalanmış, minderi kıstırıp taburenin olduğu yerde durmasını sağlamıştı. Yılların deneyimi ve alışkanlığı Lana’nın kalçasını olağanüstü yetenekli, hünerli bir şeye dönüştürmüştü.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Bedeni Lana’yı sürekli şaşırtırdı. Ona tek kuruş ödemeden sahip olmuştu, oysa kendisine bu beden kadar yardımcı olan başka bir şeyi satın aldığını anımsamıyordu. Lana duygusallaştığı, hatta dindarlaştığı böylesi ender anlarda, ona dost bir gövde verdiği için Tanrıya şükrederdi. Lana bu armağanın karşılığını, ona kusursuz bir özen göstererek, bakım ve onarımını uzmanca, bir makinistin soğukkanlı duyarlılığıyla yaparak ödüyordu.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Bugün Darlene ilk kez kostümlü prova yapacaktı. Birkaç dakika önce, elinde kocaman bir giysi kutusuyla gelmiş, hemen sahne arkasına geçmişti. Lana sahnedeki dekora baktı. Bir marangoz tahta bir kazığı, bir şapka askısına benzetmeye çalışmıştı, ama kazığa kancaların yerine iri halkalar çakılmış, farklı uzunluktaki üç zincirin ucuna da halka takılmıştı. Lana’nın şu ana kadar gördüğü kadarıyla gösteri pek bir şeye benzemiyordu, ama Darlene kostümlerin her şeyi değiştireceğini, gösteriyi güzelleştireceğini söylemişti. Lana’nın yakınmaya hakkı yoktu. Enine boyuna düşününce, Darlene’e sahneye çıkması için izin vermekle iyi yaptığını anlıyordu. Gösteriyi ucuza mal etmişti, kuşun da çok iyi olduğunu itiraf etmeliydi; sahnedeki öteki canlının kusurlarını kapatan, yetenekli ve usta bir oyuncuydu. Caddedeki diğer kulüpler kaplan, şempanze ve yılanla idare edebilirdi. Neşeli Gece kuş numarasıyla hepsini geride bırakacaktı; Lana’nın insan kişiliğinin belli bir yönüne ilişkin alışılmadık bilgisi, ona bu kuş işinin geliştirilebileceğini söylüyordu.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Tamam, Lana, biz hazırız,” diye bağırdı Darlene, sahnenin arkasından.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Lana, dumanla karışık toz bulutu arasında yerleri süpüren Jones’a baktı. “Plağı koy bakalım,” dedi.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kusura bakma. Plak çalma işi, haftada otuz dolardan başlıyo. Yaa!”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“O süpürgeyi bırak ve derhal pikabın başına geç; yoksa karakolu arayacağım,” diye haykırdı Lana.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Asıl ben karakolu aramadan o tabureden in de pikabın başına geç; polislere ortadan toz olan yetim dostunu aramalarını söylerim. Ona göre!”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Lana, Jones’un yüzünü inceledi, ama dumanın ve siyah gözlüğün gizlediği gözleri göremiyordu.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ne demek oluyor bu?” diye sordu sonunda.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Yetimlere verdiğin tek şey, firengi. Vay be! Şindik bırak şu plak çalma palavralarını, tamam mı? Şu yetim konusunu bi çözdüm mü, polisi kendim araycam. Bu batakanede asgari ücretin altında çalışmaktan ve sürekli tehdit edilmekten bıktım, usandım.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hey millet, müziğimiz nerde?” diye sordu Darlene, coşkuyla.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Polislere ne kanıtlayabilirsin ki?” diye sordu Lana.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hey! Demek ki yetimlernen ilgili bi pislik dönüyo ortada? Vay anasını! Baştan beri biliyodum. Eh, eğer benim içün polisi aramayı düşünüyosan, bil ki ben de onları senin içün aramayı düşünüyorum. Karakoldaki telufunlar devamlı ötücek, desene? Vay, vaay! Şindik beni süpürgemle, yer bezimle baş başa bırak. Plak çalmak, zenciler için büyük ilerleme sayılır. Pikabını filan kirabilirim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Senin gibi bi hapishane kuşunu polisleri inandırmaya çalışırken görmek isterdim doğrusu; hele bi de kasamı karıştırdığını öğrenirlerse.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Neler oluyo?” diye sordu Darlene, küçük perdenin arkasından.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Buralarda karıştırdığım tek şey, pis suyla dolu bi yer kuvası.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Senin sözüne karşı benimki. Polis hangisine inanır dersin? Polisin gözü senin üzerinde zaten. Tek eksikleri, benim gibi eski bir dosttan senin aleyhine herhangi bir sözcük duymak.” Lana, Jones’a baktı; oğlanın suskunluğu yeterli bir yanıttı. “Hadi bakalım, şimdi doğru pikabın başına.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Jones elindeki süpürgeyi küçük bir dolabın içine attı, pikaba </span><span class="CharOverride-22" xml:lang="tr-TR">Cennetteki Yabancı</span><span class="CharOverride-21" xml:lang="tr-TR"> adlı plağı koydu.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Darlene, “Pekâlâ millet, işte karşınızdayız,” diye bağırdıktan sonra, papağanı kolunda, sahnede göründü. Kısa, turuncu renkte, saten bir gece elbisesi giymiş, dağınık saçlarının tepesine iri, yapay bir orkide takmıştı. Tahta kazığa doğru şehvetli olduğunu sandığı, beceriksiz hamleler yaparken, kolundaki papağan her an düşecekmiş gibi bir o yana bir bu yana sallanıyordu. Bir elini kazığın tepesine koydu, kalçasını tuhaf bir biçimde kazığa yasladı ve “Ah,” diye inledi.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">En alttaki halkaya yerleşmiş olan papağan gagasıyla, pençeleriyle bir sonraki halkaya tırmanmaya başladı. Kuş belinin hizasına tırmanıncaya kadar Darlene kendinden geçmişçesine kazığın çevresinde dönüp durdu. Sonra giysisinin yan tarafına dikilmiş olan halkayı kuşa uzattı. Kuş halkayı gagasıyla çekince eteğinin yanında derin bir yırtmaç açıldı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Darlene, “Ah,” diye inledikten sonra küçük sahnenin ucuna doğru zıplayarak izleyicilere eteğindeki yırtmaçtan görünen kombinezonunu gösterdi. “Ah! Ah!”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Vay anasını!”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kes şunu, kes artık!” diye haykırdı Lana. Tabureden kayarak indi, pikabı durdurdu.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hey, n’oldu?” diye sordu Darlene, incinmiş bir sesle.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“N’olduğunu söyliyeyim: Berbat bi şey bu. Bi kere, tıpkı bi sokak sürtüğü gibi giyinmişsin. Kulübümde yalnızca kibar, temiz bi gösteriye izin veririm. Burası düzgün bi yer, salak.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Yok ya?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“O turuncu elbisenin içinde bi fahişeden farkın yok. Peki o çıkardığın tuhaf seslere ne demeli? Dar bi sokağa yığılıp kalmış, sarhoş bi seks delisine benziyosun.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ama Lana...”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kuş fena değil. Sen berbatsın.” Lana mercan dudaklarının arasına bir sigara sıkıştırıp yaktı. “Gösteriyi baştan sona değiştireceğiz. Motorun bozulmuş filan gibi bi halin var. Ben bu işten anlarım. Striptiz yapmak, bi kadını küçük düşüren bi şeydir. Buraya gelen sürüngenler, bi fahişenin küçük düşüşünü izlemek istemezler.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hey!” Jones sigarasının dumanını Lana Lee’nin dumanına doğru üfürdü. “Hani buraya kibar, ince insanlar gelirdi?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Sen sus,” dedi Lana. “Darlene, dinle. Bi fahişeyi herkes küçük düşürebilir. Bara gelen ayılar tatlı, temiz bi bakirenin hakarete uğrayışını ve soyunuşunu görmek istiyorlar. Tanrı aşkına, biraz </span><span class="CharOverride-22" xml:lang="tr-TR">kafanı</span><span class="CharOverride-21" xml:lang="tr-TR"> çalıştır. </span><span class="CharOverride-22" xml:lang="tr-TR">Saf</span><span class="CharOverride-21" xml:lang="tr-TR"> bi kız olmalısın. Kuş giysilerine saldırınca şaşıran, temiz, kibar bi kız olmanı istiyorum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kibar biri olmadığımı kim söylüyo?” diye sordu kız öfkeyle.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Peki, tamam. Kibarsın. Öyleyse sahnemde de kibar ol. İşte bi gösteriyi tiyatro eserine dönüştüren şey, budur.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Vay, vay! Neşeli Gece bu gösteri sayesinde Oscar heykelciği kazancak, desenize? Tabii kuşa da bi tane verirler artıkın.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Sen yerlerimi süpürmeye devam et.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Baş üstüne, Scarla O’Horror.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Dur bi dakka,” diye haykırdı Lana, müzikal bir film yönetmenine özgü işbilir bir tavırla. Mesleğinin tiyatroya yakın olan yanlarından her zaman hoşlanmıştı: Gösteriş yapmak, poz vermek, tablolar oluşturmak, oyunu yönetmek. “Buldum!”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ne buldun?” diye sordu Darlene.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Aklıma bi fikir geldi, şapşal,” diye yanıtladı Lana, sigarayı bir yönetmenin megafonuymuş gibi dudaklarının önünde tutarak. “</span><span class="CharOverride-22" xml:lang="tr-TR">Şimdi</span><span class="CharOverride-21" xml:lang="tr-TR"> gelelim yeni oyuna. Sen Güneyli bi güzel olacaksın; eski Güney’de yaşayan tatlı bi bakire. Bu kuşu, sahibi olduğunuz pamuk tarlalarında buldun ve beslemeye başladın.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hey sevdim bunu,” dedi Darlene coşkuyla.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Elbette seversin. Şimdi dinle beni.” Lana’nın beyni hızla çalışıyordu. Bu gösteri onun başyapıtı olabilirdi. Kuşta gerçek sanatçılara özgü bir nitelik vardı. “Sana kocaman, kabarık, tüllü bir çiftlik giysisi bulacağız. Bi de geniş şapka. Bi şemsiye. Son derece zarif. Saçların bukle bukle omuzlarına dökülecek. Kızarmış tavukla domuz pirzolasının üstüne seni tatmak isteyen bi sürü Güneyli beyefendiyle dolu bi balodan yeni ayrılmışsın. Onlardan kurtulmayı başarmışsın. Neden mi? Çünkü sen bi hanımefendisin, salak. Sahneye geliyosun. Balo bitmiş, ama sen onurunu hâlâ koruyosun. Kuşun da yanında. Ona iyi geceler dileyeceksin. Şöyle diyorsun: ‘Baloda bi sürü yakışıklı vardı, ama ben onurumu korudum, canım.’ Sonra Allahın cezası kuş elbisene yapışıp çekmeye başlıyor. Sen şaşırıyorsun, afallıyorsun, çünkü çok masumsun. Ama öyle zarifsin ki, kuşu engelleyemiyorsun. Anladın mı?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Müthiş,” dedi Darlene.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“İşte gerçek tiyatro diye buna denir,” diye açıkladı Lana.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hadi bi deneyelim. Maestro, müzik!”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Vay be! İşte şimdi gerçekten köleynen dolu bi çiftlikteyiz.” Jones pikabın iğnesini plağın üzerine yerleştirdi. “Beynim yıkandı, bu sefil yerde ağzımı açamayacak kadar sersemletildim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Darlene cilveyle kırıtarak sahnede ilerledi. Dudaklarını bir gül goncası gibi büzerek, “Yakışıklıda bi sürü balo vardı, canım, amma...</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kes!” diye gürledi Lana.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bana bi şans ver,” diye yalvardı Darlene. “Daha ilk denemeydi. Ben egzotik bi şiy olmaya çalışmıştım, bi oyuncu diil.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bu kadar basit bi cümleyi bile aklında tutamıyo musun?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kızda Neşeli Gece hastalığı var.” Jones sahnenin ön tarafını dumana boğdu. “Bi çeşit sinir bozukluğu. Bu hastalığa, az maaşnan bol gözdağı neden oluyo. Yakında kuşa da bulaşır yani; hırlamaya, tırmalamaya, tüneğinden düşmeye başlar. Vaay be!”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Darlene senin dostun, değil mi? Sana ha bire dergi verdiğini gördüm,” dedi Lana kızgınlıkla. Bu Jones gerçekten canını sıkmaya başlamıştı. “Bu şov daha çok senin fikrindi, Jones. Darlene’e sahnede bi fırsat tanındığını görmek istersin, herhalde?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Elbette. Vay anasını! Burda hiç olmazsa bi kişi ilerlemeli. Ayrıca bu gösteri çok kaliteli; müşteri çekebilir. Belkim maaşım artar. Helal!” Dudakları, yüzünün alt bölümünü ikiye ayıran, sarı bir gülümsemeyle aralandı. “Bütün umutlarımı şu kuşa bağlamış durumdayım.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Lana’nın aklına bara yararı, Jones’a zararı dokunacak bir fikir geldi. Bu oğlana fazla yüz vermişti.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Jones’a döndü: “Şimdi beni dinle, Jones. Darlene’e yardım etmek istiyosun, değil mi? Bu gösteriyi de beğendin? Yanlış anımsamıyorsam, Darlene’le kuşun müşteri sayısını artıracağını ve bi kapıcıya gerek olacağını söylemiştin. İşte bi kapıcı buldum. Seni.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hey, asgari ücretin altında çalışan biri olaraktan, geceleri asla çalışmam.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Açılış gecesi gelirsin,” dedi Lana, gönül alırcasına. “Dışarda, kaldırımda durursun. Sana uygun bi giysi kiralarız. Gerçek bi eski Güneyli kapıcı. Yoldan geçenleri içeri çekersin. Anladın mı? Dostunla kuşunun iyiliğini istiyosan, burası tıka basa dolmalı.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Allah kahretsin. Bu lanet olası barı bırakıyorum. Belkim Scarla O’Horror’unu ve balo kartalını sahneye çıkarabilirsin, amma ön kapıya bi palyaço dikmene izin vermeycem.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Yakında karakola bi rapor gönderilebilir, anlarsın ya?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Belkim bi tane de yetim raporu gönderilir?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Hiç sanmıyorum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Jones kadının haklı olduğunu biliyordu. Sonunda, şöyle dedi: “Pekâlâ... Açılış gecesi burda olucam. Bikaç kişiyi içeri çağırcam. Bu arada, işyerini temelli kapatçak bikaç kişiyi de içeri alabilirim. Şu yeşil kasketli şişkoyu, örneğin.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“O adam nereye gitti, acıba?” diye sordu Darlene.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kes sesini de rolüne çalış,” diye haykırdı Lana. “Bak, dostun ilerlediğini görmek istiyor. Sana destek olacakmış. Hadi, ne kadar iyi olduğunu göster ona.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Darlene boğazını temizledi, dikkatle, tane tane yineledi: “Baluda epiyce yapışıklı vardı, tatlım, amma velakin onurumu korudum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Lana, Darlene’le kuşu yakaladığı gibi sahneden indirdi ve dar geçide doğru sürükledi. Jones geçitten gelen tartışma seslerini, yalvarmaları dinledi; birinin yanağına bir tokat indirildiğini duydu.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Bir bardak su almak için tezgâhın arkasına geçti, bir yandan da Lana Lee’nin işini tam anlamıyla bitirecek olan sabotaj yöntemini bulmaya çalışıyordu. Dışarıda papağan ciyak ciyak bağırıyor, Darlene ağlıyordu. “Ben oyuncu diilim, Lana. Sana söylemiştim.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Bir anlığına başını eğen Jones, Lana’nın tezgâhın altındaki küçük dolabın kapısını açık unutmuş olduğunu gördü. Kadın bütün öğleden sonra, olanca dikkatini Darlene’in kostümlü provasına vermişti. Jones diz çöktü ve Neşeli Gece’ye geldiğinden beri ilk kez güneş gözlüğünü çıkardı. Gözleri, loş, ama tezgâhın gerisindeki zeminde birikmiş olan toz topaklarını seçmesine yetecek kadar aydınlık olan ışığa alışıncaya kadar bekledi. Sonra küçük dolabın içine baktı; düz kâğıda sarılmış, düzgünce istif edilmiş, on tane kadar paket gördü. Bir köşeye küçük bir yerküresi, bir kutu tebeşir ve kalın, pahalı görünüşlü bir kitap konmuştu.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Dolaptan herhangi bir şey alarak, bu büyük keşfi tehlikeye atmak istemiyordu. Lana Lee şahin gözleri ve av köpeği burnuyla bir şeyin eksildiğini hemen anlardı. Jones bir an düşündükten sonra kasadaki tükenmez kalemi aldı, üst üste dizilmiş olan paketlerin yanlarına elinden geldiğince hızlı, Neşeli Gece’nin adresini yazdı. Bir kâğıda yazılıp şişenin içine konan not gibi bu adres de, örneğin akıllı ve işbilir bir sabotajcının ilgisini çekebilirdi. Yalın, kahverengi kâğıda sarılmış bir paketin üzerindeki adres, bir tabancanın üzerindeki parmak izi kadar zararlı olabilir, diye düşündü. Orada bulunmaması gereken bir şeydi bu. Paketleri özenle yerlerine yerleştirdi, istifi eski durumuna getirdi. Sonra kalemi kasaya bıraktı, suyunu içip bitirdi. Dolabın kapağını inceledi; kapak bulduğunda ne kadar aralıksa, şimdi de o kadar aralık olmalıydı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Tezgâhın ardından çıktı, yerleri rasgele süpürmeye başladı. Tam o sırada küçük, azılı bir çeteye benzeyen üçlü, Lana, Darlene ve kuş hızla bara daldılar. Darlene’in orkidesi sarkıyordu, kuşun kalan birkaç tüyü kabarmıştı. Oysa Lana Lee’nin üstü başı düzgündü; bir tayfundan mucize eseri bir tek o kurtulabilmişti sanki.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Darlene’i omuzlarından kavrayarak, “Hadi bakalım,” dedi. “Şimdi ne söyleyecektin?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Vaay be! Gerçekten annayışlı bi yönetmensin. Büyük bi film çekiyo olsaydın, oyuncuların yarısı ölürdü.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Çeneni kapa ve yerlerimi süpür,” dedi Lana, Jones’a. Sonra Darlene’i biraz silkeledi. “Hadi, söyle bakalım, aptal.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Darlene umutsuzca içini çekti: “O baloda bi dolu yakışıklı vardı tatlım, amma olurumu korudum.”</span></p>
			<p class="resim">* * *</p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Devriye Mancuso çavuşun masasına doğru eğilip hırıltıyla soludu: “Bedi o heladan çıkarmalıdın. Orda doluk alamıyorum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ne?” Çavuş karşısındaki soluk yüze, çift odaklı gözlüğün gerisindeki sulu, pembe gözlere, beyaz keçi sakalın arasından görünen kurumuş dudaklara baktı. “Neyin var, Mancuso? Neden bir erkek gibi dik duramıyorsun? Üşüttün mü? Polisler üşütmez. Teşkilattakiler </span><span class="CharOverride-22" xml:lang="tr-TR">güçlüdür</span><span class="CharOverride-21" xml:lang="tr-TR">.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Devriye Mancuso keçi sakalını tükürük içinde bırakarak öksürdü.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Otobüs garında bi kişiyi bile enseleyemedin. Sana ne dediğimi anımsıyor musun? Birini yakalayıncaya kadar orda kalacaksın.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Zadürre oluyorum.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bir-iki aspirin al. Derhal gidip birini tutukla.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Halam o helada biraz daha kalıdsam ölecemi döylüyo.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Halan mı? Senin gibi koca adam hâlâ halasının sözünü mü dinliyo? Tanrım. Sen ne tür insanlarla düşüp kalkıyosun, Mancuso? Tek başına barlarda oturup striptiz seyreden yaşlı kadınlar, halalar... Yoksa bi kadın derneğine filan mı üyesin? </span><span class="CharOverride-22" xml:lang="tr-TR">Dik dur</span><span class="CharOverride-21" xml:lang="tr-TR">!” Çavuş, ciddi bir soğukalgınlığının belirtisi olan titremelerle gövdesi sarsılan, acınası karaltıyı süzdü. Mancuso’nun ölümünden sorumlu olmak istemiyordu. Mancuso’yu bir süre daha denedikten sonra teşkilattan atmak en iyisiydi. “Peki. Otobüs garına geri dönme. Yeniden sokağa çık, biraz güneş yüzü gör. Ama sana yalnızca iki hafta veriyorum, iki hafta içinde birini tutuklayamazsan, teşkilattan atılacaksın. Beni anladın mı, Mancuso?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Devriye Mancuso burnunu çekti, başıyla onayladı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Deneycem. Mudlaka birini duduklaycam.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Üstüme abanıp durma,” diye bağırdı çavuş. “Hastalığı bana da bulaştıracaksın. Doğrul! Hemen çık burdan. Gidip ilaç al, portakal suyu filan iç. Tanrım.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Mudlaka dakalaycam,” diye soludu Devriye Mancuso. Sesi bu kez daha da hırıltılı çıkmıştı. Sonra sırtında çavuşun seçtiği son kılık, ayaklarını sürüyerek uzaklaştı. Başında bir beysbol kasketi, üzerinde de Noel Baba giysisi vardı.</span></p>
			<p class="resim">* * *</p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Ignatius kapısını yumruklayan, koridorda günlük kazancı olarak eve getirdiği elli sent için avaz avaz haykıran annesini duymazdan geldi. Masasının üzerindeki Büyük Şef kâğıtlarını, yo-yo’yu ve lastik eldiveni bir itişte yere attı, </span><span class="CharOverride-22" xml:lang="tr-TR">Günce</span><span class="CharOverride-21" xml:lang="tr-TR">’sini açtı, yazmaya başladı:</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Sevgili Okurum,</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">İyi bir kitap, daha sonraki bir yaşam için bilerek mumyalanıp saklanan ruhu besleyen can damarıdır.</span></p>
			<p class="Basic-Paragraph ParaOverride-22" xml:lang="en-GB"><span class="CharOverride-22" xml:lang="tr-TR">–Milton</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Clyde’ın sapkın (ve bana kalırsa tehlikeli) beyni, güçlü, sarsılmaz varlığımı alçaltmanın bir yolunu daha buldu. Başlarda bu sosis çarında, bu et imparatorunda baba özlemimi giderebileceğini sanmıştım. Ama bana duyduğu nefret ve kıskançlık her geçen gün artıyor; sonunda tam anlamıyla bu duyguların esiri olup aklını yitireceğine kuşku yok. Görkemli fiziğim, karmaşık dünya görüşüm, sahip olduğum incelik ve beğeni, dünyamızı kaplayan çamurun ortasında bile soylu bir biçimde davranmayı sürdürüşüm – bunlar Clyde’ın aklını karıştırıyor, onu sersemletiyor. Şimdi de beni Fransız Mahallesi’ne sürgün etti. Beni, bilimsel mucizeler yoluyla gerçekleştirilebilmiş pek çok çağdaş dönüşüm de içinde olmak üzere, insanoğlunun en akıl almaz sapıklıklarını barındıran bu mahallede çalışmaya zorluyor: Bence mahallenin, Soho’dan ve Kuzey Afrika’nın bazı yörelerinden hiç farkı yok. Öte yandan, Fransız Mahallesi’nin, Amerikalılara özgü ‘tuttuğunu bırakmamak’ ve ‘yolunu yordamını bilmek’ türünden özelliklere sahip olan sakinlerinin şu anda, çok daha çeşitli ve zengin yozluklar bularak dünyanın yozlaşmış insanlarının yaşadığı öteki yörelerini geride bırakmak için bütün güçleriyle çabaladıklarından eminim.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Fransız Mahallesi’nin, temiz bir yaşam süren, iffetli, sağduyulu ve duyarlı, çalışan bir gence uygun bir çevre olmadığı kesin. Edison, Ford ve Rockefeller’in böylesi haksızlıklarla savaşmaları gerekmiş miydi acaba?</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Clyde’ın iblis beyni bu kadarcık bir hakaretle yetinmedi elbette. ‘Turist ticareti’ dediği, sözde işi yapmak için çeşitli kılıklara bürünüyorum.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">(Yeni çalışma bölgemde karşılaştığım müşterilere bakılırsa, bu ‘turistler’, daha önce işyerlerinin bulunduğu yörede kendilerine sosis sattığım o bildik, eski aylaklardan başkası değil. Sterno’nun neden olduğu uyuşukluk içinde ayakları onları mahalleye sürüklemiş olmalı; Clyde’ın sağlıksız beyni de onları ‘turist’ diye sınıflandırdı. Clyde’ın, Cennet ürünlerini satın alan ve anlaşıldığı kadarıyla salt bunlarla beslenen o düşmüş, sefih serserileri görme şansı oldu mu, merak ediyorum. Öteki satıcılarla –Ahbap, Kafadar, Spor, Kaput, Züppe ve As gibi adları olan tam anlamıyla yenik, mutsuz gezginler– müşterilerimin arasında kendimi yitik ruhlarla dolu bir zindana kapatılmış gibi hissediyorum. Ancak, yüzyılımızın en yaygın başarısızlığı olmaları onlara belli bir ruhsal nitelik kazandırmamış da değil. Bildiğimiz kadarıyla onlar –bu ezik sefiller– çağımızın azizleri: Olağanüstü güzel, yıkılmış, sarımsı-kahverengi gözlü, yaşlı zenciler; Teksas ve Oklahoma’nın çorak topraklarından gelme haksızlığa uğramış aylaklar; kemirgenlerce sarılmış, tek odalı apartman dairelerinde cenneti arayan, toprağını yitirmiş çiftçiler. (Yine de yaşlılık günlerimde geçimimi sokaklarda sosis satarak sağlamak zorunda kalmayacağımı umarım. Neden yazdıklarımın satışından para kazanmayayım? Gerektiğinde, inceliğe ve beğeniye saldırılarını siz okurlarıma daha önce ayrıntılarıyla aktardığım, iğrenç M. Minkoff’un izinden giderek, konuşmacıların arasına katılabilir ve Minkoff’un yurdun dört bir yanındaki konferans salonlarına saçtığı cahillik ve müstehcenlik tohumlarını ayıklayabilirim. İlk dinleyicilerinin arasından, onu sahneden indirip cinsel duyarlığı olan bölgelerini kırbaçlayacak düzeyli birinin çıkacağını umuyorum.) Ne gibi ruhsal nitelikleri olursa olsun, bu sefil mahalle bedensel konfor açısından bütün ölçütlerin altında; iri ve biçimli</span><span class="CharOverride-21" xml:lang="tr-TR"> </span><span class="CharOverride-22" xml:lang="tr-TR">bedenimin dar sokak aralarına kıvrılıp uyumaya kolayca uyum sağlayabileceğinden cidden kuşkuluyum. Sonunda parktaki banklara uzanmak zorunda kalacağım, iri bedenim, uygarlığımızın yapısı içinde en alt basamaklara kadar alçalmamı engelleyen bir koruyucu, aslında. (Doğrusunu isterseniz, insanın yaşadığı toplumu öznel bir biçimde gözlemleyebilmesi için yerlerde sürünmesi gerektiğini kabul etmiyorum. Kişi, dimdik aşağıya doğru inmektense, bir insana gereken en alt düzeydeki rahatı bulabileceği, yeteri kadar yansız olabileceği bir noktaya kadar yatay olarak ilerleyebilir. Annemin tufandan farksız taşkınlığı beni çağdaş varoluş cehenneminin ortasına fırlatıncaya kadar o noktadaydım işte – çağımızın tam kıyısında. Dürüst olmak gerekirse, o andan beri her şeyin daha da kötüye gittiğini söylemeliyim. Koşullar iyice bozuldu. Minkoff, tutkusuz ateşim, aleyhime döndü. Yıkımıma aracılık eden kişi, öz annem bile kendisini besleyen eli ısırır oldu. Döngüm giderek aşağıya, daha aşağıya iniyor. (Ah Fortuna, seni kaprisli peri!) Yiyecek ve konfor eksikliğinin ruhu yüceltmediğini, insanı yalnızca kaygılara boğduğunu, dolayısıyla insanın bütün olumlu güdülerini yiyecek bir şey bulmaya yönlendirdiğini anladım. Zengin bir iç yaşamımın olduğu doğru, ama yiyeceğe ve rahata da gereksinimim var.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Şimdi asıl konumuza dönelim: Clyde’dan alınacak intikama. Benden önce mahallede çalışan seyyar satıcı korsan kılığında dolaşıyormuş; nedeni Cennet Satış’ın New Orleans’ın halkbilimine ve tarihine yaklaşımı, Clyde’ın haşlanmış sosisle Creole</span><span class="dipnot" xml:lang="tr-TR"><a class="_idFootnoteLink" href="#footnote-225-14" id="footnote-225-14-backlink">14</a></span><span class="CharOverride-22" xml:lang="tr-TR"> söylencesini bağdaştırma girişimi. Clyde garajda beni de aynı giysiyi denemeye zorladı. Giysi, benden önceki satıcının veremli, kavruk bedenine göre yapılmıştı; bütün çekiştirme, iteleme, sıkma, karın çekme çabalarımıza karşın kaslı bedenimi giysinin içine sokamadık. Bunun üzerine koşulların gerektirdiği bir uzlaşmaya vardık. Kasketimin üzerine kırmızı satenden bir korsan eşarbı doladım. Sol kulağıma bir tuhafiyeciden alınmış, irice sarı bir halkayı altın küpe niyetine taktım. Siyah, plastik bir denizci kılcını çengelli iğneyle beyaz satıcı önlüğümün yanına tutturdum. Tahmin ettiğiniz gibi pek de etkileyici bir korsan olduğum söylenemezdi. Öte yandan, kendimi aynada incelediğim zaman, bir tiyatro oyuncusu gibi oldukça çekici göründüğümü itiraf etmek zorunda kaldım. Plastik kılıcı Clyde’a doğru sallayarak, “Kalasın üzerinde yürü Amiral!” diye haykırdım. Oysa gelişmemiş, sosis benzeri beyninin bu deyimi anlamayacağını tahmin etmeliydim. Hemen korkuya kapıldı ve bir yabaya benzeyen çatalıyla üzerime saldırdı. Çarpışan kılıçların çıkardığı çatırtılar arasında, acemice çekilmiş, kötü bir tarihi filmdeki iki kabadayı gibi bir süre dövüştük. Çılgına dönmüş, yaşlı savaşçının elindeki uzun çatala karşı plastik kılıcımın pek bir işe yaramayacağını, Clyde’ın en ‘kötü’ halini gördüğümü fark edince küçük düellomuza son vermeyi denedim. Onu yatıştıracak şeyler söyledim, yalvardım, sonunda teslim oldum. Clyde hâlâ saldırıyordu; sırtımdaki korsan giysisi onu eski New Orleans’ın, beyefendilerin haşlanmış sosis sorunlarını düelloyla çözümledikleri o duygusal, altın günlerine döndüğümüze inandırmıştı. İşte o zaman, karmaşık beynimde bir ışık yandı. Clyde’ın beni gerçekten öldürmeye çalıştığını anlamıştım. Çok da geçerli bir nedeni olacaktı: Kendini korumak. Kendi ayağımla düşmüştüm bu çukura. Neyse ki yere yuvarlandım. El arabalarından birine dayanmış, zaten güvenilmez olan dengemi yitirmiş ve yere düşmüştüm. Başımı arabaya fena halde çarpmış olmama karşın, yattığım yerden tatlılıkla seslendim: “Kazandınız, bayım.” Sonra içimden, beni çatalın paslı dişlerinden kurtardığı için sevgili Fortuna’ya teşekkür ettim.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">El arabamı hızla garajdan çıkardım ve mahalleye yollandım. Yolda karşılaştığım yayalar; yarım-kılığıma yoğun bir ilgi gösteriyorlardı. Yanım sıra sallanan kılıcım, kulağımda şıngırdayan küpem, güneşte bir boğanın gözlerini kamaştıracak kadar parlayan kırmızı eşarbımla kararlı bir biçimde kenti bir baştan ötekine katettim; beni mahallede bekleyen korkunç şeylere karşı kendi kendimi yüreklendirmeye çalışıyor, hâlâ yaşadığım için şükrediyordum. Saf, pembe dudaklarımdan, kimi şükran duygularımı, kimiyse yakarılarımı dile getiren dualar peş peşe dökülüyordu. Bay Clyde’a yardımcı olması için, sarası olanların ve delilerin başvurduğu Aziz Mathurin’e sesleniyordum (Mathurin aynı zamanda palyaçoların da baş azizidir). Kendim içinse Aziz Medericus’a, bağırsak bozuklukları için yardıma çağrılan ermişe saygı dolu birkaç selam gönderdim. Mezardan yükselen ve duymama ramak kalan çağrıyı düşünürken, aklıma annem geldi; onun günahlarının kefaretini öderken ölürsem, tepkisi nasıl olurdu acaba? Cenazemdeki halini gözlerimin önüne getirmeye çalıştım: Kuşkulu bir cenaze levazımatçısının bodrum katında gerçekleştirilen, ucuz, pespaye bir tören. Acıdan aklını yitirmiş olan annem kıpkırmızı gözlerinden yaşlar akıtarak cesedimi tabuttan kapıyor ve içkili bir sesle, “Almayın onu!” diye haykırıyor “Neden önce en güzel çiçekler solar?” Cenaze töreni herhalde bir sirke dönüşecek, annem parmaklarını Bay Clyde’ın paslı çatalıyla ensemde açtığı iki deliğe durmaksızın sokup çıkaracak, cahil bir Yunanlı gibi ağıtlar yakacak, lanetler savuracaktır. Bütün bunları izleyen belli sayıda seyirci de eksik olmayacaktır, elbette. Ancak annemin yönettiği bu trajedi çok kısa bir süre sonra bir melodrama dönüşecektir. Cansız ellerimin arasındaki beyaz nilüferi kaptığı gibi ikiye ayıracak, yas tutanlar, baş sağlığı dileyenler, kutlayanlar ve seyredenlerden oluşan kalabalığa doğru sallayarak, “İşte Ignatius tıpkı bu nilüfer gibiydi,” diyecek. “Şimdi ikisi de dalından koparıldı.” Nilüferi tabuta geri atarken, hedefi şaşıracağından ve çiçeği olanca hızıyla, bembeyaz kesilmiş suratıma çarpacağından eminim.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Annem için Aziz Zita’ya bir dua gönderelim. Yaşamını bir hizmetçi olarak geçirmiş olan bu Luca’lı, hoşgörüsüz azize annemi alkole ve gece cümbüşlerine olan bağımlılığından kurtarabilir belki.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Yakarılarla dolu bu moladan güçlenmiş olarak, baldırıma çarpan kılıcın çıkardığı sese kulak verdim. Bu plastik tınılar beni mahalleye doğru yönlendirirken, kişinin erdemini korumak için kullandığı bir silah gibi şöyle diyorlardı sanki: “Yürekli ol, Ignatius. Olağanüstü hızlı bir kılıcın var.” Kendimi daha çok, Haçlı Seferi’ne çıkmış biri gibi duyumsamaya başlamıştım.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Sonra, karşılaştığım herkesin gösterdiği aşırı ilgiyi fark etmiyormuş gibi yaparak Kanal Caddesi’ni geçtim. Mahallenin dar sokakları beni bekliyordu. Serserinin biri sosisli sandviç istedi.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Onu başımdan savdım, dosdoğru ilerledim. Ne yazık ki ayaklarım, ruhumun hızına yetişemiyordu. Ayak bileklerimden aşağısı dinlenmek, rahatlamak için acı acı haykırıyordu; el arabamı kaldırımın kenarına çektim, oturdum. Eski yapıların balkonları, iblislerle dolu bir ormandaki karanlık dallar gibi tepemde asılıydı. Simgesel olarak, bir Arzu Otobüsü hızla önümden geçti, egzozundan çıkan duman beni neredeyse boğuyordu. Kafamı, biraz da gücümü toparlamak için gözlerimi bir anlığına yumdum; uyuyakalmış olmalıyım, çünkü yanı başımda dikilen ve ayakkabısının burnuyla kaburgalarımı dürten bir polis tarafından kabaca uyandırıldım. Gövdemden yayılan bir koku, özellikle hükümet yetkililerini çekiyor, galiba. Başka kim, bir mağazanın önünde olanca suçsuzluğuyla annesini beklerken polis tarafından rahatsız edilir? Yol kenarındaki, zavallı bir kedi yavrusunu kucağına alırken kim dikizlenip polise ihbar edilir? Kızışmış bir kancık gibi polis teşkilatını ve sağlık görevlilerini kendime çekiyorum sanki. Dünya bir gün beni gülünç bir cezaya çarptıracak: Beni klimalı bir zindana kapatıp floresan lambaların altında, ses geçirmez duvarların arasında, o küçük, kauçuk kalpleriyle bağlandıkları her şeyi küçümsememin bedelini ödeteceklerinden eminim.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Olanca heybetimi sergileyerek –görülmeye değerdi doğrusu– doğruldum ve başımı eğip beni rahatsız eden polis memuruna baktım; anlamını asla çıkaramadığı bir şey söyleyerek onu ezdim. Sonra arabamı mahallenin içlerine doğru sürdüm. Henüz öğlen olduğu için, sokaklarda çok az insan vardı. Yöre halkının bir gece önceki uygunsuz davranışları yüzünden kendilerine gelemediklerini, hâlâ yattıklarını varsaydım. Çoğunun tıbbi yardıma gereksinimi olduğu kuşkusuzdu: Şurada burada çizikler, tırmık izleri, yırtılmış bir dudak, ya da kırılmış bir cinsel organ. Kapalı panjurların ardından kim bilir kaç çift yabanıl ve baştan çıkarıcı göz beni yiyecek gibi süzüyordu. Bunu düşünmemeye çalıştım. Kendimi bir kasap vitrinindeki, ağız sulandıran bir bonfile gibi duyumsuyordum. Ancak panjurların ardından hiçbir kışkırtıcı sözcük gelmedi; karanlık evlerinde hır hır soluyan bu kötücül ruhların çok daha kapsamlı ayartma yöntemleri tasarladıkları belliydi. En azından bir not yazıp aşağıya atmalarını bekliyordum. Ya da pencerelerin birinden kafama donmuş portakal suyu fırlatılabilirdi: Durup yerdeki silindir biçimindeki, küçük, teneke kutuyu aldım; herhangi bir iletişim kurma girişimi olup olmadığını anlamak için kutuyu inceledim, ama elime geçen tek şey, yoğun meyve suyundan arta kalan iğrenç bir sıvı oldu. Yoksa bu bir tür açık saçık ileti miydi? Konuyu kafamda evirip çevirir, başımı kaldırıp kutunun fırlatıldığı pencereye bakarken, yanıma yaşlı bir sokak serserisi yanaştı ve bir sosis vermem için yalvardı. Sandviçini isteksizce uzattım; her zamanki gibi iş en can alıcı anda yine araya girmişti.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Bu arada, kutunun fırlatıldığı pencere çoktan kapanmıştı elbette. Herhangi bir işaret verilip verilmediğini görmek için kapalı panjurları tarayarak, sokağın aşağı tarafına doğru ilerledim. Önünden geçtiğim birkaç binadan çılgın kahkahalar yükseldi. Anlaşılan bu binalarda oturan, yoldan çıkmış insanlar onları pek eğlendiren, edepsiz bir eğlenceye dalmışlardı. Bakir kulaklarımı bu iğrenç kıkırdaşmalara kapadım.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Caddede, fotoğraf makinelerini tutarak, güneş gözlüklerinden ışıltılar saçarak gezinen bir turist grubu vardı. Beni fark edince durup duyarlı kulaklarımda bir havandan çıkan sesler (her ne kadar bu sesin korkunçluğuna ilişkin hiçbir fikrim olmasa da) gibi yankılanan, keskin Orta-Batı vurgularıyla kendileri için poz vermemi istediler. Sevecen ilgileri hoşuma gitmişti; razı oldum. Ben çeşitli sanatsal duruşları denerken, dakikalarca resmimi çektiler. Sanki bir korsanın gemisiymiş gibi el arabasının önünde durup kılıcımı savurarak öteki elimle de teneke sosisin pruvasını tutarak, unutulmaz bir poz verdim. Gösterinin doruğa ulaştığı ansa arabanın üzerine tırmanmaya kalkışıp da benzersiz gövdemin bu dayanıksız araç için fazlasıyla ağır olduğunu anladığımız andı. Altımdaki araba yürümeye başladı, ama gruptaki beyefendiler onu hemen yakalayıp aşağıya inmeme yardım edecek kadar kibar davrandılar. Sonunda bu cana yakın insanlar bana veda ettiler. Gördükleri her şeyin resmini çekerek ilerlerken, kibar bir bayanın, “Ne kadar acıklı, değil mi? Keşke ona bir şeyler verseydik,” dediğini duydum. Ne yazık ki, ötekilerden hiçbiri (hepsinin de tutucu sağcılar olduğuna kuşkum yok) kadının yardımseverliğine katılmadılar; bana harcanacak birkaç kuruşun devletin hazinesini sarsacağını sanıyorlardı herhalde. İçki düşmanı bir derneğe üye olduğu yüzüne bakar bakmaz anlaşılan, kurumuş kalmış bir kocakarı, genizden gelen sesi ve r’leri yutan konuşmasıyla, “Veğdiğimiz pağayı hemen gidip içkiye yatığacaktığ,” diyerek arkadaşlarını bilgilendirdi. Ötekilerin de aynı içki düşmanlığını paylaştıkları anlaşılıyordu; yürüyüp gittiler.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Herhangi bir ikramı geri çevirmezdim doğrusu. Çalışan bir genç, hırslı ve gayretli ellerine geçen her kuruştan yararlanmalıdır. Ayrıca çektikleri fotoğraflar, o mısır üreticisi budalalara bir fotoğraf yarışmasında servet kazandırabilirdi. Tam turistlerin peşinden koşup koşmamayı düşünüyordum ki, aralarından biri, bir karikatür, Bermuda şort giymiş, boynuna astığı ve kesinlikle bir sinemaskop kameraya ait olması gereken mercekleri olan, dev boyutlu bir fotoğraf makinesinin ağırlığından soluk soluğa kalmış, ufak tefek olanı bana seslendi. Biraz daha yakından bakınca bunun, inanılması güç, ama Devriye Mancuso olduğunu gördüm. Küpemi sıkıştırıyormuş gibi yaparak, Machiavel’vari soluk, budalaca tebessümünü görmezden geldim. Anlaşılan tuvaletteki sürgünü sona ermişti. “Nasıl gidiyo?” diye sordu cahil cahil. “Kitabım nerede?” dedim, korkutucu bir sesle. “Hâlâ okuyorum. Çok iyi bi kitap,” diye yanıtladı, korkuyla. “Okuduklarından ders al,” diye uyardım. “Bitirdiğin zaman senden, kitabın insanlığa ne anlatmak istediği konusunda yazılı bir eleştiri ve çözümleme isteyeceğim!” Emrim havada görkemle çınlarken, azametle ilerledim. Sonra, arabamı unuttuğumu anımsayıp almak için vakur adımlarla geri döndüm. (Şu araba, korkunç bir ayak bağı. Kendimi, sürekli bakım isteyen, geri zekâlı bir çocuğa bağlanıp kalmış gibi hissediyorum. Kocaman, teneke bir yumurtanın üzerinde oturan bir tavuk gibiyim.)</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Evet, saat neredeyse iki olmuştu ve ben yalnızca bir tane sosisli sandviç satmıştım. Çalışan Oğlunuz başarılı olmak istiyorsa acele etmeliydi. Fransız Mahallesi’nde yaşayanların, en sevdikleri yiyecekler listesinin başına haşlanmış sosisi koymadıkları belliydi; turistler New Orleans’ın bu renkli ve görülmeye değer yöresine Cennet Satış’ın ürünlerini tüketmek için gelmiyorlardı elbet. Ticari söylemde satış sorunu dediğimiz şeyle karşı karşıyaydım. İblis Clyde öç almak için bana, bir ‘Beyaz Fil’ rotası çizmişti; bu, yaptığımız bir iş toplantısı sırasında benim için kullandığı deyimdi. Nefret ve kıskançlık bir balyoz gibi bir kez daha tepeme iniyor. Yetmezmiş gibi, bir de M. Minkoff’un son hakaretlerine karşılık vermenin yolunu bulmak zorundayım. Belki mahalle bu konuda bana bazı yararlı malzemeler sağlayabilir; beğeni ve incelik, dinbilim ve geometri adına bir sefer başlatabilirim, örneğin.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Toplumsal not: Kent merkezindeki sinemalardan birinde, son sirk müzikaliyle beni afallatan, şaşırtan, en beğendiğim film yıldızının rol aldığı yeni bir film başlıyor. Ne yapıp edip filmi görmeliyim. Onunla aramdaki tek engel, el arabası. Afişte filmin ‘nitelikli’ bir komedi olduğu yazıyor; yıldızımızın sapkınlık ve zındıklıkta yepyeni boyutlara ulaştığına kuşku yok.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">Sağlık notu: İnanılmayacak kilo artışı. Nedeni, sevgili annemin giderek artan hoşnutsuzluğunun bende yarattığı korku olmalı. Bu da insan doğasına özgü bir niteliği doğrulamış oluyor: İnsanlar kendilerine yardım edenlerden nefret ediyorlar. İşte annemin bana düşman olmasının nedeni.</span></p>
			<p class="Basic-Paragraph ParaOverride-22" xml:lang="en-GB"><span class="CharOverride-22" xml:lang="tr-TR">Havada asılı kalan Mızrak, </span></p>
			<p class="Basic-Paragraph ParaOverride-22" xml:lang="en-GB"><span class="CharOverride-22" xml:lang="tr-TR">Kuşatılmış, Çalışan Genciniz.</span></p>
			<p class="resim">* * *</p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">Güzel kız, Dr. Talc’a umutla gülümseyerek içini çekti: “Dersinize bayılıyorum. Yani, öyle muhteşem ki.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ne güzel,” diye karşılık verdi Dr. Talc, sevinerek. “Çok naziksin. Korkarım dersim daha çok genel...”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Tarihe yaklaşımınız öyle canlı, öyle çağdaş, öyle yeni ve değişik ki.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Eski usullerin ve yaklaşımların bir bölümünden artık vazgeçmek zorunda olduğumuza inanıyorum.” Talc’ın sesi önemli, bilgiç bir insanın sesiydi. Bu çekici yaratığı bir kadeh içki içmeye çağırsa mıydı acaba? “Ne de olsa tarih, tekerrürden ibarettir.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“</span><span class="CharOverride-22" xml:lang="tr-TR">Biliyorum</span><span class="CharOverride-21" xml:lang="tr-TR">,” dedi kız; gözlerini iri iri açıp Talc’ın birkaç dakika için bu gözlerin maviliğinde kaybolmasına izin vererek.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Tek isteğim, öğrencilerin ilgisini uyandırmak. Gerçeği kabul edelim. Sıradan öğrenci, Britanya’nın Kelt dönemi tarihine ilgi duymuyor. Aslına bakılırsa, ben de öyle. İşte derslerde öğrencilerimle aramda dostça bir uyum bulunduğunu hissetmemin nedeni.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“</span><span class="CharOverride-22" xml:lang="tr-TR">Biliyorum</span><span class="CharOverride-21" xml:lang="tr-TR">.” Kız, çantasına uzanırken Talc’ın pahalı tüvit ceketinin koluna zarifçe sürtündü. Bu dokunuş Talc’ın kolunu karıncalandırmıştı. İşte koleje devam etmesi gereken kızlar, bu tür kızlardı; o korkunç Minkoff gibiler değil: Minkoff denilen o kaba saba, pasaklı kızın bir keresinde, Talc’ın çalışma odasının hemen dışında bir odacının saldırısına uğramasına ramak kalmıştı. Bayan Minkoff’u anımsamak bile Dr. Talc’ın tüylerini diken diken ediyordu. Kız sınıfta hakaret etmek, meydan okumak ve eleştirmek için hiçbir fırsatı kaçırmaz, saldırılarına katılması için Reilly denen canavarı da kışkırtırdı. Talc o ikisini asla unutmayacaktı; fakültedeki hiç kimsenin de unutmayacağı gibi. Roma’yı yerle bir eden iki Hunlu gibiydiler. Dr. Talc, evlendiler mi acaba, diye düşündü dalgın dalgın. Birbirlerine gerçekten yakışıyorlardı. Birlikte Küba’ya sığınmış da olabilirlerdi. “Tarihi kişiliklerden kimisi öyle sıkıcı ki.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Çok doğru,” diye kıza katıldı Talc; İngiliz tarihini oluşturanlara karşı başlatılacak herhangi bir kampanyaya katılmaya dünden hazırdı; onları ağır bir yük gibi bunca yıldır sırtında taşıdığı yeterdi. Onları salt izlemek bile başını ağrıtıyordu. Bir Benson and Hedges yakmak için sözlerine ara verdi; boğazındaki İngiliz tarihi balgamını temizledi. “Hepsi de öyle aptalca hatalar yaptılar ki.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-22" xml:lang="tr-TR">“Biliyorum.”</span><span class="CharOverride-21" xml:lang="tr-TR"> Kız, pudra kutusunun aynasında kendine baktı. Sonra gözleri sertleşti, sesi biraz tersleşti. “Bütün bu tarihsel gevezeliklerle zamanınızı almak istemiyorum. Size iki ay önce teslim ettiğim ödeve ne olduğunu öğrenmek istemiştim. Demek istediğim, beni ne tür bir not bekliyor acaba?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Ah, evet,” dedi Dr. Talc, kaçamak bir tavırla. Umut dolu balonu patlamıştı. Bu öğrencilerin hepsi aynıydı. Güzel kız bir anda notlarını sorgulayan, çıkarlarını kollayan, çelik gözlü bir iş kadınına dönüşmüştü. “Ödevi bana teslim etmiştin, değil mi?”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Kesinlikle ettim. Sarı bir dosyanın içinde.”</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Bakalım bulabilecek miyim?” Dr. Talc ayağa kalktı, kitaplığın üzerine yıllardır birikmiş olan tezleri, ödevleri ve sınav kâğıtlarını karıştırdı. Kümeleri yeniden düzenlerken, çizgileri geniş aralıklı, uçak biçiminde katlanmış, eski bir kâğıt uçarak yere indi. Talc uçağı fark etmemişti; birkaç yıl önce, pencereden odaya süzülen pek çok uçaktan biriydi. Planör yere inince, kız eğilip aldı, sararmış kâğıtta bir şeyler yazılı olduğunu görünce, katlanmış kâğıdı açtı.</span></p>
			<p class="Basic-Paragraph ParaOverride-21" xml:lang="en-GB"><span class="CharOverride-21" xml:lang="tr-TR">“Talc: Gençleri yanlış yönlendirmek ve ayartmaktan suçlu bulundun. Seni, az gelişmiş yumurtalıklarından ölünceye kadar tavana asılma cezasına çarptırıyorum. ZORRO.” Talc, kitaplığı araştırmayı sürdürürken, kız kırmızı kalemle yazılmış olan notu bir kez daha okudu. Sonra çantasını açtı, uçağı içine attı ve çantanın tokasını çat diye kapattı.</span></p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-14-backlink" id="footnote-225-14">14</a>	Fransız asıllı olup, Louisiana’da doğmuş kimse, (ç.n.)</p>
				</div>
			</div>
		</div>
	</body>
</html>