<html xmlns="http://www.w3.org/1999/xhtml">
	<head>
		<title>7-3</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x7" xml:lang="tr-TR">
		<div class="Basic-Text-Frame">
			<p class="anabaslik" id="_idParaDest-5">Dört</p>
			<p class="paragraf ParaOverride-13"><span class="CharOverride-21">Levy Pantolonları, iki binanın birleşmesinden oluşmuş, iç karartıcı, tek bir birimdi. Fabrikanın ön binası on dokuzuncu yüzyıl tarzı, tuğla bir yapıydı, camlarının çoğu kırık, çıkıntılı rokoko tarzı çatı pencereleri olan, tepesi az meyilli, eteği dik bir çatısı vardı. Büro bu yapının üçüncü katındaydı; ikinci katta depo, birincideyse kullanılmayan eşyalarla dolu bir ardiye yer almaktaydı. Bay Gonzalez’in ‘beyin merkezi’ dediği, bir uçak hangarını andıran, ambarımsı fabrika bu binaya bitişikti. Fabrikanın teneke çatısından yükselen iki baca belli bir açı yaparak birbirinden ayrılıyor ve kocaman, tavşan kulaklı bir televizyon anteni oluşturuyordu; bu anten dış dünyadan umut verici hiçbir sinyal almadığı gibi, arada bir son derece sağlıksız bir rengi olan bir duman püskürtüyordu. Levy Pantolonları, rayların öte yanında, ırmakla kanalın kıyısını izleyen dümdüz, gri, bodur barakaların arasına kentsel yenileşmenin suskun ve dumanlı bir utancı olarak biçimsizce sıkışıp kalmıştı.</span></p>
			<p class="paragraf ParaOverride-13"><span class="CharOverride-21">Beyin merkezinde her zamankinden daha yoğun bir etkinlik göze çarpıyordu. Ignatius dosya dolaplarının yanındaki bir kazığa büyük bir karton çakmaktaydı; kartonda kalın, mavi, Gotik harflerle şöyle yazıyordu:</span></p>
			<p class="arabaslik_orta" id="_idParaDest-6">ARAŞTIRMA VE BAŞVURU BÖLÜMÜ<br/>I.J. REILLY, SORUMLU</p>
			<p class="paragraf ParaOverride-13"><span class="CharOverride-21">Yazıyı yazabilmek için sabah yapması gereken işleri savsaklamış, kartonuyla, mavi poster boyasıyla yere yayılarak, bir saatten daha uzun bir süre olanca dikkatiyle yazmıştı. Bayan Trixie büroda yaptığı amaçsız gezintilerden birinde kartonun üzerine basmış, ama kartonun bir köşesinde lastik ayakkabısının tabanının küçük izini bırakmak dışında, fazlaca zarar vermemişti. Bu minicik izi bile çirkin bulan Ignatius, üzerine etkileyici ve soyut bir zambak resmi yapmıştı.</span></p>
			<p class="paragraf ParaOverride-13"><span class="CharOverride-21">“Ne kadar hoş,” dedi Bay Gonzalez, kartonu çakan Ignatius’a. “Büroya apayrı bir hava kattı.”</span></p>
			<p class="paragraf ParaOverride-13"><span class="CharOverride-21">“Ne demek bu?” diye sordu, sopanın altında durup kendinden geçmişçesine yazıya bakan Bayan Trixie.</span></p>
			<p class="paragraf ParaOverride-13"><span class="CharOverride-21">“Yalnızca bir işaret levhası,” dedi Ignatius gururla.</span></p>
			<p class="paragraf ParaOverride-13"><span class="CharOverride-21">“Hiçbir şey anlamıyorum,” dedi Bayan Trixie. “Burada neler oluyor?” Gonzalez’e döndü. “Gomez, kim bu kişi?”</span></p>
			<p class="paragraf ParaOverride-13"><span class="CharOverride-21">“Bayan Trixie, Bay Reilly’yi tanıyorsunuz. Bir haftadır bizimle çalışıyor.”</span></p>
			<p class="paragraf ParaOverride-13"><span class="CharOverride-21">“Gerçekten mi? Ben onu Gloria sanıyordum.”</span></p>
			<p class="paragraf ParaOverride-13"><span class="CharOverride-21">“Masanıza, sayılarınıza dönün,” dedi Bay Gonzalez. “O raporu öğleden sonra bankaya göndermemiz gerekiyor.”</span></p>
			<p class="paragraf ParaOverride-13"><span class="CharOverride-21">Bayan Trixie, “Ah evet, raporu göndermemiz gerek,” diye onayladıktan sonra, ayaklarını sürüye sürüye tuvaletin yolunu tuttu.</span></p>
			<p class="paragraf ParaOverride-13"><span class="CharOverride-21">“Bay Reilly, sizi zorlamak istemem,” diye başladı Bay Gonzalez, çekinerek. “Ama masanızın üzerinde henüz dosyalanmamış bir evrak yığını görüyorum.”</span></p>
			<p class="paragraf ParaOverride-13"><span class="CharOverride-21">“Bunlar mı? Evet. Bu sabah ilk çekmeceyi açınca, Abelman Mensucat’ın dosyasını zevkle mideye indiren, oldukça iri bir fareyle karşılaştım. İyice doyana kadar beklemenin daha akıllıca olacağını düşündüm. Hıyarcıklı vebaya yakalanıp sonra da Levy Pantolonları’nı suçlamak istemem.”</span></p>
			<p class="paragraf ParaOverride-13"><span class="CharOverride-21">“Haklısınız,” dedi Bay Gonzalez, dehşetle. Bir iş kazası olasılığı bu cin fikirli adamı dehşetten titretmişti.</span></p>
			<p class="paragraf ParaOverride-13"><span class="CharOverride-21">“Ayrıca supabım dikbaşlılık edip beni daha alt çekmecelere uzanmaktan alıkoydu.”</span></p>
			<p class="paragraf ParaOverride-13"><span class="CharOverride-21">Bay Gonzalez, “Elimde bu sorunu halledecek bir şey var,” dedikten sonra küçük depoya gitti; Ignatius onun ilaç filan getireceğini sanırken, adam Ignatius’un o güne kadar gördüğü en küçük metal tabureyle döndü. “İşte. Dosyalama bölümünde çalışan kişi, alt çekmecelerin önünde ileri geri kayabilmek için bunu kullanırdı. Bir deneyin.”</span></p>
			<p class="paragraf ParaOverride-13"><span class="CharOverride-21">“Kendine özgü bir yapısı olan gövdemin bu türden bir aygıta kolayca uyum sağlayabileceğini sanmam.” Ignatius tek gözünü burgu gibi paslı tabureye dikmişti. Denge duyusu hiçbir zaman fazla gelişmemişti, ü</span><span class="CharOverride-21">stelik o şişko çocukluğundan beri hep düşmeye, tökezlemeye, çarpmaya eğilimliydi. Beş yaşına gelip de doğal denilebilecek bir biçimde yürümeyi başarıncaya kadar, her yanı çürük, çizik içinde kalmıştı. “Ancak, Levy Pantolonları’nın hatırına bir kez deneyeceğim.” </span></p>
			<p class="paragraf ParaOverride-13"><span class="CharOverride-21">Ignatius, iri kalçaları tabureye dokununcaya kadar yavaş yavaş çömeldi; dizleri neredeyse omuzlarına değiyordu. Sonunda tüneğine yerleşmeyi becerdiğinde, bir raptiyenin üzerinde durmaya çalışan bir patlıcana benzemişti.</span></p>
			<p class="paragraf ParaOverride-13"><span class="CharOverride-21">“Yok, olmayacak. Kendimi çok rahatsız hissediyorum.”</span></p>
			<p class="paragraf ParaOverride-13"><span class="CharOverride-21">“Bir kez deneyin,” dedi Bay Gonzalez, yü</span><span class="CharOverride-21">reklendirircesine.</span></p>
			<p class="paragraf ParaOverride-13"><span class="CharOverride-21">Ignatius taburenin küçücük tekerleklerinden biri çatırtıyla kopuncaya dek, ayağını yere sürüyerek dosya dolabının yanı sıra korka korka ilerledi. Tabure hafifçe yan yattı, sonra devrildi; Ignatius boylu boyunca yere serildi.</span></p>
			<p class="paragraf ParaOverride-13"><span class="CharOverride-21">“Tanrım!” diye gürledi. “Galiba belimi kırdım.”</span></p>
			<p class="paragraf ParaOverride-13"><span class="CharOverride-21">“Durun,” diye haykırdı Bay Gonzalez, korkusunu yansıtan o tenor sesiyle. “Size yardım edeyim.”</span></p>
			<p class="paragraf ParaOverride-13"><span class="CharOverride-21">“Hayır! Beli kırılan bir insanı sedye yoksa asla yerinden kıpırdatmamalısınız. Sizin bilgisizliğiniz yüzünden felç olamam.”</span></p>
			<p class="paragraf ParaOverride-13"><span class="CharOverride-21">“Lütfen kalkmaya çalışın, Bay Reilly.” Bay Gonzalez ayağının dibindeki yığına baktı. Boğazına bir yumru tıkanmıştı. “Size yardım edeceğim. Yaralandığınızı sanmıyorum.”</span></p>
			<p class="paragraf ParaOverride-13"><span class="CharOverride-21">“Beni rahat bırak;” diye bağırdı Ignatius. “Seni aptal. Yaşamımın geri kalanını tekerlekli iskemlede geçirmeyi kabul edemem!”</span></p>
			<p class="paragraf ParaOverride-13"><span class="CharOverride-21">Bay Gonzalez kendi ayaklarının buz kesip hissizleştiğini duyumsadı.</span></p>
			<p class="paragraf ParaOverride-13"><span class="CharOverride-21">Ignatius’un düşerken çıkardığı gü</span><span class="CharOverride-21">mbürtü kadınlar tuvaletindeki Bayan Trixie’nin ilgisini çekmişti; dolapların çevresinden dolanarak yaklaştı, yerdeki et dağına çarptı.</span></p>
			<p class="paragraf ParaOverride-13"><span class="CharOverride-21">“Hay Allah,” dedi güç duyulur bir sesle. “Gloria ölüyor mu, Bay Gomez?”</span></p>
			<p class="paragraf ParaOverride-13"><span class="CharOverride-21">“Hayır,” dedi Bay Gonzalez sertçe.</span></p>
			<p class="paragraf ParaOverride-13"><span class="CharOverride-21">“Bak buna sevindim işte.” Bayan Trixie, Ignatius’un yana uzattığı ellerinden birine bastı.</span></p>
			<p class="paragraf ParaOverride-13"><span class="CharOverride-21">“Allah kahretsin!” diye gürledi Ignatius. Bir sıçrayışta kalkıp oturdu. “Elimdeki bütün kemikler unufak oldu. Elimi bir daha hiç kullanamayacağım.”</span></p>
			<p class="paragraf ParaOverride-13"><span class="CharOverride-21">Müdür atıldı: “Bayan Trixie çok hafiftir. Size fazla zarar verdiğini sanmam.”</span></p>
			<p class="paragraf ParaOverride-13"><span class="CharOverride-21">“Hiç senin ü</span><span class="CharOverride-21">zerine bastı mı ki, salak? Nereden bileceksin?”</span></p>
			<p class="paragraf ParaOverride-13"><span class="CharOverride-21">Ignatius çalışma arkadaşlarının ayaklarının dibinde oturmuş elini inceliyordu.</span></p>
			<p class="paragraf ParaOverride-13"><span class="CharOverride-21">“Bugün bu eli kullanamayacağım kesin. En iyisi hemen eve gidip suya batırmak.”</span></p>
			<p class="paragraf ParaOverride-13"><span class="CharOverride-21">“Ama dosyalama işleminin bitirilmesi gerek. Ne kadar çok evrak biriktiğine baksanıza.”</span></p>
			<p class="paragraf ParaOverride-13"><span class="CharOverride-21">“Böyle bir anda dosyalamadan nasıl söz edebilirsin? Avukatlarımı arayıp beni o iğrenç tabureye oturmaya zorladığın için aleyhine dava açtıracağım.”</span></p>
			<p class="paragraf ParaOverride-13"><span class="CharOverride-21">“Kalkmana yardım edelim, Gloria,” dedi Bayan Trixie. Birini kaldırmak için en uygunu olduğuna inandığı bir duruş aldı. Bacaklarını iki yana açtı, ayak parmaklarını havaya dikti ve Balili bir dansçı gibi çömeldi.</span></p>
			<p class="paragraf ParaOverride-13"><span class="CharOverride-21">“Ayağa kalkın,” dedi Bay Gonzalez öfkeyle. “Adamın üzerine devrileceksiniz.”</span></p>
			<p class="paragraf ParaOverride-13"><span class="CharOverride-21">Kadın sımsıkı yumulu, buruşuk dudaklarının arasından, “Hayır,” diye karşılık verdi. “Gloria’ya yardım edeceğim. Sen öteki yanına geç, Gomez. Gloria’yı dirseklerinden kavrayalım.”</span></p>
			<p class="paragraf ParaOverride-13"><span class="CharOverride-21">Bay Gonzalez öteki yanına çömelirken, Ignatius kıpırtısızca bekledi.</span></p>
			<p class="paragraf ParaOverride-13"><span class="CharOverride-21">“Ağırlığınızı yanlış dağıtıyorsunuz,” dedi ders verircesine. “Beni kaldırmayı deneyecekseniz, konumunuzu değiştirmeniz gerek. Böyle giderse üçümüz birden yaralanacağız. Bence ayağa kalkıp öyle deneyin, Böylece kolaylıkla öne eğilir, beni kaldırabilirsiniz.”</span></p>
			<p class="paragraf ParaOverride-13"><span class="CharOverride-21">“Sakin ol, Gloria,” dedi Bayan Trixie; kalçalarının üzerinde öne arkaya sallanarak. Sonra öne, Ignatius’un üzerine devrilerek lgnatius’u bir kez daha sırtüstü yere yıktı. Plastik siperliğinin ke</span><span class="CharOverride-21">narı Ignatius’un boğazına batmıştı.</span></p>
			<p class="paragraf ParaOverride-13"><span class="CharOverride-21">Ignatius’un boğazının derinliklerinden bir yerden, “Oof,” diye bir gurultu yükseldi. “Braah.”</span></p>
			<p class="paragraf ParaOverride-13"><span class="CharOverride-21">“Gloria!” diye haykırdı Bayan Trixie. Tam altındaki surata baktı. “Gomez, hemen bir doktor çağır.”</span></p>
			<p class="paragraf ParaOverride-13"><span class="CharOverride-21">“Bayan Trixie, Bay Reilly’nin üstünden derhal kalkın,” dedi müdür sıkılmış dişlerinin arasından, astlarının yanına çömeldiği yerden.</span></p>
			<p class="paragraf ParaOverride-13"><span class="CharOverride-21">“Braah.”</span></p>
			<p class="paragraf ParaOverride-13"><span class="CharOverride-21">Aynı anda kapının olduğu taraftan bir ses geldi: “Yerde ne yapıyorsunuz öyle?” Bay Gonzalez’in neşeli yüzü</span><span class="CharOverride-21"> birden bir korku maskesine dönüştü. “Günaydın, Bay Levy,” dedi cırlak bir sesle. “Sizi gördüğümüze çok sevindik.”</span></p>
			<p class="paragraf ParaOverride-13"><span class="CharOverride-21">“Bana özel bir mektup gelip gelmediğini sormak için uğramıştım. Hemen sahil evime dönüyorum da. Şuradaki kocaman işaret de neyin nesi? Birinin gözünü çıkarabilir.”</span></p>
			<p class="paragraf ParaOverride-13"><span class="CharOverride-21">“Bay Levy mi geldi?” diye seslendi Ignatius yattığı yerden. Dosya dolapları yüzünden adamı göremiyordu. “Braah. Kendisiyle tanışmak istiyordum.”</span></p>
			<p class="paragraf ParaOverride-13"><span class="CharOverride-21">Bayan Trixie’yi yere devirerek güçbela doğr</span><span class="CharOverride-21">uldu; ayağa fırlayınca spor giyimli, orta yaşlı, büroyu girdiği gibi hemen terk etmeye hazırlanan, eliyle hâlâ kapının kulpunu tutan bir adam gördü.</span></p>
			<p class="paragraf ParaOverride-13"><span class="CharOverride-21">“Merhaba,” dedi Bay Levy, ilgisizce. “Yeni işçi mi, Gonzalez?”</span></p>
			<p class="paragraf ParaOverride-13"><span class="CharOverride-21">“Ah evet, Bay Levy. Bu, Bay Reilly. İşinin ehli bir arkadaş. Harika çocuk. Doğrusunu isterseniz, bazı işçiler olmadan da işi yürütebilmemize olanak sağladı.”</span></p>
			<p class="paragraf ParaOverride-13"><span class="CharOverride-21">“Braah.”</span></p>
			<p class="paragraf ParaOverride-13"><span class="CharOverride-21">“A, evet, bu levhada adı yazıyor.” Bay Levy, Ignatius’a tuhaf tuhaf baktı.</span></p>
			<p class="paragraf ParaOverride-13"><span class="CharOverride-21">“Şirketiniz alışılmadık ölçüde ilgimi çekti,” diye açıkladı Ignatius. “Girerken gözünüze çarpan levha, tasarladığım pek çok yeniliğin ilki. Braah. Bu şirketle ilgili düşüncenizi değiştireceğim, efendim. Bu sözü</span><span class="CharOverride-21">mü unutmayın.”</span></p>
			<p class="paragraf ParaOverride-13"><span class="CharOverride-21">“Demeyin?” Bay Levy Ignatius’u belli bir merakla süzdü. “Postada bir şey var mı, Gonzalez?”</span></p>
			<p class="paragraf ParaOverride-13"><span class="CharOverride-21">“Fazla bir şey yok. Yeni kredi kartınız geldi. Transglobal Havayolları, kendileriyle yüz saat uçtuğunuz için size fahri pilotluk belgesi vermiş.” Bay Gonzalez masasını açtı, zarfları Bay Levy’ye verdi. “Bir de Miami’deki bir otelin broşürü var.”</span></p>
			<p class="paragraf ParaOverride-13"><span class="CharOverride-21">“Bahardaki antremanlar için yer ayırtmaya başlasan iyi edersin. İdman kamplarıyla ilgili yolculuk planımı sana vermiştim, değil mi?”</span></p>
			<p class="paragraf ParaOverride-13"><span class="CharOverride-21">“Evet efendim. Bu arada, imzalamanız gereken bazı mektuplar var. Abelman Mensucat’a bir mektup yazmak zorunda kaldım. Her zamanki gibi sorun çıkartıyorlar.”</span></p>
			<p class="paragraf ParaOverride-13"><span class="CharOverride-21">“Biliyorum. Dolandırıcılar! Bu sefer ne istiyorlarmış?”</span></p>
			<p class="paragraf ParaOverride-13"><span class="CharOverride-21">“Abelman son gönderilen pantolonların çok kısa olduğunu iddia ediyor. Konuyu açıklığa kavuşturmaya çalışıyorum.”</span></p>
			<p class="paragraf ParaOverride-13"><span class="CharOverride-21">“Öyle mi? Gittikçe daha garip şeyler olmaya başladı burada,” dedi Bay Levy çabuk çabuk. Büro, neşesini kaçırmaya başlamıştı bile. Bir an önce çıkmalıydı buradan. “En iyisi fabrikadaki ustabaşıyla konuş. Adı neydi? Baksana, şu mektupları sen imzalayıver. Gitmem gerek.” Kapıyı açtı. “Çocukları fazla yorma, Gonzalez.</span><span class="CharOverride-21"> Hoşça kalın, Bayan Trixie. Karım size selam söyledi.”</span></p>
			<p class="paragraf ParaOverride-13"><span class="CharOverride-21">Bayan Trixie yere oturmuş, lastik ayakkabılarından birini bağlamaya çalışıyordu.</span></p>
			<p class="paragraf ParaOverride-13"><span class="CharOverride-21">“Bayan Trixie,” diye seslendi Bay Gonzalez, tiz bir sesle. “Bay Levy sizinle konuşuyor.”</span></p>
			<p class="paragraf ParaOverride-13"><span class="CharOverride-21">“Kim?” diye hırıldadı Bayan Trixie. “Sen onun öldüğünü söylememiş miydin?”</span></p>
			<p class="paragraf ParaOverride-13"><span class="CharOverride-21">“Bir sonraki uğrayışınızda burada köklü değişiklikler göreceksiniz,” dedi Ignatius. “Şirketinizi canlandıracağız.”</span></p>
			<p class="paragraf ParaOverride-13"><span class="CharOverride-21">“Tamam. İyi günler.” Bay Levy kapıyı çarparak kapadı.</span></p>
			<p class="paragraf ParaOverride-13"><span class="CharOverride-21">Bay Gonzalez, Ignatius’a döndü: “Harika bir adamdır.” Camdan Bay Levy’nin spor arabasına binişini seyrettiler. Motor kükredi, Bay Levy ardında mavi bir egzoz dumanı bırakarak birkaç saniye içinde gözden yitti.</span></p>
			<p class="paragraf ParaOverride-13"><span class="CharOverride-21">“Belki de dosyalama işine dönsem iyi olacak,” dedi Ignatius, camdan boş sokağa bakıp durduğunu ayrımsayınca. “Lütfen o mektubu imzalar mısınız, böylece bir kopyasını dosyaya kaldırabilirim. Tabii o kemirgen yaratık, Abelman dosyasından geriye bir şey bıraktıysa.”</span></p>
			<p class="paragraf ParaOverride-13"><span class="CharOverride-21">Bay Gonzalez mektupların altına özene bezene </span><span class="CharOverride-22">Gus Levy </span><span class="CharOverride-21">imzasını atarken, Ignatius gizlice onu izledi.</span></p>
			<p class="paragraf ParaOverride-13"><span class="CharOverride-21">“Bay Reilly,” dedi Bay Gonzalez, iki dolarlık dolmakaleminin kapağını dikkatle yerine yerleştirirken. “Ustabaşıyla konuşmak için fabrikaya gidiyorum. Lütfen buraya göz kulak olun.”</span></p>
			<p class="paragraf ParaOverride-13"><span class="CharOverride-21">Adam, dosya dolabının önüne uzanmış gürültüyle horlayan Bayan Trixie’ye göz kulak olmaktan söz ediyordu besbelli.</span></p>
			<p class="paragraf ParaOverride-13"><span class="CharOverride-21">“</span><span class="CharOverride-22">Seguro</span><span class="CharOverride-21">,”</span><span class="dipnot"><a class="_idFootnoteLink" href="#footnote-225-8" id="footnote-225-8-backlink">8</a></span><span class="CharOverride-21"> dedi Ignatius gülümseyerek. “Soylu mirasınızın onuruna birazcık İspanyolca.”</span></p>
			<p class="paragraf ParaOverride-13"><span class="CharOverride-21">Müdür kapıdan çıkar çıkmaz Ignatius onun yüksek, siyah daktilosuna Levy başlıklı mektup kâğıtlarından birini taktı. Levy Pantolonları başarıya ulaşacaksa, ilk adım olarak şirketi kötülemeye çalışanlara hadleri bildirilmeliydi. Levy Pantolonları çağdaş kapitalizm denilen bu vahşi ormanda sağ kalmak istiyorsa, daha saldırgan, daha kararlı davranmak zorundaydı. Ignatius, ilk adımı attı, yazmaya başladı:</span></p>
			<p class="paragraf ParaOverride-13"><span class="CharOverride-21"><br/><br/></span></p>
			<p class="paragraf ParaOverride-13"><span class="CharOverride-22">Abelman Mencusat</span></p>
			<p class="paragraf ParaOverride-13"><span class="CharOverride-22">Kansas City, Missouri</span></p>
			<p class="paragraf ParaOverride-13"><span class="CharOverride-22">ABD</span></p>
			<p class="paragraf ParaOverride-13"><span class="CharOverride-22"><br/><br/></span></p>
			<p class="paragraf ParaOverride-13"><span class="CharOverride-22">Saygıdeğer Gerzek Bay I. Abelman;</span></p>
			<p class="paragraf ParaOverride-13"><span class="CharOverride-22">Pantolonlarımız konusunda abuk sabuk yorumlarınızla dolu mektubunuzu posta aracılığıyla aldık. Bu yorumlar gerçeklerden ne kadar habersiz olduğunuzu kanıtlıyor. Biraz daha bilgili biri olsaydınız, o pantolonların size bilinçli olarak kısa gönderildiğini anlardınız.</span></p>
			<p class="paragraf ParaOverride-13"><span class="CharOverride-22">Yeni ve ilginç ticaret kavramlarına o modası geçmiş, küflü dünya görüşünüzde yer olmadığı için, o anlaşılmaz gevezeliğinizle, “Neden? Neden?” diye mırıldandığınızı duyabiliyorum.</span></p>
			<p class="paragraf ParaOverride-13"><span class="CharOverride-22">Pantolonlar size, (1) girişimciliğinizi denemek (zeki, uyanık bir işadamı dize kadar uzanan, truvakar pantolonları erkek modasının bir yan sözcüğü haline getirebilirdi. Reklam ve pazarlama yöntemleriniz baştan aşağı yanlış) ve (2) kaliteli ürünlerimizi pazarlayan bir şirkette mutlaka bulunması gereken ölçütlere sahip olup olmadığınızı sınamak için gönderildi. (Sadık ve güvenilir satış elemanlarımız, tasarım ve üretim açısından ne kadar berbat olursa olsun Levy etiketi taşıyan her pantolonu satmayı başarabilir. Görülüyor ki sizler güvenilmez insanlarsınız.)</span></p>
			<p class="paragraf ParaOverride-13"><span class="CharOverride-22">Gelecekte böyle can sıkıcı yakınmalarla rahatsız edilmek istemiyoruz. Lütfen yazışmalarınızı salt siparişlerinizi bildirmekle sınırlayın. Biz çok işi olan, dinamik bir kuruluşuz; gereksiz küstahlık ve tacizler işimizi yapmamızı engellemekten başka bir şeye yaramaz. Eğer bizi bir daha rahatsız ederseniz bayım, kırbaç o acınası omuzlarınıza olanca şiddetiyle incektir.</span></p>
			<p class="paragraf ParaOverride-14"><span class="CharOverride-22">Kızgınlıkla,</span></p>
			<p class="paragraf ParaOverride-14"><span class="CharOverride-22">Gus Levy, Başkan</span></p>
			<p class="paragraf ParaOverride-13"><span class="CharOverride-21">Dünyanın yalnızca güç ve yetkeden anladığı düşüncesini kafasında mutlulukla evirip çeviren Ignatius, müdürün kalemini kullanarak Levy imzasını attı, Bay Gonzalez’in Abelman’a yazdığı mektubu yırttı, kendi yazdığı mektubu ‘Gönderilecekler’ kutusuna koydu. Sonra parmak uçlarına basarak Bayan Trixie’nin küçük, hareketsiz gövdesinin yanından geçti, dosya bölümüne döndü; dosyalanmayı bekleyen evrak destesini alıp çöp kutusuna attı.</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">“Şey, Bayan Lee, şu yeşil kasketli şişkoynan anası artık buraya hiç gelmiyolar galiba?”</span></p>
			<p class="paragraf ParaOverride-13"><span class="CharOverride-21">“Tanrıya şükür ki, hayır. O tip insanlar bi yatırımı batırmak için birebirdir.”</span></p>
			<p class="paragraf ParaOverride-13"><span class="CharOverride-21">“Küçük, yetim dostu ne zaman gelicek peki? Vay anasını! O yetimlernen ne halt karıştırdığınızı pek bi öğrenmek isterdim. Polisin ilgisini çeken ilk yetimlerin onlar olcağına bahse girerim.”</span></p>
			<p class="paragraf ParaOverride-13"><span class="CharOverride-21">“Yetimlere bi şeyler gönderdiğimi söylemiştim. Hayırseverlik suç mu? İnsanın kendini iyi hissetmesini sağlıyor.”</span></p>
			<p class="paragraf ParaOverride-13"><span class="CharOverride-21">“İyi de, o yetimler, gönderdiğin her neyse onun için tonnan para ödüyolar. Tam Neşeli Gece’ye yaraşır bi hayırseverlik yani.”</span></p>
			<p class="paragraf ParaOverride-13"><span class="CharOverride-21">“Yetimler için kaygılanmayı bırakıp yerler için kaygılanmaya başlasan iyi edersin. Yeterince sorunum var zaten. Darlene dans etmek istiyo. Sen zam istiyosun. Yetmezmiş gibi, hepsinin üstüne tüy diken, başka bi sorunum daha var.” Lana, geceleri geç vakit kulüpte boy göstermeye başlayan sivil polisleri düşünüyordu. “İşler de kesat.”</span></p>
			<p class="paragraf ParaOverride-13"><span class="CharOverride-21">“Doğru. Her halinden belli. Bu çöplükte açlıktan ölecem.”</span></p>
			<p class="paragraf ParaOverride-13"><span class="CharOverride-21">“Baksana Jones, son günlerde karakola uğradın mı hiç?” diye sordu Lana çekine çekine. Polisleri buraya çeken Jones olabilir miydi acaba? Bu Jones, düşük aylığına karşın baş belası olmaya başlamıştı.</span></p>
			<p class="paragraf ParaOverride-13"><span class="CharOverride-21">“Yoo, polis doslarımı epidir ziyaret etmiyorum. Elime iyi bi kanıt geçmesini bekliyorum da.” Jones bir yağmur bulutu üfledi. “Yetim olayında bi açık verin hele. İşte o zaman yaktım çıranızı!”</span></p>
			<p class="paragraf ParaOverride-13"><span class="CharOverride-21">Lana mercan dudaklarını büzü</span><span class="CharOverride-21">p, polisi kimin uyarmış olabileceğini düşünmeye koyuldu.</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Bayan Reilly bunun gerçekten başına geldiğine inanamıyordu. Televizyon yoktu. Yakınma yoktu. Banyo boştu. Hamamböcekleri bile başka yere taşınmış gibiydiler. Mutfak masasının başına geçmiş, küçük bir şişe misket şarabını yudumlarken, masayı bir uçtan ötekine katetmeye başlayan minik hamamböceğini üfledi. Küçücük beden masadan aşağıya uçarak gözden yitti. “Hoşça kal, sevgilim.” Kadehine biraz daha şarap doldurdu; birden evin kokusunun bile değiştiğini ayrımsadı. Her zamanki gibi havasızdı, ama oğlunun Bayan Reilly’ye hep kullanılmış çay poşetlerini anımsatan, kendine özgü o tuhaf kokusu silinmişti. Kadehini dudaklarına götürürken, acaba Levy Pantolonları buram buram kullanılmış Hint çayı kokmaya başlamış mıdır, diye merak etti.</span></p>
			<p class="paragraf ParaOverride-13"><span class="CharOverride-21">Birdenbire aklına Bay Reilly ile Clark Cable ve Jean Harlow’un </span><span class="CharOverride-22">Kızıl Toz</span><span class="CharOverride-21"> adlı filmini görmek için Prytania Sineması’na gittikleri o korkunç gece geldi. Eve döndükleri zaman sıcaktan bunalmış ve aklı karışmış olan Bay Reilly, her zamanki gibi çaktırmadan karısına yaklaşmayı denemiş ve kadın Ignatius’a gebe kalmıştı. Zavallı Bay Reilly. O gü</span><span class="CharOverride-21">nden sonra, yaşadığı sürece bir daha hiç sinemaya gitmedi.</span></p>
			<p class="paragraf ParaOverride-13"><span class="CharOverride-21">Bayan Reilly içini çekti; yavru böceğin hâlâ ortalıkta olup olmadığını anlamak için yere baktı. Herhangi bir şeye zarar veremeyecek kadar keyfi yerindeydi. Yerdeki muşambayı gözleriyle tararken, dar holdeki telefonun çaldığını duydu. Mantarını taktıktan sonra, şişesini soğuk fırına soktu. Almacı kaldırdı: “Alo?”</span></p>
			<p class="paragraf ParaOverride-13"><span class="CharOverride-21">“Sen misin, Irene?” dedi, boğuk bir kadın sesi. “Ne var ne yok, bebeğim? Ben Santa Battaglia.”</span></p>
			<p class="paragraf ParaOverride-13"><span class="CharOverride-21">“Nassın, tatlım?”</span></p>
			<p class="paragraf ParaOverride-13"><span class="CharOverride-21">“Felaket haldeyim. Az önce arka avluda tam dört tüzine istiritye temizledim,” dedi Santa o gümbür gümbür bariton sesiyle. “Canım çıktı, inan. Taşların üzerindeki istirityelere pıçakla vur ha vur...”</span></p>
			<p class="paragraf ParaOverride-13"><span class="CharOverride-21">“Ben olsam asla bööle bi işe kalkışmazdım,” dedi Bayan Reilly açıksözlülükle.</span></p>
			<p class="paragraf ParaOverride-13"><span class="CharOverride-21">“Ben yaparım. Küçükken anacığıma istiritye ayıklardım. Lautenschlaeger Pazarı’nın hemen dışındaki küçü</span><span class="CharOverride-21">k bi tezgâhta deniz ürünleri satardı. Zavallı anacığım. Gemiden doğruca buraya inmiş. Tek kelime İngilizce bilmez. Yanında da küçücük elleriyle istiritye ayıklayan bi tek ben. Okula gitmedim. Gidemedim. Hep orda, tezgahın ardındaydım. Bütün gün istirityeleri tezgaha çarpıp duruyordum. Anacığım arada bi bana bağırırdı. Bizim tezgahın çevresi hep insan kaynardı.”</span></p>
			<p class="paragraf ParaOverride-13"><span class="CharOverride-21">“Anacığın çabuk sinirlenen biriydi, desene?”</span></p>
			<p class="paragraf ParaOverride-13"><span class="CharOverride-21">“Ah garip anam. Başında eski bonesi, yağmur demez, soğuk demez orda öylece durur, kimin ne dediğini bilem annamazdı. Çok zor günlerdi, Irene. Hayat çok güçtü</span><span class="CharOverride-21">.”</span></p>
			<p class="paragraf ParaOverride-13"><span class="CharOverride-21">“Ne dimezsin,” diye ona katıldı Bayan Reilly. “Dauphine Sokağı’nda biz de az sıkıntı çekmedik. Babam çok fakirdi. At arabası atölyesinde işçiydi, ama sona otomobiller çıktı, babam: elini bi pervane gayışına kaptırdı. Haftalarca kursağımıza fasulyeynen pilafdan başka şiy girmezdi.”</span></p>
			<p class="paragraf ParaOverride-13"><span class="CharOverride-21">“Fasulye bana gaz yapıyo.”</span></p>
			<p class="paragraf ParaOverride-13"><span class="CharOverride-21">“Bana da. Santa, niçin aramıştın canım?”</span></p>
			<p class="paragraf ParaOverride-13"><span class="CharOverride-21">“Ah, doğru ya. Nerdeyse unutçaktım. Geçen gece buvling oynamaya gitmiştik ya? Günlerden neydi, hatırlıyo musun küççüğüm?”</span></p>
			<p class="paragraf ParaOverride-13"><span class="CharOverride-21">“Salı.”</span></p>
			<p class="paragraf ParaOverride-13"><span class="CharOverride-21">“Yo, çarşambaydı, galiba. Her neyse, Angelo’m dutuklanmıştı da, biznen gelememişti.”</span></p>
			<p class="paragraf ParaOverride-13"><span class="CharOverride-21">“Ay ne kötü, diil mi? Polis kendi teşkilatından birini dutukluyo.”</span></p>
			<p class="paragraf ParaOverride-13"><span class="CharOverride-21">“Yaa, ööle. Kurkunç bi şi. Zavallı Angelo. Öyle datlıdır ki. O karakolda hakkaten başı dertte.” Santa almaca doğru boğuk boğuk öksürdü. “Neyse, sen beni arabaynan almaya gelmiştin, oyun salonuna ikimiz gitmiştik hani? Bu sabah balıkçıya gitmiş, istiritye alıyodum. Yaşlı bi adam yanıma gelip, ‘Geçen akşam buvling salonunda diil miydiniz?’ diye sordu. Ben de, ‘Evet bayım, oraya sık sık giderim,’ dedim. ‘İyi. Kızım ve damadımla oraya gitmiştim, sizi kızıl saçlı bi bağyanla gördüm,’ dedi. ‘Haa, kınalı saçlı hanımdan mı söz ediyosun?’ dedim. ‘O benim arkıdaşım, Bayan Reilly. Ona buvling oynamayı öğretiyorum.’ İşte bööle, Irene. Soona şapkasını yana yatırıp balıkçıdan çıktı gitti.”</span></p>
			<p class="paragraf ParaOverride-13"><span class="CharOverride-21">“Kim olabilir?’ dedi Bayan Reilly büyük bir ilgiyle. “Amma da komik. Nasıl biriydi, kuzum?”</span></p>
			<p class="paragraf ParaOverride-13"><span class="CharOverride-21">“Kibar biri, yaşlıca. Onu buralarda daha önce de gördüydüm, bikaç küççük çocuğu kiliseye götürüyodu. Galiba torunlarıydı.”</span></p>
			<p class="paragraf ParaOverride-13"><span class="CharOverride-21">“Çok garip, diil mi? Beni kim sorabilir ki?”</span></p>
			<p class="paragraf ParaOverride-13"><span class="CharOverride-21">“Bilmiyorum, küççüğüm, ama dikkatli ol, tamam mı? Biri sana göz dikmiş.”</span></p>
			<p class="paragraf ParaOverride-13"><span class="CharOverride-21">“Aman, Santa! Çok yaşlıyım artıkın.”</span></p>
			<p class="paragraf ParaOverride-13"><span class="CharOverride-21">“Seni duyan da, yani. Hâlâ gözelsin, Irene. Buvling salonunda bi sürü erkeğin gözünü senden alamadığını gördüm.”</span></p>
			<p class="paragraf ParaOverride-13"><span class="CharOverride-21">“Hadi canım sen de.”</span></p>
			<p class="paragraf ParaOverride-13"><span class="CharOverride-21">“Valla doğru. Yalan atmıyorum. Gözün oğlundan başkasını görmüyor ki senin.”</span></p>
			<p class="paragraf ParaOverride-13"><span class="CharOverride-21">“Ignatius, Levy Pantolonları’nda işlerin yolunda olduğunu söylüyor,” dedi Bayan Reilly, savunurcasına. “Yaşlı biriynen uğraşmak istemiyorum.”</span></p>
			<p class="paragraf ParaOverride-13"><span class="CharOverride-21">“O </span><span class="CharOverride-22">kadar </span><span class="CharOverride-21">da yaşlı sayılmaz, canım,” dedi Santa, biraz kırılmış bir sesle. “Dine Irene, Angelo’ynan bu akşam gelip yedide alırız seni.”</span></p>
			<p class="paragraf ParaOverride-13"><span class="CharOverride-21">“Bilmiyorum, şikerim. Ignatius biraz da evde otur artık, diyo.”</span></p>
			<p class="paragraf ParaOverride-13"><span class="CharOverride-21">“Niçin oturacak mışın? Angelo onun koca adam olduğunu söylüyo.”</span></p>
			<p class="paragraf ParaOverride-13"><span class="CharOverride-21">“Ignatius evde yalnız kalınca korkuyomuş. Hırhızlardan korktuğunu söylüyo.”</span></p>
			<p class="paragraf ParaOverride-13"><span class="CharOverride-21">“Onu da getir. Angelo ona da buvling öğretir.”</span></p>
			<p class="paragraf ParaOverride-13"><span class="CharOverride-21">“Yooo; Ignatius hiç de siporcu bi tip dildir,” dedi Bayan Reilly çabucak.</span></p>
			<p class="paragraf ParaOverride-13"><span class="CharOverride-21">“Ama sen gelicen, diil mi?”</span></p>
			<p class="paragraf ParaOverride-13"><span class="CharOverride-21">“Oldu,” dedi Bayan Reilly sonunda. “Galiba hareket dirseğime iyi geliyor. Ignatius’a, isterse odasına kapanıp kapısını kilitleyebileceğini söyleycem.”</span></p>
			<p class="paragraf ParaOverride-13"><span class="CharOverride-21">“Tabii,” dedi Santa. “Kimse ona zarar veremez.”</span></p>
			<p class="paragraf ParaOverride-13"><span class="CharOverride-21">“Aslında çalmaya değer hiç bi şiyimiz yok ki. Ignatius’un aklına bunlar nerden geliyor anamadım.”</span></p>
			<p class="paragraf ParaOverride-13"><span class="CharOverride-21">“Angelo’ynan yedide ordayız.”</span></p>
			<p class="paragraf ParaOverride-13"><span class="CharOverride-21">“Peki. Bak ne diycem, gözelim. Balık pazarında o yaşlı adamın kim olduğunu bi soruştursana.”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Levy Ailesi’nin, çamların arasındaki ufak tepeye kurulmuş olan evi Aziz Louis koyunun gri sularına bakıyordu. Dış yüzünde kır evi havası vardı; içiyse bu havayı başarıyla dışlıyordu. Meksika Körfezi’nin filtreden geçirilip yeniden oluşturulan esintileriyle odaları sessizce dolduran ve Levy’lerin karbondioksitini, sigara dumanlarını, can sıkıntılarını dışarı atan boru ve hortumlarla, bütün yıl çalışan bir klima aygıtına bağlı, ısısı 22 derecenin altına düşmeyen bir dölyatağı. Hayat verici bu büyük havalandırma biriminin motoru evin, ses dağılımını sağlayacak biçimde, çini döşeli karnının bir yerinde yürek gibi atardı; tıpkı yapay solunumun nasıl yapılacağını gösteren bir Kızıl Haç görevlisi gibi: “Temiz hava </span><span class="CharOverride-22">içeri</span><span class="CharOverride-21">, kirli hava </span><span class="CharOverride-22">dışarı</span><span class="CharOverride-21">, temiz hava </span><span class="CharOverride-22">içeri</span><span class="CharOverride-21">.”</span></p>
			<p class="paragraf ParaOverride-13"><span class="CharOverride-21">Ev bir dölyatağının cinsel rahatlığına sahipti. Koltuklar en hafif dokunuşta birkaç santim gömülüveriyor, sünger minderler en küçük basınca gurursuzca boyun eğiyordu. Akrilik, naylon halıların püskülleri, üzerlerine basacak kadar kibar olanların ayak bileklerini gıdıklıyordu. Barın yanındaki, radyo düğmesine benzeyen şeyi kıvırarak evin her yanındaki ışıkları insanın o anki ruh durumuna göre parlak ya da loş olarak ayarlamak olasıydı. Evin hemen hemen her köşesine, birbirinden yürüyüş uzaklığında, insanın gövdesini saran koltuklar yerleştirilmişti; bir masaj masası ve farklı bölümleriyle insanın bedenini yumuşak ancak müstehcen bir devinimle titreten elektrikli bir jimnastik yatağı da vardı. Levy konutu –yoldaki levhada böyle yazıyordu– duyuların cennetiydi; yalıtılmış duvarların içinde, herkesi hoşnut edebilecek en az bir şey vardı.</span></p>
			<p class="paragraf ParaOverride-13"><span class="CharOverride-21">Birbirlerini evdeki can sıkıcı tek şey olarak gören Bay ve Bayan Levy televizyonun karşısına geçmiş, ekranda birbirine karışan renkleri izliyorlardı.</span></p>
			<p class="paragraf ParaOverride-13"><span class="CharOverride-21">“Perry Como’nun yüzü yemyeşil,” dedi Bayan Levy, düşmanlık dolu bir sesle. “Tıpkı bir ceset gibi. Televizyonu tamire götürsen iyi olur.”</span></p>
			<p class="paragraf ParaOverride-13"><span class="CharOverride-21">“New Orleans’tan daha yeni getirdim onu,” dedi Bay Levy, V yakalı bornozundan görünen göğüs kıllarına üfleyerek. Buhar banyosundan yeni çıkmıştı, iyice kurulanmak istiyordu. Bütün yıl çalışan klimaya ve merkezi ısıtmaya karşın tedbirli olmakta yarar vardı.</span></p>
			<p class="paragraf ParaOverride-13"><span class="CharOverride-21">“Eh, geri götür o halde. Bozuk bir televizyona kör kör bakıp durmak niyetinde değilim.”</span></p>
			<p class="paragraf ParaOverride-13"><span class="CharOverride-21">“Aman, kapa çeneni. Adam gayet iyi görünüyor.”</span></p>
			<p class="paragraf ParaOverride-13"><span class="CharOverride-21">“Hiç de iyi görünmüyor. Baksana dudakları yemyeşil.”</span></p>
			<p class="paragraf ParaOverride-13"><span class="CharOverride-21">“Bu insanlar özellikle böyle boyanıyorlar.”</span></p>
			<p class="paragraf ParaOverride-13"><span class="CharOverride-21">“Yani Como’nun dudaklarına yeşil ruj mu sürmüşler?”</span></p>
			<p class="paragraf ParaOverride-13"><span class="CharOverride-21">“Ne sürdüklerini bilemem.”</span></p>
			<p class="paragraf ParaOverride-13"><span class="CharOverride-21">“Elbette bilemezsin,” dedi Bayan Levy, uçuk maviye boyanmış gözkapaklarını sarı, naylon divanın yastıkları arasında kaybolan kocasına çevirerek. Tek görebildiği, bornozun kenarıyla kıllı bacağın ucundaki kauçuk banyo terliği oldu.</span></p>
			<p class="paragraf ParaOverride-13"><span class="CharOverride-21">“Beni rahatsız etme,” dedi adam. “Gidip jimnastik yatağınla oyna.”</span></p>
			<p class="paragraf ParaOverride-13"><span class="CharOverride-21">“Bu akşam o şeyin üzerine çıkamam. Saçlarımı daha yeni yaptırdım.”</span></p>
			<p class="paragraf ParaOverride-13"><span class="CharOverride-21">Platin rengi saçlarının kabarık, naylonumsu buklelerine dokundu.</span></p>
			<p class="paragraf ParaOverride-13"><span class="CharOverride-21">“Berber bana bir peruk almam gerektiğini söyledi.”</span></p>
			<p class="paragraf ParaOverride-13"><span class="CharOverride-21">“Kafanda onca saç varken, peruğu ne yapacaksın?”</span></p>
			<p class="paragraf ParaOverride-13"><span class="CharOverride-21">“Kumral bir peruk istiyorum. Böylece kişiliğimi değiştirebilirim.”</span></p>
			<p class="paragraf ParaOverride-13"><span class="CharOverride-21">“Ama sen zaten kumral değil miydin? Neden saçlarını uzatıp kendi rengine dönerek, sarı bir peruk almıyorsun?”</span></p>
			<p class="paragraf ParaOverride-13"><span class="CharOverride-21">“Bak bu hiç aklıma gelmemişti.”</span></p>
			<p class="paragraf ParaOverride-13"><span class="CharOverride-21">“Eh, öyleyse biraz düşün. Böylece susmuş olursun. Yorgunum. Bugün kente indiğimde şirkete uğradım. Bilirsin bu her zaman keyfimi kaçırır.”</span></p>
			<p class="paragraf ParaOverride-13"><span class="CharOverride-21">“Büroda neler olup bitiyor?”</span></p>
			<p class="paragraf ParaOverride-13"><span class="CharOverride-21">“Hiçbir şey olmuyor. Kesinlikle hiçbir şey.”</span></p>
			<p class="paragraf ParaOverride-13"><span class="CharOverride-21">Bayan Levy, “Tahmin etmiştim,” diyerek içini çekti. “Babandan kalan işi eline yüzüne bulaştırdın. İşte senin felaketin de bu.”</span></p>
			<p class="paragraf ParaOverride-13"><span class="CharOverride-21">“Tanrım, o eski püskü fabrika kimin umurunda ki? O fabrikanın ürettiği pantolonları kimse satın almak istemiyor. Hepsi babamın suçu. Otuzlu yıllarda pens modası çıktığı zaman, önü penssiz pantolonlardan bir türlü vazgeçmedi. Giyim sanayiinin Henry Ford’uydu babam. Sonra önü penssiz modeller geldi, babamsa pensli pantolonlar üretmeye başladı. Şimdi Gonzalez’in ‘yeni yaz modelimiz’ dediği şeyi bir görmelisin. Sirklerdeki palyaçoların giydiği o bol pantolonlara benziyor. Ya kumaşı? Bulaşık bezi olarak bile kullanmazdım doğrusu.”</span></p>
			<p class="paragraf ParaOverride-13"><span class="CharOverride-21">“Evlendiğimiz zaman seni gözümde tanrılaştırmıştım, Gus. Seni girişimci bir insan sanıyordum. Şirketi gerçekten büyütebilirdin. New York’ta bir şube bile açabilirdin. Her şey senin ellerine teslim edilmişti, oysa sen fırlatıp attın.”</span></p>
			<p class="paragraf ParaOverride-13"><span class="CharOverride-21">“Aman, kes bu saçmalıkları. Rahatın yerinde.”</span></p>
			<p class="paragraf ParaOverride-13"><span class="CharOverride-21">“Baban kişilikli bir insandı. Ona saygı duyardım.”</span></p>
			<p class="paragraf ParaOverride-13"><span class="CharOverride-21">“Babam acımasız, alçak biri, küçük bir zorbaydı. Gençken şirkete epeyce ilgi duyardım. Ama o diktatörce tutumuyla bu ilgiyi öldürdü. Bildiğim kadarıyla Levy Pantolonları hep onun şirketi olarak kaldı. Ben de boşladım. Şirketle ilgili her yeni düşüncemin önünü, salt kendisinin baba, benimse oğul olduğumu kanıtlamak için tıkadı. ‘Pens’ dediğimde, ‘Pens yok! Asla,’ dedi. ‘Yeni sentetik kumaşları deneyelim,’ dediğimde, ‘Sentetik mi? Ancak cesedimi çiğneyerek,’ dedi.”</span></p>
			<p class="paragraf ParaOverride-13"><span class="CharOverride-21">“Pantolon satmaya bir el arabasıyla başlamış. Bak işi ne kadar büyüttü. Sen de Levy Pantolonları’nı başladığın yerden alıp yurt çapında bir şirkete dönüştürebilirdin.”</span></p>
			<p class="paragraf ParaOverride-13"><span class="CharOverride-21">“Bundan bütün yurdun kârlı çıktığına inan. Çocukluğum o pantolonların içinde geçti. Her neyse, seni dinlemekten bıktım. Keselim artık.”</span></p>
			<p class="paragraf ParaOverride-13"><span class="CharOverride-21">“İyi. Susalım. Bak, Como’nun dudakları pembeleşmeye başladı. Susan ve Sandra için iyi bir baba örneği olamadın.”</span></p>
			<p class="paragraf ParaOverride-13"><span class="CharOverride-21">“Sandra eve son gelişinde, sigara almak için çantasını açtı ve yere, ayaklarımın dibine bir paket prezervatif düşürdü.”</span></p>
			<p class="paragraf ParaOverride-13"><span class="CharOverride-21">“İşte sana söylemeye çalıştığım şey buydu. Kızlarına asla örnek olmadın. Kafalarının böylesine karışık olmasına şaşmamalı. </span><span class="CharOverride-22">Ben </span><span class="CharOverride-21">elimden geleni yapıyorum.”</span></p>
			<p class="paragraf ParaOverride-13"><span class="CharOverride-21">“Susan ve Sandra’dan söz etmeyelim, olur mu? Neyse ki okulları uzakta; neler olup bittiğinden haberimiz olmuyor. Okuldan bıkınca zavallı bir delikanlı bulup evlenirler, her şey yoluna girer.”</span></p>
			<p class="paragraf ParaOverride-13"><span class="CharOverride-21">“Nasıl bir büyükbaba olacaksın acaba?”</span></p>
			<p class="paragraf ParaOverride-13"><span class="CharOverride-21">“Ne bileyim ben. Beni rahat bırak. Jimnastik yatağında ya da masaj banyosunda oyalan. Ben televizyondaki gösteriyi izlemek istiyorum.”</span></p>
			<p class="paragraf ParaOverride-13"><span class="CharOverride-21">“Suratlar böyle rengârenkken nasıl izleyebiliyorsun?”</span></p>
			<p class="paragraf ParaOverride-13"><span class="CharOverride-21">“Yeniden başlamayalım, tamam mı?”</span></p>
			<p class="paragraf ParaOverride-13"><span class="CharOverride-21">“Gelecek ay Miami’ye gidiyor muyuz?”</span></p>
			<p class="paragraf ParaOverride-13"><span class="CharOverride-21">“Belki. Belki de oraya yerleşiriz.”</span></p>
			<p class="paragraf ParaOverride-13"><span class="CharOverride-21">“Ve elimizdeki her şeyden vazgeçeriz, öyle mi?”</span></p>
			<p class="paragraf ParaOverride-13"><span class="CharOverride-21">“Vazgeçecek neyimiz var ki? Jimnastik yatağını bir kamyona yükleyip gönderebiliriz.”</span></p>
			<p class="paragraf ParaOverride-13"><span class="CharOverride-21">“Peki ya şirket?”</span></p>
			<p class="paragraf ParaOverride-13"><span class="CharOverride-21">“Şirket kazanabileceği bütün parayı kazandı artık. Satmanın tam sırası.”</span></p>
			<p class="paragraf ParaOverride-13"><span class="CharOverride-21">“Baban iyi ki öldü. Bugünleri görmediği için şükrediyorum.” Bayan Levy banyo terliklerine doğru acıklı bir bakış fırlattı. “Bütün zamanını ya Dünya Kupası, ya derbi ya da Daytona’da harcarsın artık. Bu gerçek bir trajedi, Gus. Gerçek bir trajedi.”</span></p>
			<p class="paragraf ParaOverride-13"><span class="CharOverride-21">“Levy Pantolonları’ndan büyük bir Arthur Miller oyunu çıkarmaya çalışma.”</span></p>
			<p class="paragraf ParaOverride-13"><span class="CharOverride-21">“Tanrıya şükür ki, sana göz kulak olmak üzere buralardayım. Neyse ki şirketle ilgileniyorum. Bayan Trixie nasıl? Hâlâ etkinliğini sürdürüyor, çalışıyordur umarım.”</span></p>
			<p class="paragraf ParaOverride-13"><span class="CharOverride-21">“Hâlâ yaşıyor; bu da durumu yeterince açıklıyor herhalde.”</span></p>
			<p class="paragraf ParaOverride-13"><span class="CharOverride-21">“İyi ki onu düşünen biri var. Sana kalsa onu çoktan sokağa atmıştın.”</span></p>
			<p class="paragraf ParaOverride-13"><span class="CharOverride-21">“O kadın yıllar önce emekli olmalıydı.”</span></p>
			<p class="paragraf ParaOverride-13"><span class="CharOverride-21">“Emekliliğin onun sonu olacağını söyledim sana. Hâlâ istendiğini ve sevildiğini hissetmeli. O kadın tıp dünyasının gençleştirme çalışmaları için gerçek bir umut. Onu bir gün buraya getirsene. Üzerine daha ciddi bir biçimde eğilmek istiyorum.”</span></p>
			<p class="paragraf ParaOverride-13"><span class="CharOverride-21">“O yaşlı çuvalı buraya getirmek mi? Delirdin mi? Levy Pantolonları’na ait bir demirbaşın çalışma odamdan gelen horultusuna katlanamam. Divanların üzerine işeyecektir. Onunla uzaktan oynamayı sürdür.”</span></p>
			<p class="paragraf ParaOverride-13"><span class="CharOverride-21">“Tam sana yaraşan bir tepki,” diyerek içini çekti Bayan Levy. “Yıllardır bu taş yürekliliğine nasıl katlandığımı aklım almıyor.”</span></p>
			<p class="paragraf ParaOverride-13"><span class="CharOverride-21">“Bütün gün Gonzalez’i delirteceğini bile bile, Trixie’yi büroda tutmana izin verdim. Bu sabah oraya gittiğimde, herkes yerlerdeydi. Orada ne yaptıklarını sakın sorma. Her şey olabilir.” Bay Levy dişlerinin arasından ıslığa benzer bir ses çıkardı. “Gonzalez her zamanki gibiydi, ama işe yeni giren adamı bir görmeliydin: Onu nereden bulmuşlar, anlayamadım. Gözlerine inanamazdın. O üç soytarının bütün gün büroda neler yaptığını düşünmeye bile korkuyorum. Şu ana kadar başımıza büyük bir felaket gelmediği için şanslı sayılırız.”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Ignatius, Prytania’ya gitmemeye karar vermişti. Sinemada, ruhunu yitiren bir adamı konu alan, çok beğenilmiş bir İsveç filmi oynuyordu; Ignatius’un ilgisini hiç çekmemişti. Böyle sıkıcı filmler oynatmaması için sinemanın müdürünü uyarmalıydı.</span></p>
			<p class="paragraf ParaOverride-13"><span class="CharOverride-21">Yatak odasının kilidini gözden geçirdi; annesinin eve ne zaman döneceğini merak ediyordu. Kadın birdenbire her gece sokağa çıkar olmuştu. Ama Ignatius’un şu anda düşünmesi gereken başka şeyler vardı. Masasının gözünü açtı, dergi piyasasını dikkate alarak yazdığı makalelere baktı. Düşünce dergileri için ‘Boethius’un İzinde’ ve ‘Hroswitha’yu Savunurken: Onun Varlığını Yadsıyanlara’, aile dergileri için ‘Rex’in Ölümü’ ve ‘Çocuklar; Dünyanın Umudu’. Pazar ekleri piyasasına girebilmek için kaleme aldığı ‘Su Güvenliği Sorunu’, ‘Sekiz Silindirli Otomobillerin Tehlikesi’, ‘Perhiz; En Güvenli Doğum Kontrolü’ ve ‘Aşk ve Kültür Kenti: New Orleans’. Eski yazıları karıştırırken, neden bunları dergilere göndermedim, diye sordu kendi kendine; hepsi de türünün kusursuz birer örneğiydi.</span></p>
			<p class="paragraf ParaOverride-13"><span class="CharOverride-21">Ancak şu anda elinde yeni, ticari şansı olağanüstü yüksek bir tasarı vardı. Ignatius makaleleri, Büyük Şef kâğıtlarını pençesiyle bir itişte yere savurarak masayı hızla ve akıllıca temizledi. Önüne bir klasör koyup karton kapağın üzerine kırmızı kalemle “ÇALIŞAN GENCİN GÜNCESİ YA DA TEMBELLİĞİN SONU” yazdı. Başlığı bitirince, yeni bir deste Mavi At marka çizgili kâğıt çıkardı, desteyi klasörün içine taktı. Üzerine bazı notlar aldığı Levy başlıklı mektup kâğıtlarının kenarını kurşunkalemiyle delerek dosyanın en başına taktı. Levy damgalı tükenmez kalemini aldı, en üstteki yeni Mavi At kâğıdına yazmaya başladı:</span></p>
			<p class="paragraf ParaOverride-13"><span class="CharOverride-22">Sevgili Okur,</span></p>
			<p class="paragraf ParaOverride-13"><span class="CharOverride-22">Kitaplar babalarına karşı gelen ölümsüz oğullardır.</span></p>
			<p class="paragraf ParaOverride-14"><span class="CharOverride-22">–Platon</span></p>
			<p class="paragraf ParaOverride-13"><span class="CharOverride-22">Sevgili okurum, büro yaşamının baş döndürücü hızına alıştığımı söyleyebilirim, oysa buna asla ayak uyduramayacağımı sanırdım. Levy Pantolonları’ndaki şu kısacık meslek yaşamımda pek çok iş kaytarma yöntemi geliştirdim elbette. Çoğu memur olan ve bu özlü günceyi bir kahve molasında okuyan sizler birkaç buluşumdan yararlanabilirsiniz. Gözlemlerimi işverenlerin ve para babalarının da yararlı bulacağından eminim.</span></p>
			<p class="paragraf ParaOverride-13"><span class="CharOverride-22">Büroya gitmem gereken saatten bir saat sonra gidiyorum. Böylece oraya vardığımda kendimi çok daha dinlenmiş ve taze hissediyorum, üstelik her iş gününün o ilk sıkıcı saatinden de kurtulmuş oluyorum, aksi halde o bir saatin her anı henüz ayılamamış duyularım ve gövdem için bir işkence olabilirdi. Sabahları geç gelmem, verdiğim hizmetin niteliğini de artırıyor.</span></p>
			<p class="paragraf ParaOverride-13"><span class="CharOverride-22">Dosyalama sistemi için bulduğum yeniliğin şimdilik gizli kalmasını yeğliyorum, çünkü oldukça devrimci bir adım, biraz bekleyip işleyişini görmekte yarar var. Kavramsal olarak olağanüstü bir buluş. Öte yandan, dosyalardaki gevrek, sararmış kâğıtların yangın tehlikesi taşıdığını söyleyebilirim. Her duruma uymayabilir, ama dosyalarımın bir başka özelliği de, her cins haşaratın ucuz konut gereksinimini karşılaması. Ortaçağın yazgısı olan hıyarcıklı veba hâlâ geçerli bir tehlike; ancak ürkütücü yüzyılımızda bu hastalığa yakalanmak oldukça gülünç olurdu doğrusu.</span></p>
			<p class="paragraf ParaOverride-13"><span class="CharOverride-22">Bugün efendimiz ve sahibimiz Bay G. Levy sonunda büromuzu onurlandırdı. Dürüst olmak gerekirse kendisini oldukça ilgisiz ve dalgın buldum. Dikkatini tabelaya çektim (Evet, okurum, sonunda boyandı ve takıldı; daha çok krallara yaraşır bir zambaksa yazının önemini artırıyor), ama o bile ilgisini yeterince çekemedi. Büroda çok az kaldı, üstelik işlerle hiç ilgilenmedi; ama biz kim oluyoruz da ticaret dünyasının, ulusumuzun izleyeceği yolu akıllarına estiğince belirleyen devlerini sorguluyoruz? Şirketine duyduğum bağlılığı, kararlılığımı zamanla öğrenecektir. Levy Pantolonları’na duyduğu inanca yeniden kavuşması için ona örnek olacağım.</span></p>
			<p class="paragraf ParaOverride-13"><span class="CharOverride-22">La Trixie deneyimlerini kendine saklamakta kararlı, bu da düşündüğümden daha bilge biri olduğunu kanıtlıyor. Bu kadının çok şey bildiğinden kuşkulanıyorum; umursamazlığı Levy Pantolonları’na beslediği sözde kırgınlığı gizleyen bir maske. Emeklilikten söz ederken çok daha tutarlı biri oluyor. Yeni bir çifte beyaz çoraba gereksinimi olduğunu ayrımsadım, ayağındakilerin rengi iyice dönmüş. Belki yakında ona bir çift ter emici, beyaz, atlet çorabı armağan ederim; bu kibar davranış onu etkileyip dilini çözebilir: Galiba kasketimden hoşlanmaya başladı, arada bir kendi yeşil siperliğinin yerine onu takıyor.</span></p>
			<p class="paragraf ParaOverride-13"><span class="CharOverride-22">Sana daha önceki yazılarımda da söz ettiğim gibi, yazma yeteneğimi geliştirmek için gençliğimi herkesten uzak, yapayalnız düşünerek, çalışarak geçirmemin nedeni şair Milton’a özenmemdi. Annemin aşırı ölçüsüzlüğü beni şövalyelere yaraşır bir biçimde dünyaya zorla itekleyiverdiği günden beri, sistemim sürekli akış halinde. Bu nedenle hâlâ çalışma dünyasının gerginliğine ayak uydurmaya çalışıyorum. Gövdem büro yaşamına alışır alışmaz, fabrikayı, Levy Pantolonları’nın durmaksızın atan yüreğini ziyaret etmek gibi dev bir adım atacağım. Fabrikanın kapısından kulağıma tıslamalar, kükremeler çalındı, ama şu anda az da olsa hissettiğim korku beni o özel cehenneme girmekten alıkoyuyor. Zaman zaman fabrika işçilerinden biri o bozuk İngilizcesiyle şu ya da bu şikâyetini (ki bu genellikle ayyaş ustabaşının sarhoşluğu oluyor) iletmek için sürüden ayrılıp büroya geliyor. Kendimi toparlar toparlamaz fabrikada çalışanları görmeye gideceğim; toplumsal eyleme beslediğim köklü ve sarsılmaz inanç hiç sarsılmadı. Bu işçileri desteklemek için bir şeyler yapabileceğimden eminim. Toplumsal bir haksızlık karşısında korkakça davrananlara katlanamam. Günümüzün sorunları ancak gözü pek ve köktenci bir kararlılıkla çözülebilir.</span></p>
			<p class="paragraf ParaOverride-13"><span class="CharOverride-22">Toplumsal not: Bazı renkli korku filmlerinin çekiciliğine kapılarak birkaç kez Prytania’ya sığınmayı denedim, ama filme alınmış bu başarısızlıklar beğeni ve edep ölçütlerime yönelik birer hakaretti; sapkınlık ve zındıklıkla dolu film makaraları gördüklerine inanamayan gözlerimin fal taşı gibi açılmasına, bakir beynimin şaşkınlıktan donup kalmasına neden oldu ve supabımı kilitledi.</span></p>
			<p class="paragraf ParaOverride-13"><span class="CharOverride-22">Annem son zamanlarda kendisini bir tür atlete dönüştürmeye çalışan, düzenli olarak bovling oynayarak dertlerini unutacaklarını sanan, insanlığın baştan çıkarıcı bir-iki örneğiyle, kısacası istenmeyen kişilerle düşüp kalkıyor. Bazen yoldan çıkan ev yaşamımın, yeni yeni tomurcuklanmaya başlamış olan meslek yaşamımı olumsuz etkilediğini duyumsuyorum.</span></p>
			<p class="paragraf ParaOverride-13"><span class="CharOverride-22">Sağlık notu: Bu akşamüstü Bay Gonzalez benden kendisi için bazı hesaplar yapmamı isteyince supabım oldukça şiddetli bir biçimde kapandı. Ricasının beni ne hale getirdiğini görünce, gayet düşünceli davrandı ve hesapları kendisi yaptı. Olay yaratmamaya çalıştım, ama supabıma söz dinletemedim. Bu müdür hiç istememesine karşın giderek tam bir baş belası kesiliyor.</span></p>
			<p class="paragraf ParaOverride-14"><span class="CharOverride-22">Daha sonra görüşmek üzere,</span></p>
			<p class="paragraf ParaOverride-14"><span class="CharOverride-22">Darryl, Çalışan Oğlunuz</span></p>
			<p class="paragraf ParaOverride-13"><span class="CharOverride-21">Ignatius az önce yazdıklarını büyük bir zevkle okudu. </span><span class="CharOverride-22">Günce </span><span class="CharOverride-21">fazlasıyla umut veriyordu. Genç bir erkeğin sorunlarına ilişkin çağdaş, önemli, gerçekçi bir belge olabilirdi. Sonunda klasörü kapadı, Myrna’nın varlığını, dünya görüşünü paramparça edecek, sert bir yanıt tasarladı. Ama önce fabrikayı ziyaret edip oranın toplumsal eylem için ne gibi olanaklar sunduğunu görmesi daha doğru olacaktı. Böylesi bir yüreklilik özen isterdi; fabrikadaki işçilerle birleşip Myrna’yı bile toplumsal eylem arenasında bir gerici gibi göstermenin bir yolunu bulabilirdi belki. Şu saldırgan sürtüğe kimin daha üstün olduğunu kanıtlayacaktı.</span></p>
			<p class="paragraf ParaOverride-13"><span class="CharOverride-21">Bir süreliğine müziğe sığınıp gevşemeye karar vererek lavtasına uzandı. Kocaman dilini bıyıklarının üzerinden geçirerek hazırlandı, telleri tıngırdatarak şarkısına başladı: “Artık geçmişle oyalanma / Kendi yolunu çiz; doğruyu, iyiyi ara.”</span></p>
			<p class="paragraf ParaOverride-13"><span class="CharOverride-21">“Kes sesini!” diye gürledi Bayan Annie, kapalı panjurların ardından.</span></p>
			<p class="paragraf ParaOverride-13"><span class="CharOverride-21">“Ne cüretle!” diye karşılık verdi Ignatius, kendi panjurlarını açıp karanlık, soğuk sokağa bakarak. “Aç şu panjurlarını. Ne cüretle onların ardına gizleniyorsun?”</span></p>
			<p class="paragraf ParaOverride-13"><span class="CharOverride-21">Deli gibi mutfağa koştu, bir tasa su doldurdu ve hızla odasına döndü. Tam suyu Bayan Annie’nin hâlâ kapalı olan panjurlarına fırlatmak üzereyken, bir arabanın kapısının kapandığını duydu. Birileri eve doğru yaklaşıyordu. Ignatius panjurlarını kapadı, lambayı sürdürdü; birisiyle konuşan annesinin sesine kulak verdi. Tam penceresinin altından geçerlerken, Devriye Mancuso bir şeyler söyledi; sonra boğuk bir kadın sesi duyuldu: “Bence her bi şiy yolunda, Irene. Bak, ışıklar sönmüş. Sinemaya gitmiş olmalı.”</span></p>
			<p class="paragraf ParaOverride-13"><span class="CharOverride-21">Ignatius paltosunu sırtına geçirdiği gibi fırladı, onlar mutfak kapısından girerlerken, o ön kapıdan çıktı. Basamakları inince, Devriye Mancuso’nun evin önüne bıraktığı beyaz, Rambler marka arabayı gördü. Güçlükle öne eğilerek, parmağını lastiklerden birinin supabına soktu ve ıslık sesi kesilip de lastik yol kenarındaki tuğla oluğa yapışıncaya kadar bekledi. Sonra, ancak gövdesinin genişliğindeki geçitte yürüyerek evin arka tarafına dolandı.</span></p>
			<p class="paragraf ParaOverride-13"><span class="CharOverride-21">Mutfaktaki bütün ışıklar yanıyordu, kapalı pencerelerin gerisinden annesinin ucuz radyosunun sesi geliyordu. Ignatius basamakları sessizce tırmandı ve arka kapının yağlı camından içeri baktı. Annesiyle Devriye Mancuso mutfak masasının başında oturuyorlardı. Mancuso her zamankinden de ezik görünüyordu, ama annesi bir yandan ayağıyla muşambanın üzerinde tempo tutarken, bir yandan da odanın ortasındaki bir şeye bakarak utangaç utangaç gülüyordu. Kıvırcık, kır saçlı, tıknaz bir kadın, beyaz bir bovling gömleğinin sardığı sarkık göğüslerini sallayarak tek başına dans ediyordu. Bovling ayakkabıları yeri kararlı bir biçimde dövüyor, sallanan göğüslerini ve daireler çizen kalçalarını masayla fırın arasında bir öne bir arkaya taşıyordu.</span></p>
			<p class="paragraf ParaOverride-13"><span class="CharOverride-21">Demek Devriye Mancuso’nun halası buydu. Dünyada yalnızca Devriye Mancuso hala diye böyle bir şeye sahip olabilir zaten, diye homurdandı Ignatius.</span></p>
			<p class="paragraf ParaOverride-13"><span class="CharOverride-21">“Heey!” diye seslendi Bayan Reilly neşeyle. “Santa!”</span></p>
			<p class="paragraf ParaOverride-13"><span class="CharOverride-21">“Şunu bi seyredin, çocuklar,” diye bağırdı kır saçlı kadın, bir boks hakemi gibi. Sonra iki yana sallanarak, neredeyse yere değecek kadar çömeldi.</span></p>
			<p class="paragraf ParaOverride-13"><span class="CharOverride-21">“Aman Tanrım!” dedi Ignatius rüzgâra.</span></p>
			<p class="paragraf ParaOverride-13"><span class="CharOverride-21">“Kızım, bağırsaklarından birini patlatacan,” diye güldü Bayan Reilly. “Tertemiz yerleri batıracan.”</span></p>
			<p class="paragraf ParaOverride-13"><span class="CharOverride-21">“Artık dursan iyi olur, Santa Hala,” dedi Devriye Mancuso somurtarak.</span></p>
			<p class="paragraf ParaOverride-13"><span class="CharOverride-21">“Hayır, durmaycam. Daha yeni başladım.” Kadın salınarak doğrulmaya başladı. “Bi ninenin artık dans edemeyeceğini de kim söylüyor?”</span></p>
			<p class="paragraf ParaOverride-13"><span class="CharOverride-21">Kollarını iki yana açarak, boylu boyunca muşamba zemine devrildi.</span></p>
			<p class="paragraf ParaOverride-13"><span class="CharOverride-21">“Tanrım!” Bayan Reilly kahkahalarla gülerek viski şişesine uzandı, bardağına biraz viski doldurdu. “Ignatius eve gelip de bunu görseydi.”</span></p>
			<p class="paragraf ParaOverride-13"><span class="CharOverride-21">“Ignatius’un canı cehenneme!”</span></p>
			<p class="paragraf ParaOverride-13"><span class="CharOverride-21">“Santa!” dedi Bayan Reilly soluğu tıkanarak, şaşırmıştı, ama Ignatius’un gözlemlediği gibi biraz hoşlanmıştı da.</span></p>
			<p class="paragraf ParaOverride-13"><span class="CharOverride-21">“Hey millet, kesin artıkın!” diye bağırdı Bayan Annie panjurların arasından.</span></p>
			<p class="paragraf ParaOverride-13"><span class="CharOverride-21">“Bu da kim?” diye sordu Santa.</span></p>
			<p class="paragraf ParaOverride-13"><span class="CharOverride-21">“Kesmesseniz polis çağıracam,” diye seslendi Bayan Annie’nin boğuklaşmış sesi.</span></p>
			<p class="paragraf ParaOverride-13"><span class="CharOverride-21">“</span><span class="CharOverride-22">Lütfen </span><span class="CharOverride-21">durun,” diye yalvardı Devriye Mancuso sinirli sinirli.</span></p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-8-backlink" id="footnote-225-8">8</a>	 (İsp.) Tabii ki. (ç.n.)</p>
				</div>
			</div>
		</div>
	</body>
</html>