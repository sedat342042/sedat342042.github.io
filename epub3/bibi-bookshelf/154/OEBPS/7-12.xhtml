<html xmlns="http://www.w3.org/1999/xhtml">
	<head>
		<title>7-12</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x7" xml:lang="tr-TR">
		<div class="Basic-Text-Frame">
			<p class="anabaslik" id="_idParaDest-16">On Üç</p>
			<p class="paragraf ParaOverride-23"><span class="CharOverride-21">Ignatius gözlerini açınca, tam üstünde bir beyazlığın dalgalandığını gördü. Başı ağrıyor, kulakları zonkluyordu. Sonra, mavi ve sarı gözleri yavaş yavaş netleşti, başı çatlayacakmış gibi ağrırken, bir tavana bakmakta olduğunu algıladı.</span></p>
			<p class="paragraf ParaOverride-23"><span class="CharOverride-21">“Sonunda uyanabildin, oğlum,” dedi, yanı başındaki annesi. “Hale bak. Şimdi gerçekten mafolduk.”</span></p>
			<p class="paragraf ParaOverride-23"><span class="CharOverride-21">“Neredeyim ben?”</span></p>
			<p class="paragraf ParaOverride-23"><span class="CharOverride-21">“Sakın bana numara yapmaya kalkışma. Annaşıldı mı, Ignatius? Seni uyarıyorum. Yetti artıkın. Bak, çok ciddiyim. İnsanların yüzüne nassı bakcam?”</span></p>
			<p class="paragraf ParaOverride-23"><span class="CharOverride-21">Ignatius başını çevirip çevresine bakındı. Her iki yanı perdeli, küçük bir bölmede yatıyordu. Yatağın ayak ucundan bir hemşirenin geçtiğini gördü.</span></p>
			<p class="paragraf ParaOverride-23"><span class="CharOverride-21">“Tanrım! Bir hastanedeyim. Doktorum kim? Cimrilik etmediğini ve bir uzmana başvurduğunu umarım. Bir de rahibe, elbette. Bir rahip çağır. Kabul edilebilir biri olup olmadığına bakayım.” Ignatius, dağ gibi yükselen midesinin doruğunda bir kar kümesi gibi duran çarşafa bir miktar sinirli salya püskürttü. Başına dokundu, eli baş ağrısının üzerindeki sargıya değdi. “Aman Tanrım! Gerçeği söylemekten korkma, anne. Hissettiğim acıya bakılırsa, oldukça öldürücü bir şey olmalı.”</span></p>
			<p class="paragraf ParaOverride-23"><span class="CharOverride-21">Elindeki gazeteyi Ignatius’un sargısının üzerine fırlatan Bayan Reilly, “Çeneni kapa da şuna bi bak,” diye neredeyse haykırdı.</span></p>
			<p class="paragraf ParaOverride-23"><span class="CharOverride-21">“Hemşire!”</span></p>
			<p class="paragraf ParaOverride-23"><span class="CharOverride-21">Bayan Reilly gazeteyi Ignatius’un yüzünden çekip aldı ve bıyığının üzerine bir tokat attı.</span></p>
			<p class="paragraf ParaOverride-23"><span class="CharOverride-21">“Sus artık, deli! Şu gasteye bi bak.” Sesi çatallaştı. “Mafolduk.”</span></p>
			<p class="paragraf ParaOverride-23"><span class="CharOverride-21">Ignatius, BOURBON CADDESİ’NDE REZALET başlığın altına, yan yana dizilmiş olan üç fotoğrafa baktı. Sağdaki resimde balo giysili Darlene papağanı tutmuş, bir yıldız adayı gibi gülümsüyordu. Soldakinde Lana elleriyle yüzünü kapamış, içinde Barış Partisi’nin üç kadın üyesinin yoluk saçlı başları görünen bir devriye arabasına binmekteydi. Takım elbisesi yırtılmış, şapkası kaşına doğru yıkılmış olan Devriye Mancuso arabanın kapısını gösterişli bir biçimde tutuyordu. Ortadaki resimdeyse esrarkeş zenci, sokağın ortasında yatan, beyaz bir ineğe benzeyen şeye sırıtarak bakıyordu. Ignatius ortadaki fotoğrafı kısık gözleriyle inceledi.</span></p>
			<p class="paragraf ParaOverride-23"><span class="CharOverride-21">“Şuna bak,” diye kükredi, “Bu gazete fotoğrafçı diye hangi salakları çalıştırıyor acaba? Yüzümü tanımak olanaksız.”</span></p>
			<p class="paragraf ParaOverride-23"><span class="CharOverride-21">“Resimlerin altında yazanları okusana.” Bayan Reilly, fotoğrafları tırnaklamak istercesine parmağını gazeteye bastırdı. “Hadi oku, Ignatius. Constantinople Caddesi’ndekiler buna ne diycek bakalım? Yüksek sesle oku, oğlum. Yol ortasında büyük bi rezalet, açık seçik resimler, gece çalışan hanımlar. Ne ararsan var. Hadi oku; ben de dinleycem.”</span></p>
			<p class="paragraf ParaOverride-23"><span class="CharOverride-21">“Okumamayı yeğlerim. Baştan aşağı düzmeceyle, iftirayla dolu olduğuna eminim. Renkli haber gazetecilerinin, okuyucuların ağızlarını sulandıracak bütün dokundurmaları peş peşe sıraladığına kuşku yok.” Yine de yazılanlara şöyle bir göz gezdirdi.</span></p>
			<p class="paragraf ParaOverride-23"><span class="CharOverride-21">“Yani o şımarık otobüsün bana çarpmadığını mı ileri sürüyorlar?” diye sordu öfkeyle. “Daha ilk yorum bile yalan. Kamu Hizmetleri’ni ara. Dava açmalıyız.”</span></p>
			<p class="paragraf ParaOverride-23"><span class="CharOverride-21">“Kapa çeneni. Gerisini de oku.”</span></p>
			<p class="paragraf ParaOverride-23"><span class="CharOverride-21">Bir striptizcinin kuşu, özel kostümlü bir sosis satıcısına saldırdı. Gizli polis A. Mancuso, Lana Lee’yi çıplak resimler bulundurmak, satmak ve bizzat poz vermek suçuyla tutukladı. Burma Jones, kapıcı, A. Mancuso’ya bar tezgâhının altındaki, porno malzemesiyle dolu dolabı gösterdi. A. Mancuso gazetecilere bir süredir bu işin peşinde olduğunu, Lee denen kadının suç ortaklarından biriyle çok önceden ilişki kurmuş bulunduğunu açıkladı. Polis Lee denen kadının, kentteki bütün liselere yayılmış olan porno şebekesinin elebaşısı olduğundan kuşkulanıyor. Polis barda söz konusu okulların bir listesini buldu. A. Mancuso sözünü ettiği satıcının aranacağını bildirdi. A. Mancuso tutuklamayı gerçekleştirirken, kulübün önündeki kalabalıktan fırlayan üç kadın, Club, Steele ve Bumper, kendisine saldırdılar. Onlar da tutuklandı. Otuz yaşındaki Ignatius Jacques Reilly, geçirdiği sarsıntı nedeniyle hastaneye kaldırıldı.</span></p>
			<p class="paragraf ParaOverride-23"><span class="CharOverride-21">“Aylak aylak dolaşan bi fotoğrafçıyı, sokağın ortasında sarhoş bi serseri gibi yattığın yere göndermeleri de amma şans.” Bayan Reilly burnunu çekmeye başladı. “O pis resimler ve her yanda dolanıp durduğun o </span><span class="CharOverride-22">Mardi Gras </span><span class="CharOverride-21">kılığı yüzünden başımıza böyle bi şiyin geleceği belliydi.”</span></p>
			<p class="paragraf ParaOverride-23"><span class="CharOverride-21">“Yaşamımın en acı gecesiydi,” diyerek içini çekti Ignatius. “Fortuna dün gece çarkı tam bir sarhoş gibi çevirdi. Bundan daha aşağıya inebileceğimi sanmıyorum.” Geğirdi. “Kendine polis diyen, şu zekâ özürlü intikam tanrısının orada ne aradığını sorabilir miyim?”</span></p>
			<p class="paragraf ParaOverride-23"><span class="CharOverride-21">“Dün gece sen kaçıp gidince Santa’yı aradım ve karakuldan Angelo’yu bulup senin peşine takmasını söyledim; Aziz Peter Caddesi’nde ne işler karıştırıyomuş bi baksın, dedim. Adresi, taksi şoförüne verirken duyduydum.”</span></p>
			<p class="paragraf ParaOverride-23"><span class="CharOverride-21">“Ne kadar zekice.”</span></p>
			<p class="paragraf ParaOverride-23"><span class="CharOverride-21">“Komanislernen bi toplantı filan yapçağını sandıydım. Yanılmışım. Angelo, tuhaf birileriynen birlikte olduğunu söyledi.”</span></p>
			<p class="paragraf ParaOverride-23"><span class="CharOverride-21">“Bir başka deyişle, beni izlettin,” diye haykırdı Ignatius. “Öz annem!”</span></p>
			<p class="paragraf ParaOverride-23"><span class="CharOverride-21">“Bi kuşun saldırısına uğramak,” diye hıçkırdı Bayan Reilly. “Bu, bi tek senin başına gelebilirdi zati. Kimse bi kuşun saldırısına uğramaz, Ignatius.”</span></p>
			<p class="paragraf ParaOverride-23"><span class="CharOverride-21">“Otobüsün sürücüsü nerede? Derhal sorgulanmalı.”</span></p>
			<p class="paragraf ParaOverride-23"><span class="CharOverride-21">“Yalnızca bayılmışın, aptal.”</span></p>
			<p class="paragraf ParaOverride-23"><span class="CharOverride-21">“O zaman bu sargıya ne gerek var? Kendimi hiç iyi hissetmiyorum. Yere düşünce nazik bir yerime zarar vermiş olmalıyım.”</span></p>
			<p class="paragraf ParaOverride-23"><span class="CharOverride-21">“Yalnızca kafanı azcık çarpmışın. Hiçbi şiyin yok. Röntgen çektiler.”</span></p>
			<p class="paragraf ParaOverride-23"><span class="CharOverride-21">“Ben baygınken insanlar gövdemle oynayıp durdular, demek? Neden onları durduracak sağduyuyu göstermedin? O şehvet düşkünü tıp adamlarının nerelerimi yokladığını Tanrı bilir.” Ignatius baş ve kulak ağrısının yanı sıra, cinselliğinin de uyarılmış olduğunu fark etti. Durum, bir an önce ilgilenmesini gerektiriyordu.   “Herhangi bir yerime zarar verilip verilmediğini anlamak için kendimi tepeden tırnağa incelemek istiyorum; lütfen beni yalnız bırakır mısın? Beş dakika uzaklaşman yeter.”</span></p>
			<p class="paragraf ParaOverride-23"><span class="CharOverride-21">“Bak, Ignatius.” Bayan Reilly iskemlesinden kalkıp oğlunun palyaço tulumuna benzeyen, benekli pijamasının yakasına yapıştı. “Sakın bana uyanıklık yapma, tokadı yersin. Angelo bana herbi şi yi annattı. Senin gibi eğitimli bi çocuk mahallede tuhaf kişilernen düşüp galkıyo, geceleri çalışan bi hanımı görmek için bi bar salonuna gidiyo.” Bayan Reilly yeniden bağırmaya başladı. “Gasteler bunların hepsini yazmadığı için şanslıyız. Yoksam bu kentten göçmek zorunda kalıcaktık.”</span></p>
			<p class="paragraf ParaOverride-23"><span class="CharOverride-21">“Masum varlığımı bar denen o inle tanıştıran, sensin. Aslında bütün suç Myrna adındaki o korkunç kızda. Yaptığı kötülükler yüzünden mutlaka cezalandırılmalı.”</span></p>
			<p class="paragraf ParaOverride-23"><span class="CharOverride-21">“Myrna mı?” diye hıçkırdı Bayan Reilly. “O bu kentte bilem diil. Bana bak, seni Levy Pantolonları’ndan nassı kovdurduğuna dair o manyakça masalları yeterince dinledim. Bana bunu yapmaycaksın, artık. Sen delisin, Ignatius. Ne yazık ki öz oğlum aklını kaçırdı.”</span></p>
			<p class="paragraf ParaOverride-23"><span class="CharOverride-21">“Oldukça bitkin görünüyorsun. Şu yataklardaki birini aşağıya indirip biraz kestirsene? Bir saat sonra yine dönersin.”</span></p>
			<p class="paragraf ParaOverride-23"><span class="CharOverride-21">“Bütün gece gözümü kırpmadım. Angelo arayıp da hastanede olduğunu söyleyince nerdeyse kalbim duruyodu. Mutfağın zeminine kafa üstü yığılıyodum az kaldı. Kafatasım yarılabilirdi. Sona giyinmek için odama koştum, nerdeyse bileğimi burkuyodum. Arabaynan buraya gelirken de nerdeyse kaza geçiriyodum.”</span></p>
			<p class="paragraf ParaOverride-23"><span class="CharOverride-21">“Sakın bir kaza daha yapma,” diyerek soluğunu tuttu Ignatius. “Bu kez tuz madenlerinde çalışmak zorunda kalabilirim.”</span></p>
			<p class="paragraf ParaOverride-23"><span class="CharOverride-21">“Al şunu, sersem. Angelo bunu sana vermemi istedi.”</span></p>
			<p class="paragraf ParaOverride-23"><span class="CharOverride-21">Bayan Reilly iskemlesinin yan tarafına uzandı, yerden kalın ciltli </span><span class="CharOverride-22">Felsefenin Avuncu</span><span class="CharOverride-21">’nu aldı. Kitabın köşelerinden birini Ignatius’un karnına bastırdı.</span></p>
			<p class="paragraf ParaOverride-23"><span class="CharOverride-21">“Ahh,” diye inledi oğlu.</span></p>
			<p class="paragraf ParaOverride-23"><span class="CharOverride-21">“Angelo bunu dün gece o barda bulmuş,” dedi Bayan Reilly, diklenerek. “Biri kitabı helada ondan çalmış.”</span></p>
			<p class="paragraf ParaOverride-23"><span class="CharOverride-21">“Ah, aman Tanrım! Bütün bunlar önceden ayarlanmış,” diye haykırdı Ignatius, dev boyutlu kitabı pençeleriyle sallayarak. “Şimdi her şeyi anlıyorum. Sana geri zekâlı Mancuso’nun intikam meleğimiz olduğunu çok önceden söylemiştim. İşte şimdi son darbeyi indirdi. Ona bu kitabı vererek ne kadar saf olduğumu kanıtladım. Beni nasıl da aldattı.” Kan oturmuş gözlerini yumdu, bir dakika kadar abuk sabuk sayıkladı. “Ayartıcı yüzünü </span><span class="CharOverride-22">benim </span><span class="CharOverride-21">kitabımın, dünya görüşümün temelini oluşturan eserin gerisine gizleyen bir Üçüncü Reich fahişesi tarafından kandırıldım. Ah anne, insan denemeyecek birilerinin kurduğu tuzağa nasıl acımasızca düşürüldüğümü bir bilseydin. Deyim yerindeyse, Fortuna’nın kitabı bile uğursuzmuş. Ah Fortuna, seni yozlaşmış ahlaksız!”</span></p>
			<p class="paragraf ParaOverride-23"><span class="CharOverride-21">“Sus artıkın,” diye haykırdı Bayan Reilly, pudralı yüzü sinirden titreyerek. “Bütün hastanenin başımıza toplanmasını mı istiyosun? Bayan Annie şindik kim bilir neler söyleycek? İnsanların yüzüne nassı bakcam? Söylesene; aptal, deli Ignatius? Bu hastane seni burdan çıkarabilmem için benden yirmi dolar istiyo. Cankurtaran şoförü seni alıp kibar kibar Yoksullar Hastanesi’ne götürse olmazdı, diil mi? Yo, ne yaptı peki? Seni paralı bi hastaneye getirip attı. Yirmi doları nerden bulcam ben? Yarın trompetinin taksidini ödemem gerekiyor. O adama binası için para vermem gerekiyo.”</span></p>
			<p class="paragraf ParaOverride-23"><span class="CharOverride-21">“Rezalet bu. Yirmi doları kesinlikle ödemeyeceksin. Buna otoyol eşkıyalığı denir. Hadi şimdi doğru eve; beni burada bırak. Oldukça huzurlu bir yer. Yavaş yavaş düzelirim burada. Şu anda ruhumun gereksindiği tek şey, bu. Fırsatını bulabilirsen bana kalemle, masamın üzerindeki dosya kâğıtlarından getir. Bu sarsıntıyı, belleğimde hâlâ tazeyken kâğıda dökmeliyim. Odama girmene izin veriyorum. Şimdi, kusuruma bakmazsan, biraz dinlenmek istiyorum.”</span></p>
			<p class="paragraf ParaOverride-23"><span class="CharOverride-21">“Dinnenmek mi? Bi yirmi dolar daha mı ödeycez yani? Hemen çık o yataktan. Claude’u aradım. Buraya gelip borcumuzu ödeycek.”</span></p>
			<p class="paragraf ParaOverride-23"><span class="CharOverride-21">“Claude mu? O da kim Tanrı aşkına?”</span></p>
			<p class="paragraf ParaOverride-23"><span class="CharOverride-21">“Tanıdığım bi erkek.”</span></p>
			<p class="paragraf ParaOverride-23"><span class="CharOverride-21">“Bak, bir şeyi çok iyi anlamanı istiyorum. Hiçbir yabancı erkek hastane faturamı ödeyemez: Özgürlüğüm, helal parayla kazanılıncaya kadar burada kalacağım.”</span></p>
			<p class="paragraf ParaOverride-23"><span class="CharOverride-21">“Derhal çık o yataktan,” diye haykırdı Bayan Reilly. Pijamalara yapıştı, ama Ignatius’un gövdesi döşeğe bir göktaşı gibi gömülmüştü. “O şişko suratına şamarı yemeden kalk çabuk.”</span></p>
			<p class="paragraf ParaOverride-23"><span class="CharOverride-21">Annesinin çantasının yüzüne doğru yaklaştığını gören Ignatius doğruldu.</span></p>
			<p class="paragraf ParaOverride-23"><span class="CharOverride-21">“Aman Tanrım! Bovling ayakkabılarını giymişsin.” Pembe, mavi ve sarı gözlerini yatağın yan tarafına çevirip annesinin sarkık kombinezonuna ve bileklerine düşmüş, pamuklu çoraplarına dikti. “Hasta çocuğunu ziyarete gelirken, bovling ayakkabısı giyen tek anne sensin.”</span></p>
			<p class="paragraf ParaOverride-23"><span class="CharOverride-21">Ama annesi bu meydan okumaya hiç aldırmadı. Kararlıydı, yoğun öfkenin sağladığı üstünlüğe sahipti. Gözleri çelik gibiydi, incelmiş dudaklarını sımsıkı yummuştu.</span></p>
			<p class="paragraf ParaOverride-23"><span class="CharOverride-21">Her şey ters gidiyordu.</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Bay Clyde sabah gazetesine bir göz attı ve Reilly’yi kovmaya karar verdi. Koca maymunun satıcılık yaşamı sona ermişti. Peki, ama bu orangutan, çalışmadığı zamanlarda da korsan kılığını mı giyiyordu? Reilly gibi bir maymun, Bay Clyde’ın on yıldır oluşturmaya çalıştığı ticari ününü bir anda yerle bir edebilirdi. Sosisli sandviç satıcılarının iyi izlenim bırakmak gibi büyük bir sorunları vardı zaten; aralarından birinin bir genelevin önünde düşüp bayılması kadar gereksiz bir şey olabilir miydi?</span></p>
			<p class="paragraf ParaOverride-23"><span class="CharOverride-21">Bay Clyde kazanla birlikte kaynadı, köpürdü. Eğer Reilly Cennet Satış Anonim Şirketi’ne bir kez daha adım atmaya kalkışırsa Bay Clyde çatalı boğazına gerçekten saplayacaktı. Ama şu iş önlüğüyle korsan kılığı ne olacaktı? Reilly korsan malzemelerini bir önceki akşamüstü garajdan gizlice aşırmış olmalıydı. Bay Clyde, bir daha ortalarda görünmemesini tembihlemek için bile olsa, koca maymunla bir kez daha karşılaşmak zorundaydı. Reilly gibi bir hayvandan üniformasını geri istemek her babayiğidin harcı değildi.</span></p>
			<p class="paragraf ParaOverride-23"><span class="CharOverride-21">Bay Clyde Constantinople Caddesi’ndeki evi defalarca aradı, ama telefonu yanıtlayan olmadı. Belki de Reilly’yi bir yerlere kapatmışlardı. Gorilin annesiyse bir yerlerde sızmış kalmıştı herhalde. Kadının neye benzediğini bir tek Tanrı bilirdi. Ne aileydiler ama!</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Dr. Talc çok kötü bir hafta geçiriyordu. Öğrenciler nasıl olduysa, ruh hastası son sınıf öğrencisinin birkaç yıl önce yolladığı tehdit mektuplarından birini ele geçirmişlerdi. Dr. Talc nasıl ele geçirdiklerini bilmiyordu. Olay, korkunç sonuçlar doğurmuştu. Mektupla ilgili söylentiler sinsice, yavaş yavaş yayılıyordu; kampusun alay konusu olup çıkmıştı. Sonunda, meslektaşlarından biri bir partide, daha önce saygı gördüğü sınıfları kaplayan kahkahaların ve fısıldaşmaların nedenini açıkladı.</span></p>
			<p class="paragraf ParaOverride-23"><span class="CharOverride-21">Nottaki ‘gençleri yanlış yönlendirmek ve ayartmak’ cümlesi yanlış anlaşılmış, yanlış yorumlanmıştı. Durumu idareye açıklamak zorunda kalıp kalmayacağını merak ediyordu. Hele o ‘az gelişmiş yumurtalıklar’ deyimi. Dr. Talc inledi. Her şeyi ortaya dökmek belki de en iyisiydi, ama bu, eski öğrencisini arayıp bulmayı gerektiriyordu; ayrıca oğlanın her şeyi yadsıyacağından da adı gibi emindi.  Belki de tek yapması gereken şey, Bay Reilly’nin nasıl biri olduğunu tanımlamaktı. Gözünün önünde Bay Reilly’nin dev atkısı, Bay Reilly ile birlikte yolculuk eden ve kampusa bildirilerini döküp saçan, eli bavullu o korkunç, anarşist kız arkadaşı canlandı. Reilly kampusa palmiyeler ve çitler gibi kök salmaya kararlıymış gibi görünüyordu, ama neyse ki kız okulda fazla oyalanmamıştı.</span></p>
			<p class="paragraf ParaOverride-23"><span class="CharOverride-21">Dr. Talc o üç talihsiz yarı yıl boyunca ayrı sınıflarda da olsa her ikisine de katlanmak zorunda kalmıştı; garip sesler çıkararak, Tanrı’dan başkasının yanıtlayamayacağı küstah, düşmanca sorular sorarak derslerini baltalamışlardı. Ürperdi. Her şeye karşın Reilly’ye ulaşmalı ve açıklama yapmasını, itiraf etmesini sağlamalıydı. Bay Reilly’ye bir kez bakan öğrenciler, o notun hasta bir beynin ürünü, anlamsız bir fantezi olduğunu anlatacaklardı. Bay Reilly’yi idarenin de görmesini sağlayabilirdi belki? Evet, sorun gerçekten fiziksel bir biçimde çözümlenmeliydi: Bay Reilly’yi etiyle, kemiğiyle önlerine getirmekle.</span></p>
			<p class="paragraf ParaOverride-23"><span class="CharOverride-21">Dr. Talc arkadaşlarla geçirilen bol içkili bir gecenin ardından her zaman yaptığı gibi V-8 suyuyla karıştırdığı votkasını yudumlayarak gazetesine baktı. Hiç olmazsa mahalledekilerin çılgınca eğlendikleri belliydi. Aklına, Bay Reilly’nin bütün o sınav kâğıtlarını pencerenin altında toplanmış olan gösterici öğrencilere fırlatması geldi. Bu olayı okul yönetimi de anımsayacaktı. Kendinden hoşnut gülümsedi, yeniden gazeteye döndü. Dikkatini üç fotoğraf çekti. Sıradan, edepsiz insanlar –belli bir uzaklıktan– her zaman eğlendirirdi onu. Haberi okudu; neredeyse boğuluyordu; ağzından püsküren içki, smokin cebini ıslatmıştı.</span></p>
			<p class="paragraf ParaOverride-23"><span class="CharOverride-21">Reilly nasıl bu kadar alçalabilmişti? Bir öğrenci olarak oldukça ayrıksıydı doğru, ama böylesine... Notun bir sosis satıcısı tarafından yazıldığı anlaşılırsa söylentiler iyice ayyuka çıkardı. Reilly el arabasını sürerek kampusa gelebilecek ve Sosyal İlimler Fakültesi’nin önünde sosisli sandviç satmaya kalkışabilecek biriydi. Olayı üç sahneli bir sirk gösterisine dönüştürebilirdi. Dr. Talc’ın soytarı rolünü üstlendiği, alçaltıcı bir komediye.</span></p>
			<p class="paragraf ParaOverride-23"><span class="CharOverride-21">Dr. Talc gazetesini ve kadehini bıraktı, elleriyle yüzünü kapadı. O notla yaşamak zorundaydı. Her şeyi yadsıyacaktı.</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Bayan Annie’nin yüzü sabah gazetesine bakar bakmaz kıpkırmızı kesildi. Bu sabah Reilly’lerin evi neden bu kadar sessiz, diye merak edip durmuştu. Evet, bu kadarı yeterdi artık. Mahallenin adı lekelenmişti. Daha fazla dayanamayacaktı. Bu insanların bir an önce uzaklaştırılması gerekiyordu. Komşuları bir dilekçe imzalamaya razı edecekti.</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Devriye Mancuso gazeteye bir kez daha baktıktan sonra göğsüne bastırdı; flaş patladı. Brownie Holiday marka, eski fotoğraf makinesini karakola getirmiş, çavuştan uygun bir dekorun önünde birkaç fotoğrafını çekmesini istemişti: Çavuşun masası, karakolun basamakları, bir devriye arabası, okulların çevresinde hız yapanları enselemekte uzman bir kadın trafik polisi.</span></p>
			<p class="paragraf ParaOverride-23"><span class="CharOverride-21">Makinede yalnızca bir poz kalınca Devriye Mancuso sahne malzemelerini birleştirerek etkili bir son oluşturmayı kararlaştırdı. Lana Lee’yi canlandıran, bir devriye arabasının arka koltuğunda oturan kadın polis, yüzünü buruşturup, kinle yumruğunu sallarken, Devriye Mancuso da gazetesiyle birlikte, ciddi bir yüzle objektife bakıyordu.</span></p>
			<p class="paragraf ParaOverride-23"><span class="CharOverride-21">“İşte oldu, Angelo. Bitti mi?” diye sordu kadın polis, sabahları uygulanan hız kısıtlaması sona ermeden önce kendini en yakındaki okulun önüne atmak için sabırsızlanarak.</span></p>
			<p class="paragraf ParaOverride-23"><span class="CharOverride-21">“Çok teşekkür ederim, Gladys,” dedi Mancuso. “Çocuklarım, küçük arkadaşlarına göstermek için bikaç resim istediler de.”</span></p>
			<p class="paragraf ParaOverride-23"><span class="CharOverride-21">Gladys karakolun avlusuna doğru hızla seğirtirken, “Elbette,” dedi; sırt çantası hız yapanlara keseceği siyah biletlerle tıka basa dolmuştu. “Babalarıyla gururlanmakta haklılar. Sana yardım edebildiğim için seviniyorum, canım. Başka resim çektirmek istersen çekinme, söyle.”</span></p>
			<p class="paragraf ParaOverride-23"><span class="CharOverride-21">Çavuş son flaşı da çöp kutusuna attıktan sonra ellerini Devriye Mancuso’nun düşük omuzlarına dayadı.</span></p>
			<p class="paragraf ParaOverride-23"><span class="CharOverride-21">“Kentin liseler arasındaki en etkin porno şebekesini tek başına dağıttın.” Devriye Mancuso’nun dar kürek kemiğini sıvazladı. “En başarılı gizli polisimizin bile kandıramayacağı bir kadını Mancuso yakalıyor. Mancuso kadının suç ortaklarından birini saptar saptamaz olayın peşine düşüyor. Kim, boş zamanlarında o üç kız gibi şüpheli şahısları izleyip tutuklamaya çalışırdı? Mancuso, elbette.”</span></p>
			<p class="paragraf ParaOverride-23"><span class="CharOverride-21">Devriye Mancuso’nun zeytin renkli teni, Barış Partisi’nin kadın kolu tarafından tırnaklanan bazı yerlerinin dışında, hafifçe pembeleşti. Oraları kıpkırmızıydı.</span></p>
			<p class="paragraf ParaOverride-23"><span class="CharOverride-21">Devriye Mancuso boğazını olmayan bir balgamdan temizledikten sonra, “Şansım yaver gitti, hepsi bu,” dedi. “Biri o barla ilgili olarak kulağımı bükmüştü. Sonra da Burma Jones bana tezgâhın altındaki küçük dolabı gösterdi.”</span></p>
			<p class="paragraf ParaOverride-23"><span class="CharOverride-21">“Tek kişilik bir baskın gerçekleştirdin, Angelo.”</span></p>
			<p class="paragraf ParaOverride-23"><span class="CharOverride-21">‘Angelo’ mu? Mancuso’nun yüzü, turuncudan mora kadar bütün renklere büründü.</span></p>
			<p class="paragraf ParaOverride-23"><span class="CharOverride-21">“Bunun için terfi edersen, hiç şaşmam,” dedi çavuş. “Uzun zamandır devriyelik yapmıyorsun. Daha bir-iki gün öncesine kadar bir baş belası olduğunu düşünüyordum. Ne dersin buna? Evet, ne diyorsun, Mancuso?”</span></p>
			<p class="paragraf ParaOverride-23"><span class="CharOverride-21"> Devriye Mancuso sertçe genzini temizledi.</span></p>
			<p class="paragraf ParaOverride-23"><span class="CharOverride-21">Sonunda gırtlağını temizlemeyi başarınca, “Fotoğraf makinemi geri alabilir miyim?” diye sordu, duyulur duyulmaz bir sesle.</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Santa Battaglia gazeteyi annesinin fotoğrafına doğru kaldırıp “Ne dersin, datlım?” diye sordu. “Hoşuna gitti mi? Torunun Angelo’nun başarısından memnun musun?” Bir başka resmi gösterdi. “Zavallı Irene’in yolun ortasında karaya vurmuş bi balina gibi yatan deli oğluna ne dersin? Ne acı, diil mi? Oğlanı bu kez muhakkak bi yere kapattırmalı. Bu koca dangalak evde yatıp dururken kim evlenir Irene’le? Kimse, elbette.”</span></p>
			<p class="paragraf ParaOverride-23"><span class="CharOverride-21">Santa annesinin fotoğrafını kaptığı gibi, ıslak bir öpücük kondurdu. “Merak etme, bebeğim. Senin için hep dua ediyorum.”</span></p>
			<p class="paragraf ParaOverride-23"><span class="CharOverride-21">Claude Robichaux hastaneye gelirken tramvayda gazeteye baktı; yüreği daraldı. Bu koca oğlan Irene gibi hoş, tatlı bir hanımı nasıl böyle rezil ederdi? Kadıncağız oğlu için kaygılanmaktan sararıp solmuştu. Santa haklıydı; Irene’in oğlu bu olağanüstü anneyi daha fazla utandırmadan tedavi edilmeliydi.</span></p>
			<p class="paragraf ParaOverride-23"><span class="CharOverride-21">Bu kez yirmi dolarla kurtulmuşlardı. Bir dahaki sefer kim bilir kaça patlayacaktı? Dolgun bir emekli aylığı ve kiralık bir-iki mülkü olan biri bile böyle bir üvey evlatla baş edemezdi.</span></p>
			<p class="paragraf ParaOverride-23"><span class="CharOverride-21">Yine de en kötüsü, yol açtığı rezaletlerdi.</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">George gazeteden kestiği makaleyi, okuldaki son ders yılından kalma, Genç Başarı albümüne yapıştırıyordu. Gazete kesiğini, bir ördeğin aortunun çizimiyle, anayasa tarihiyle ilgili Yurtbilgisi ödevinin arasındaki boş sayfaya yapıştırdı. Mancuso denen adam kutlanmayı hak ediyordu. Adam gerçekten başarmıştı. George polisin dolapta ele geçirdiği listede kendi adının da bulunup bulunmadığını merak etti. Eğer öyleyse, bir an önce Doğu’da yaşayan amcasını ziyaret etse iyi olacaktı. Öte yandan, ne yaparsa yapsın adını öğrenmişlerdi bir kez. Ayrıca herhangi bir yere gidecek parası yoktu. En iyisi bir süre evden hiç çıkmamaktı. Kente iner inmez Mancuso tarafından enselenebilirdi.</span></p>
			<p class="paragraf ParaOverride-23"><span class="CharOverride-21">Elektrikli süpürgeyle oturma odasının karşı köşesini süpüren annesi, yapıştırma defteriyle uğraşan oğlunu umutla süzdü. Yeniden okulla ilgilenmeye mi başlamıştı yoksa? Ne babası ne de o, bu çocuğu yola getirmeyi becerebilmişlerdi. Bugünlerde yüksek okulu bitirmemiş bir gencin ne şansı olabilirdi ki? Elinden ne gelirdi?</span></p>
			<p class="paragraf ParaOverride-23"><span class="CharOverride-21">Elektrikli süpürgeyi susturdu ve gidip kapıyı açtı. George resimleri inceliyor, sosis satıcısının Neşeli Gece’de ne aradığını merak ediyordu. Yoksa o da mı gizli polisti? Ama George resimleri nereden aldığını söylememişti ki ona. Olup bitenlerde tuhaf bir yan vardı.</span></p>
			<p class="paragraf ParaOverride-23"><span class="CharOverride-21">Annesinin kapıda, “Polis mi?” dediğini duydu. “Yanlış eve gelmiş olmalısınız.”</span></p>
			<p class="paragraf ParaOverride-23"><span class="CharOverride-21">Gidebileceği hiçbir yer olmadığını bilmeyen George, mutfağa doğru atıldı. Bu binadaki dairelerin yalnızca tek kapısı olduğunu unutmuştu.</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Lana Lee gazeteyi paramparça ettikten sonra parçaları daha da küçük parçalara böldü. Kadın gardiyan hücrenin önünde durup ona yere attıklarını toplamasını söyleyince, aynı hücreyi onunla paylaşmakta olan, kadın kolunun üç üyesi gardiyana bağırdılar: “Defol! Burada yaşayan biziz. Yere kâğıt atılmasını istiyoruz!”</span></p>
			<p class="paragraf ParaOverride-23"><span class="CharOverride-21">“Toz ol,” diye ekledi Liz.</span></p>
			<p class="paragraf ParaOverride-23"><span class="CharOverride-21">“Al voltanı,” dedi Betty.</span></p>
			<p class="paragraf ParaOverride-23"><span class="CharOverride-21">“Ben bu hücreyi hizaya getirmeyi bilirim,” dedi kadın gardiyan. “Dün gece içeri girdiğinizden beri gürültü yapıyorsunuz.”</span></p>
			<p class="paragraf ParaOverride-23"><span class="CharOverride-21">“Beni bu Allahın belası delikten çıkar,” diye haykırdı Lana Lee. “Bu üç yarasayla bir dakika daha kalamam.”</span></p>
			<p class="paragraf ParaOverride-23"><span class="CharOverride-21">“Hey,” dedi Frieda, ev arkadaşlarına. “Bebek bizden hoşlanmadı.”</span></p>
			<p class="paragraf ParaOverride-23"><span class="CharOverride-21">“Sizin gibiler mahallemizin içine ettiler,” dedi Lana Frieda’ya.</span></p>
			<p class="paragraf ParaOverride-23"><span class="CharOverride-21">“Kes sesini,” dedi Liz.</span></p>
			<p class="paragraf ParaOverride-23"><span class="CharOverride-21">“Yeter artık kızlar,” dedi Betty.</span></p>
			<p class="paragraf ParaOverride-23"><span class="CharOverride-21">Lana parmaklıkların arasından çığlık çığlığa bağırdı: “Çıkarın beni burdan! Bu üç sürüngenle berbat bi gece geçirdim. Haklarım var. Beni burada tutamazsınız.”</span></p>
			<p class="paragraf ParaOverride-23"><span class="CharOverride-21">Gardiyan ona gülümsedikten sonra uzaklaştı.</span></p>
			<p class="paragraf ParaOverride-23"><span class="CharOverride-21">“Hey!” diye seslendi Lana koridora. “Buraya gel.”</span></p>
			<p class="paragraf ParaOverride-23"><span class="CharOverride-21">“Yavaş ol, güzelim,” diye uyardı Frieda. “Tekneyi sallamayı kes. Hadi şimdi buraya gel de sutyenine sakladığın resimleri göster.”</span></p>
			<p class="paragraf ParaOverride-23"><span class="CharOverride-21">“Hadi,” dedi Liz.</span></p>
			<p class="paragraf ParaOverride-23"><span class="CharOverride-21">“Çıkar şu resimleri,” diye buyurdu Betty. “Pis duvarlara bakıp durmaktan usandık.”</span></p>
			<p class="paragraf ParaOverride-23"><span class="CharOverride-21">Üçü birlikte Lana’nın üzerine çullandılar.</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Dorian Greene yalın kartvizitlerinden birini çevirip arkasına şöyle yazdı: ‘Kiralık nefis daire. Müracaat: 1A’. Yassı taş döşeli kaldırıma çıktı, kartı siyah rugan panjurlardan birinin altına çaktı. Kızlar bu sefer öyle çabucak dönemeyeceklerdi. Polis ikinci kez işlenen suçlara karşı her zaman daha acımasızdı. Kızların mahalledeki komşularıyla iyi ilişkiler kuramamış olmaları büyük şanssızlıktı; biri o sevimli devriyeyi peşlerine salmış olmalıydı, onlar da polis teşkilatının bir üyesine saldırmakla yaşamlarının en büyük hatasını yapmışlardı.</span></p>
			<p class="paragraf ParaOverride-23"><span class="CharOverride-21">Kızlar çok düşüncesiz ve saldırgandılar. Ama onlar olmadan da hem Dorian hem de bina tam anlamıyla korumasızdı. Dorian dövme demirden kapıyı özenle kilitledi. Sonra başlama vuruşu partisinden kalma dağınıklığı toplamak için dairesine döndü. Meslek yaşamının en olaylı partisi olmuştu; partinin en kızıştığı anda Timmy avizeden düşüp bileğini burkmuştu.</span></p>
			<p class="paragraf ParaOverride-23"><span class="CharOverride-21">Dorian topuğu kırılmış bir kovboy çizmesini yerden alıp çöpe attı. Şu akıl almaz Ignatius J. Reilly ne durumda acaba, diye düşündü. Bazılarına katlanmak gerçekten güçtü. Çingene Kraliçesi’nin tatlı annesi, gazetedeki korkunç rezaleti görünce kim bilir ne kadar üzülmüştü.</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Darlene gazeteden kestiği resmini mutfak masasının üzerine bıraktı. Ne açılış gecesiydi ama. Neyse ki, az da olsa ilgi çekmeyi başarmıştı.</span></p>
			<p class="paragraf ParaOverride-23"><span class="CharOverride-21">Divanın üzerindeki Harlett O’Hara giysisini alıp dolaba astı, gözleriyle sürekli onu izleyen papağan tüneğinden acı acı bağırdı. Jones adamın polis olduğunu anlayınca yönetimi ele almış ve onu tezgâhın altındaki küçük dolaba götürmüştü. Şimdi her ikisi de işsizdi. Neşeli Gece kapanmıştı. Lana tedavülden kalkmıştı. Lana. Fransız usulü resimler için poz veren Lana. Para için her şeyi yapardı.</span></p>
			<p class="paragraf ParaOverride-23"><span class="CharOverride-21">Darlene papağanın eve getirdiği altın küpeye baktı. Lana baştan beri haklıydı. O koca çılgın gerçekten uğursuzdu. Garip anacığına da çok kaba davranıyordu. Zavallı kadıncağız.</span></p>
			<p class="paragraf ParaOverride-23"><span class="CharOverride-21">Darlene nasıl etsem de bir iş bulsam diye düşünerek divana oturdu. Papağan en sevdiği oyuncağı olan küpe gagasına sıkıştırılıncaya kadar kanat çırpıp ciyakladı. Sonra telefon çaldı; Darlene açtı; bir erkek sesi, “Dinle, epeyce ünlendin,” dedi. “Bourbon’da bir gece kulübü işletiyorum...”</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Jones gazeteyi Mattie’nin İpsizler Barı’ndaki tezgâha yayıp üzerine biraz duman üfledi.</span></p>
			<p class="paragraf ParaOverride-23"><span class="CharOverride-21">“Vaay be!” dedi Bay Watson’a. “Şu sabotac pisliği hakikaten iyi fikirdi. Böylece kendime sabotac yapıp yeniden aylağın biri oldum. Hey!”</span></p>
			<p class="paragraf ParaOverride-23"><span class="CharOverride-21">“Annaşılan senin sabotac nüküler bi bumba gibi patladı.”</span></p>
			<p class="paragraf ParaOverride-23"><span class="CharOverride-21">“O şişkonun nüküler bi bumba olduğu yüzde yüz. Lanet olsun. Milleti darmaduman etmek, kıçlarını havaya uçurmak istiyosan, o herifi üzerlerine fırlatman yeter. Vay be! Dün gece Neşeli Gece tam bi hayvanat bahçesi gibiydi. Önce kuş geldi, ardından şişko ayı, sonra da cimnastik salonundan kaçmışa benzeyen üç kedi. Allah kahretsin. Herkes dövüşüyo, tırmalıyor, bağırıyodu; sonna şişko manyak ölü gibi yere serildi; yolda yatan fıçının çevresinde bağırıp çağıranlar, hoplayıp zıplayanlar. Kovboy filimlerindeki bar dalaşları, gangıster kavgaları gibiydi. Bourbon’daki kalabalık bi stadı doldurmaya yeterdi. Pulis gelip Lee kaltağını götürdü. Hey! Annaşılan karakolda bi tek dostu bilem yokmuş, yani. Belkim de desteklediği yetimlerden birini izliyorlardı. Vay anasını! Gaste bi sürü fotuğrafçı göndermiş, bana neler olup bittiğini sordular. Kim demiş, bi zenci baş sayfaya çıkamaz diye? Yaa! Ben kentteki en ünnü aylak olucam. Devriye Mancuso’ya dedim ki, ‘Hey, bu tımarane kapandığına göre, teşkilattaki dostuna sööle de aylaklık yaptığım için kıçıma yapışıp durmasın,’ dedim. Kim Lana Lee’nen birlikte Angola’ya yıkılmak ister ki? Karı dışardayken bilem çekilmiyodu. Bok.”</span></p>
			<p class="paragraf ParaOverride-23"><span class="CharOverride-21">“İş aramaya niyetin var mı, Jones?”</span></p>
			<p class="paragraf ParaOverride-23"><span class="CharOverride-21">Jones kapkara bir bulut, bir uyarı dumanı üfledikten sonra, “Bunca zaman asgari ücretin altında çalıştıktan sonna, paralı bi izni hak ettim doğrusu. Lanet olsun! Yeni bi işi nerden bulcam? Sokaklarda hoş boş dolanan bi sürü zenci varken? Kıçını doğru dürüs  bi işe yerleştirmek dünyanın en zor işi. Bu bi tek benim sorunum diil ki. Bizim Darlene’nen balo kuşu da epiyce zorlanacaklar. Kıçını sahnede gösterdiği anda neler olduğunu herkes gördü; iş için kimin kapısını çalsa, suratına bir kova suyu yer. Ne demek istediğimi annıyo musun? O şişko herif gibi birini sabotaca bulaştırdın mıydı, Darlene gibi sürüynen masum insanın başı derde girer. Tıpkı Bayan Lee’nin sööleyip durduğu gibi, o şişko manyak bütün yatırımcıları mafeder. Darlene’nen balo kuşu heralde şu anda birbirlerine bakıp, ‘Vaay! Açılış gecemiz de amma fiyasko oldu. Hey, hakkaten büyük bi açılış yaptık,’ diyolardır. Kabağın Darlene’in başında patlamasına üzgünüm, amma koca herifin suratını görünce dayanamadım işte. Neşeli Gece’ye bi bumba gibi düşçeğini annamıştım. Vay be! Gerçekten patladı!”</span></p>
			<p class="paragraf ParaOverride-23"><span class="CharOverride-21">“Pulis seni de götürmediği için çok şanslısın; yani o barda çalışan biri olaraktan.”</span></p>
			<p class="paragraf ParaOverride-23"><span class="CharOverride-21">“Devriye Mancuso o tolabı gösterdiğim için nasıl teşekkür ediceğini bilemiyomuş. ‘Teşkilatın sizin gibilere, yartımlarınıza ihtiyacı var,’ dedi. ‘Sizler başarmama yartımcı oluyosunuz,’ dedi. Ben de, ‘Vaay! Karakoldaki dostlarına sööle, aylaklık ettiğim içün kıçıma yapışmasınlar,’ dedim. O da dedi ki, ‘Kesin söyleycem,’ dedi. ‘Yaptıkların için karakoldaki herkes sana teşekkür ediyo, abim,’ dedi. Şimdi bu pulis milleti bana </span><span class="CharOverride-22">teşekkür ediyo</span><span class="CharOverride-21">. Gördün mü? Belkim bi ödül filan da alırım.” Jones Bay Watson’ın esmer başına doğru biraz duman savurdu. “Dolapta Lee kaltağının da fotuğrafları varmış. Devriye Mancuso resimlere bi baktı, az kaldı gözbebekleri yere düşüyodu. ‘Hey! Vay be! Vaay!’ deyip durdu. ‘Oğlum, bu kez hakkaten başardım,’ dedi. Kendi kendime, ‘Bazıları başardı. Amma bazıları da yeniden serseriliğe döndü,’ dedim. ‘Kimileri bu geceden sonna asgari ücretin altında bilem çalışamaycak. Bazıları kıçlarını her bi yanda boş boş gezdirip durcak, ne klima, ne renkli TV; elde var sıfır. Lanet olsun. Bi zamanlar süpürge uzmanıydım, şimdiyse bi aylak.”</span></p>
			<p class="paragraf ParaOverride-23"><span class="CharOverride-21">“Beterin beteri vardır.”</span></p>
			<p class="paragraf ParaOverride-23"><span class="CharOverride-21">“Doğru. Senin tuzun kuru tabii. Küçük bi işin var, oğlun ööretmen okulunda, Buick arabası, kliması, renkli TV’si de vardır muhakkak. Vay be! Benim bi radyom bile yok. Neşeli Gece’deki maaşnan klima düzeyinin üstüne çıkamıyosun.” Jones, düşünceli bir duman çıkardı. “Amma bi bakıma haklısın. Watson. Beterin beteri var. Ya o şişko herifin yerinde olaydım? Yaa? Onun gibi birinin başına neler gelir, düşünsene. Hey!”</span></p>
			<p class="resim">* * *</p>
			<p class="paragraf ParaOverride-23"><span class="CharOverride-21">Bay Levy sarı naylon divana oturup yüksek abone bedelinin karşılığında her sabah kumsaldaki eve teslim edilen gazetesini açtı. Bütün divana tek başına kurulmak harikaydı, yine de Bayan Trixie’den kurtulmak Bay Levy’yi neşelendirmeye yetmiyordu. Uykusuz bir gece geçirmişti. Jimnastik yatağındaki Bayan Levy sabahın bu erken saatinde tombul gövdesini hoplatıp zıplatmakla meşguldü. Sessizdi, aklı fikri kuracağı vakıftaydı; yatağın sarsılmayan ön tarafına dayadığı bir dosya kâğıdına bazı notlar alıyordu. Yazmayı bıraktı, uzanıp yerdeki kutudan bir kurabiye aldı. İşte Bay Levy’nin geceyi uykusuz geçirmesinin nedeni bu kurabiyelerdi. Karısıyla birlikte, Bay Reilly’yi görmek için Mandeville’e gitmişler ve adamı bulamadıkları gibi, pis bir şaka yaptıklarını sanan yetkililer tarafından da paylanmışlardı. Bay Levy onları suçlayamazdı doğrusu. Bayan Levy’nin sapsarı saçları, mavi camlı gözlükleri, mavi merceklerin çevresini bir ışık halesi gibi saran yeşilimsi mavi göz boyası bu izlenimi güçlendirmişti. Mandeville’de ana binanın önünde, spor arabada, kucağındaki kocaman kurabiye kutusuyla otururken yetkilileri kuşkulandırması çok doğaldı, diye düşündü Bay Levy. Ama kadın her şeyi çok sakin karşılamıştı. Bay Reilly’yi bulamamak Bayan Levy’yi fazla rahatsız etmişe benzemiyordu. Kocası onun gerçekte Reilly’yi bulmak istemediğini düşünmeye başlamıştı. İçten içe Abelman’ın tazminat davasını kazanmasını, bunun yol açacağı yoksulluğu Susan’la Sandra’ya babalarının son başarısızlığı olarak sunmayı ister gibiydi. Bu kadının çok çarpık bir zihni vardı, ancak kocasını alt etme fırsatı çıktığı zaman ne yapacağını bilebilirdiniz. Bay Levy karısının kimden yana olduğunu merak etti; kendisinden mi, Abelman’dan mı?</span></p>
			<p class="paragraf ParaOverride-23"><span class="CharOverride-21">Gonzalez’den bahar antrenmanları için ayırttığı yerleri iptal etmesini istemişti. Önce şu Abelman konusu halledilmeliydi. Bay Levy gazetesini düzeltti; keşke sindirim sistemi Levy Pantolonları’na daha çok zaman ayırmasına izin verseydi. O zaman başına bu tür şeyler gelmezdi, daha huzurlu bir yaşamı olurdu. Ama salt adı, şu iki heceli ‘Levy’ sözcüğü bile hazımsızlık çekmesine yetiyordu. Belki de şirketin adını değiştirse daha iyi olacaktı? Ya da Gonzalez’i değiştirse? Ama müdür öyle sadık biriydi ki. Adam o teşekkürsüz, düşük maaşlı işine âşıktı. Kolayca kovulacak biri değildi. Başka nerede iş bulabilirdi ki? Daha da önemlisi, kim onun yerini almak isterdi? Levy Pantolonları’nı kapatmamak için bir tek iyi neden varsa, o da Gonzalez’e iş sağlamaktı. Bay Levy epeyce çabaladı, ama aklına şirketi açık tutmak için ikinci bir neden gelmedi. Fabrika kapanırsa Gonzalez canına kıyabilirdi. Söz konusu olan, bir insanın yaşamıydı. Ayrıca şirketi satın almak isteyen de yoktu.</span></p>
			<p class="paragraf ParaOverride-23"><span class="CharOverride-21">Leon Levy, anıtına ‘Levy Giyim’ adını verseydi, belki her şey çok daha kolaylaşırdı. Gus Levy’nin dili çocukken ‘pantolonları’ sözcüğüne bir türlü dönmez, herkesin alay konusu olurdu. Yirmi yaşlarındayken babasına küçük bir değişikliğin yararlı olabileceğini söylemiş, babası haykırmıştı: “Demek Levy Pantolon’u beğenmez oldun? Karnını doyuran Levy Pantolon’u. Altındaki arabayı alan Levy Pantolon’u. Levy Pantolon demek, ben demek. Bana böyle mi teşekkür edecektin? Gönül borcunu böyle mi gösterecektin? İstersen adımı da değiştireyim? Kapa çeneni, budala. Gidip arabalarınla, piliçlerinle oyna. İşler zaten durgun, bir de senin ukalalıklarınla uğraşamam. Sen bu akılları Hoover’a ver. Ona adını </span><span class="CharOverride-22">Schlemiel</span><span class="CharOverride-21">’e çevirmesini söyle. Çık büromdan! Çeneni de kapa!”</span></p>
			<p class="paragraf ParaOverride-23"><span class="CharOverride-21">Gus Levy baş sayfadaki resimlere, habere baktı ve dişlerinin arasından bir ıslık çaldı: “Vay, vay.”</span></p>
			<p class="paragraf ParaOverride-23"><span class="CharOverride-21">“Ne oldu, Gus? Bir sorun mu çıktı? Bir sorunun mu var? Bütün gece gözünü kırpmadın. Sabaha kadar masaj küvetindeydin. Böyle giderse sinir krizi geçireceksin. İyice zıvanadan çıkmadan önce, Lenny’nin doktoruna bir görün lütfen.”</span></p>
			<p class="paragraf ParaOverride-23"><span class="CharOverride-21">“Bay Reilly’yi buldum.”</span></p>
			<p class="paragraf ParaOverride-23"><span class="CharOverride-21">“Mutlusundur herhalde?”</span></p>
			<p class="paragraf ParaOverride-23"><span class="CharOverride-21">“Sen değil misin? Bak, gazetede ondan söz ediyor.”</span></p>
			<p class="paragraf ParaOverride-23"><span class="CharOverride-21">“Gerçekten mi? Buraya getirsene. O genç idealisti merak ediyordum. Yurttaşlık ödülü filan mı almış?”</span></p>
			<p class="paragraf ParaOverride-23"><span class="CharOverride-21">“Daha geçen gün onun ruh hastası olduğunu söylüyordun.”</span></p>
			<p class="paragraf ParaOverride-23"><span class="CharOverride-21">“Bizi iki komedi oyuncusu gibi Mandeville’e gönderecek kadar zeki biri ruh hastası olamaz. Bir idealist bile seni aptal yerine koymayı başarabiliyor.”</span></p>
			<p class="paragraf ParaOverride-23"><span class="CharOverride-21">Bayan Levy iki kadına, kuşa ve sırıtan kapıcıya baktı.</span></p>
			<p class="paragraf ParaOverride-23"><span class="CharOverride-21">“Nerede? Bizim idealisti göremiyorum.” Bay Levy yolda yatan yaralı ineği gösterdi. “Bu o mu? Hendekteki? Ne kadar acıklı. Gece âlemleri, içki, umutsuzluk, işsizlik. Onun adını da benimle Bayan Trixie’nin yanına, enkaza çevirdiğin bir başka yaşam olarak not edebilirsin.”</span></p>
			<p class="paragraf ParaOverride-23"><span class="CharOverride-21">“Bir kuş kulağını ısırmış, ya da işte onun gibi bir saçmalık. Resimlerdeki şu suçlulara bir bak. Sabıkası olduğunu söylemiştim. İşte dostları: Striptizciler, pezevenkler, seks tüccarları.”</span></p>
			<p class="paragraf ParaOverride-23"><span class="CharOverride-21">“Bir zamanlar idealleri olan biriydi. Şimdi haline bak. Hiç merak etme. Bir gün bütün bunların bedelini ödeyeceksin. Birkaç ay sonra, Abelman’ın seninle işi bitince, kendini tıpkı baban gibi bir el arabasıyla sokaklarda bulacaksın. Abelman gibi biriyle oyun oynamanın, şirketi bir playboy gibi yönetmenin ne demek olduğunu anlayacaksın. Susan’la Sandra bir tek kuruşlarının bile kalmadığını öğrenince donup kalacaklar. İşte o zaman işin bitecek. Gus Levy: Eski baba.”</span></p>
			<p class="paragraf ParaOverride-23"><span class="CharOverride-21">“Her neyse, hemen kente inip Bay Reilly’yi bulacağım. Şu mektup olayını bir an önce aydınlığa kavuşturmalıyım.”</span></p>
			<p class="paragraf ParaOverride-23"><span class="CharOverride-21">“Vay vay! Gus Levy; özel dedektif. Güldürme beni. Yarışlarda kazanıp kendini iyi hissettiğin bir gün o mektubu kendi ellerinle yazdığından eminim.”</span></p>
			<p class="paragraf ParaOverride-23"><span class="CharOverride-21">“Biliyor musun, sanki davayı Abelman’ın kazanmasını istiyormuşsun gibi geliyor bana. Senin de benimle birlikte boğulacak olmana karşın, batışımı görmek istiyorsun.”</span></p>
			<p class="paragraf ParaOverride-23"><span class="CharOverride-21">Bayan Levy esnedi. “Bütün yaşamım boyunca kucağına dört nala koştuğun yıkımı durdurmam olanaksız. Baştan beri senin hakkında yanılmadığım kanıtlandı. Abelman’ın davasını düşündükçe, bütün bunların kaçınılmaz olduğunu anlıyorum. Tanrıya şükür, annemin biraz parası var. Er geç onun yanına döneceğimi biliyordum. Öte yandan, San Juan’dan vazgeçmek zorunda kalabilir. Susan’la Sandra’yı salt fındık fıstıkla besleyemezsin, Gus.”</span></p>
			<p class="paragraf ParaOverride-23"><span class="CharOverride-21">“Aman, kapa çeneni.”</span></p>
			<p class="paragraf ParaOverride-23"><span class="CharOverride-21">“Susmamı mı istiyorsun?” Bayan Levy bir aşağı bir yukarı, bir aşağı bir yukarı zıpladı. “Un ufak oluşunu sessizce izleyeceğim, öyle mi? Kendimin ve kızlarımın geleceğini düşünmek zorundayım: Yaşam sürüyor, Gus. Seninle birlikte gecekondu mahallesine düşemem. Baban aramızdan ayrıldığı için şükretmeliyiz. Levy Pantolonları’nı sırf bir eşek şakası yüzünden yitirdiğini görseydi, sana bunu ödetirdi. İnan bana. Leon Levy’nin elinden kurtulmak için ülkeyi terk etmek zorunda kalırdın. Yürekli, kararlı bir erkekti o. Haberin olsun, Leon Levy Vakfı’nı ne pahasına olursa olsun kuracağım. Annemle aç kalacağımızı bilsem bile o ödülleri dağıtacağım. Babandaki kararlılığa ve yürekliliğe sahip olan kişileri onurlandıracak, ödüllendireceğim. Gecekondu mahallelerine doğru baş aşağı yaptığın yolculuğa babanın adını da sürüklemene izin vermeyeceğim. Abelman’ın seninle işi bitince, öylesine sevdiğin futbol takımlarında su taşıyıcısı olarak iş bulabilirsen, haline şükret. İşte çalışmak ne demek o zaman anlarsın; elinde bir kova su, bir de süngerle oradan oraya koşturan bir sersem. Ama sakın kendine acıma. Bunu sen istedin.”</span></p>
			<p class="paragraf ParaOverride-23"><span class="CharOverride-21">Bay Levy mahvolmasını gerekli kılan şeyin, karısının anlaşılması güç mantığı olduğunu şimdi anlıyordu. Abelman’ın kazanmasını istiyordu; bu zafer adaletin alışılmadık bir biçimde de olsa, yerini bulmasını sağlayacaktı. Karısı Abelman’dan gelen mektubu okudu okuyalı konuyu kafasında defalarca evirip çevirmişti belli ki. Bisikletinin pedalını her çevirişinde, ya da jimnastik yatağının üzerinde her sıçrayışında mantığı ona giderek daha da inandırıcı bir biçimde Abelman’ın kazanması gerektiğini fısıldamış olmalıydı. Bu yalnızca Abelman’ın değil, onun da zaferi olacaktı. Kızların karşısına diktiği, sesli ve yazılı bütün yol işaretleri, yön levhaları babalarının o son, korkunç hatasını gösteriyordu. Bayan Levy haksız çıkmayı göze alamazdı. 500 bin dolarlık hakaret davasına gereksinimi vardı. Kocasının Bay Reilly’ye yapacağı konuşmayı umursamıyordu bile. Abelman konusu tam anlamıyla maddesel, fiziksel bir düzlemden, ideolojik  ve manevi bir düzleme sıçradı; o düzlemde evrensel ve tinsel güçler, Gus Levy kaybetmeli, çoluksuz çocuksuz, yapayalnız, elinde bir kova ve süngerle sonsuza kadar koşturup durmalı, diyordu.</span></p>
			<p class="paragraf ParaOverride-23"><span class="CharOverride-21">“Neyse ben Reilly’nin peşine düşüyorum,” dedi Bay Levy sonunda.</span></p>
			<p class="paragraf ParaOverride-23"><span class="CharOverride-21">“Ne kararlılık! Kulaklarıma inanamıyorum. Tasalanma, suçu genç idealiste yıkamayacaksın. Çok akıllı. Sana bir şaka daha yapacaktır. Bekle de gör. Bir yabani ördek avı daha. Yeniden Mandeville. Bu kez seni oraya kapatırlar artık; bir üniversite öğrencisine yakışan küçük bir spor araba kullanan orta yaşlı bir erkek.”</span></p>
			<p class="paragraf ParaOverride-23"><span class="CharOverride-21">“Doğruca Reilly’nin evine gidiyorum.”</span></p>
			<p class="paragraf ParaOverride-23"><span class="CharOverride-21">Bayan Levy vakıf notlarını katladı, yatağı durdurdu. “Kente iniyorsan beni de götür. Gonzalez, Bayan Trixie’nin o gangsterin elini ısırdığını söylediğinden beri kaygılıyım. Bayan Trixie’yi görmeliyim. Levy Pantolonları’na beslediği eski düşmanlık yeniden su yüzüne çıkmış olabilir.”</span></p>
			<p class="paragraf ParaOverride-23"><span class="CharOverride-21">“O bunakla oynamayı hâlâ istiyor musun? Ona yeterince eziyet çektirmedin mi?”</span></p>
			<p class="paragraf ParaOverride-23"><span class="CharOverride-21">“Küçük bir iyilik yapmamı bile istemiyorsun. Psikoloji kitaplarında olmayan bir tipsin sen. Lenny’nin doktoruna en azından</span><span class="CharOverride-22"> onun </span><span class="CharOverride-21">iyiliği için görünmelisin. Dergilerde seninle ilgili bir tek yazı yazsa, konuşma yapmak için hemen Viyana’ya çağrılırdı. Tıpkı Freud’u ünlendiren o topal kız, ya da işte her kimse onun gibi, sen de bu doktoru meşhur ederdin.”</span></p>
			<p class="paragraf ParaOverride-23"><span class="CharOverride-21">Bayan Levy iyilikseverliğini kanıtlamak için yola düşmeden önce gözlerini kat kat yeşilimsi mavi boyayla körleştirirken, kocası dev boyutlu, üç arabanın sığabileceği garajdan spor arabasını çıkardı, oturup gözlerini dingin, minik dalgacıkların oynaştığı koya dikti. Midesi hafif hafif yanmaya başlamıştı. Reilly şöyle ya da böyle itiraf etmeliydi. Yoksa Abelman’ın kurnaz avukatları kendisini yeryüzünden silecekti; karısına bu zevki tattıramazdı. Reilly mektubu yazdığını kabullenir, kendisi de yakayı sıyırabilirse, iş değişecekti. Bambaşka biri olacaktı. Şirketle ilgilenmeye bile başlayabilirdi. Oraya göz kulak olmak en akıllıcasıydı. Savsaklanan bir Levy Pantolonları, başıboş bırakılmış bir çocuk gibiydi: Azıcık bakım, ilgi ve sevgiyle önlenebilecek pek çok sorun yaratan, bir suçluya dönüşen bir çocuk. Şirketten kaçtıkça, şirket daha büyük bir bela kesiliyordu. Doğuştan gelen bir hastalık, kuşaklar boyu süren bir lanet gibiydi.</span></p>
			<p class="paragraf ParaOverride-23"><span class="CharOverride-21">Küçük arabaya binen Bayan Levy, “Bütün tanıdıklarımın aile tipi, rahat arabaları var,” dedi. “Ama sana uymaz elbette. Hayır. Sen, bir Cadillac’tan daha pahalı olan ve saçlarımı dağıtan bir çocuk arabası kullanmak zorundasın.”</span></p>
			<p class="paragraf ParaOverride-23"><span class="CharOverride-21">Araba otoyola doğru kükreyerek atılırken bol spreyli buklelerinden biri, sözlerini kanıtlamak istercesine havalandı, kazık gibi dikildi. Bataklıkların arasından sessizce geçtiler. Bay Levy öfkeyle geleceğini düşünüyordu. Bayan Levy de yeşilimsi mavi kirpiklerini rüzgâra karşı sakin sakin kırpıştırarak, hoşnutlukla kendi geleceğini. Sonunda kükreyerek kente girdiler. Bay Levy, Reilly denen antikaya yaklaştıkça hızını düşürüyordu. Mahalledeki kalabalığın arasında başıboş gezinen biri. Reilly’nin nasıl bir özel yaşamı olduğunu Tanrı bilirdi. Çılgınlıklar, delilikler birbirini izliyor olmalıydı.</span></p>
			<p class="paragraf ParaOverride-23"><span class="CharOverride-21">“Galiba sorununu sonunda çözümleyebildim,” dedi Bayan Levy, kent trafiğinde ağır ağır yol alırlarken. “Arabayı çılgınca sürmen bana gereksindiğim ipucunu sağladı. Beynimde bir ışık yandı. Neden amaçsızca sürüklendiğini, neden hiçbir hırs duymadığını, şirketi neden batırdığını anladım artık.” Bayan Levy etki bırakmak için bir an sustu. “Sende ölüm saplantısı var.”</span></p>
			<p class="paragraf ParaOverride-23"><span class="CharOverride-21">“Son kez söylüyorum, çeneni kapa.”</span></p>
			<p class="paragraf ParaOverride-23"><span class="CharOverride-21">“Dövüşkenlik, düşmanlık, nefret,” diye sıraladı Bayan Levy mutlulukla. “Bunların sonu kötüye varacak, Gus.”</span></p>
			<p class="paragraf ParaOverride-23"><span class="CharOverride-21">Günlerden cumartesiydi; Levy Pantolonları’nın hür teşebbüs kavramına saldırıları hafta sonu tatili dolayısıyla kesilmişti. Levy’ler kapalı ya da açık, hep can çekişiyormuş gibi görünen fabrikanın önünden geçtiler. Anten benzeri bacaların birinden, yakılan yaprakların çıkardığı cılız duman yükseliyordu. Bay Levy’nin aklı dumana takıldı. Cuma gecesi işçilerden biri biçki tezgâhlarından birini fırına dayamış ve orada unutmuş olabilirdi. Belki de içerde yaprakları yakan biri vardı. Daha da garip şeyler olmamış değildi. Bayan Levy, bir seramik döneminde fırınlardan birine el koymuştu.</span></p>
			<p class="paragraf ParaOverride-23"><span class="CharOverride-21">Bayan Levy’nin “Yazık, yazık,” diyerek anlamlı anlamlı baktığı fabrikayı geçtikten sonra, ırmak yönüne saptılar ve Arzu Sokağı rıhtımının tam karşısındaki şaşkın görünüşlü, ahşap binanın önünde durdular. Bir yol oluşturan kırpıntılar oradan geçenleri, binanın içindeki bir hedefe ulaşmak üzere boyasız basamakları tırmanmaya çağırıyordu.</span></p>
			<p class="paragraf ParaOverride-23"><span class="CharOverride-21">Bayan Levy spor bir arabadan inen birinin yerine getirmesi gereken yekinme ve kalkma işlemlerini yerine getirirken, “Çok uzatma,” dedi. Aslında Mandeville’deki hasta için alınmış olan kurabiye kutusu elindeydi. “Bu Trixie konusundan bıktım artık. Belki kurabiyeler ilgisini çeker, ben de onunla sohbet etmek zorunda kalmam.” Kocasına gülümsedi. “İyi şanslar. O idealistin sana bir numara daha yapmasına izin verme.”</span></p>
			<p class="paragraf ParaOverride-23"><span class="CharOverride-21">Bay Levy kent merkezine doğru gazladı. Kırmızı ışıkta durunca katlanmış ve çanak biçimindeki koltukların arasındaki oyuğa sıkıştırılmış olan gazeteyi açıp Reilly’nin adresine baktı. Tchoupitoulas boyunca ırmağı izledi, sonra Constantinople’un çukurlarına dalıp çıkarak ilerledi. O koca antika bu bebek evinde mi yaşıyordu? Ön kapıdan girip çıkmayı nasıl beceriyordu acaba?</span></p>
			<p class="paragraf ParaOverride-23"><span class="CharOverride-21">Bay Levy basamakları tırmandı, verandanın kazıklarından birine çakılmış olan ‘Ne Pahasına Olursa Olsun Barış’ ile evin önüne çivilenmiş olan ‘İyi Niyetlilere Barış’ yazılarını okudu. Evet, aradığı ev buydu. İçerde telefon çalıyordu.</span></p>
			<p class="paragraf ParaOverride-23"><span class="CharOverride-21">“Evde yoklar,” diye bağırdı bir kadın, yan evin kapalı panjurlarının gerisinden. “Telefonları sabah beri çalıyo.”</span></p>
			<p class="paragraf ParaOverride-23"><span class="CharOverride-21">Bitişikteki evin panjurları açıldı ve rahatsız edilmekten bıkmış ve usanmış görünüşlü bir kadın verandaya çıkıp kızarmış dirseklerini parmaklığa dayadı.</span></p>
			<p class="paragraf ParaOverride-23"><span class="CharOverride-21">“Bay Reilly’nin nerede olduğunu biliyor musunuz?” diye sordu Bay Levy.</span></p>
			<p class="paragraf ParaOverride-23"><span class="CharOverride-21">“Tek bildiğim bu sabahki gastede olduğu. Olması gereken yerse, tımarane. Sinirlerimi mafetti. Bu insanların yanına taşınmakla ölüm fermanımı imzalamış oldum.”</span></p>
			<p class="paragraf ParaOverride-23"><span class="CharOverride-21">“Burada yalnız mı yaşıyor? Bir kez onu aramıştım, telefona bir kadın çıktı.”</span></p>
			<p class="paragraf ParaOverride-23"><span class="CharOverride-21">“Anası olmalı. Onun da sinirleri perişan. Oğlunu hastaneden, ya da nereye tıktılarsa işte ordan çıkarmaya gitti.”</span></p>
			<p class="paragraf ParaOverride-23"><span class="CharOverride-21">“Bay Reilly’yi iyi tanır mısınız?”</span></p>
			<p class="paragraf ParaOverride-23"><span class="CharOverride-21">“Çocukluğundan beri. Annesi onnan kurur duyardı. Okuldaki rahibeler çok değerli biri olduğunu söölerlerdi. Nerden nereye? Şimdi hendeklerde yatıyo. Neyse, bi an önce benim burnumun dibinden taşınsalar iyi ederler. Dayanamaycam artıkın. Şu anda birbirlerini yiyolardır muhakkak.”</span></p>
			<p class="paragraf ParaOverride-23"><span class="CharOverride-21">“Bir şey soracağım. Bay Reilly’yi iyi tanıyorsunuz. Onun sorumsuz, hatta tehlikeli biri olduğunu söyleyebilir misiniz?”</span></p>
			<p class="paragraf ParaOverride-23"><span class="CharOverride-21">“Ondan ne istiyosun?” Bayan Annie’nin sulu gözleri kısıldı. “Başı yine mi belada?”</span></p>
			<p class="paragraf ParaOverride-23"><span class="CharOverride-21">“Adım Gus Levy. Yanımda çalışırdı.”</span></p>
			<p class="paragraf ParaOverride-23"><span class="CharOverride-21">“Öyle mi? Deme? O deli Ignatius çalıştığı yernen pek bi şişinirdi. Anasına ne kadar iyi çalıştığını sööler dururdu. Doğru, pek güzel çalıştı. Amma yalnızca bikaç hafta. Sonra da kovuldu. Madem yanınızda çalışıyodu, öyleyse onu iyi tanırdınız?”</span></p>
			<p class="paragraf ParaOverride-23"><span class="CharOverride-21">Zavallı antika Levy Pantolonları’yla gerçekten övünüyordu demek? Bununla gururlanıyordu, öyle mi? İşte aklının yerinde olmadığının en sağlam kanıtı.</span></p>
			<p class="paragraf ParaOverride-23"><span class="CharOverride-21">“Söylesenize. Başı polisle derde girdi mi hiç? Sabıkası vardı, öyle değil mi?”</span></p>
			<p class="paragraf ParaOverride-23"><span class="CharOverride-21">“Anasını gürmeye gelen bi pulis vardı. Gizli bi pulis. Amma o Ignatius için gelmiyodu. Anası azcık kafayı çekmekten hoşlanır. Son zamanlarda hiç sarhoş görmedim onu, amma bi dönem hep sarhoş gezdi. Bi gün arka avluya bakınca kadıncazın ipten sarkan ıslak bi çarşafa dolandığını gördüm. İnanın bayım, bu insanlara komşu olmak ömrümü on yıl kısattı. Gürültü! Bançolar, turampetler, çığlıklar, kükremeler ve TV. Reilly’ler kent dışına, bi çiftliğe falan taşınmalı. Her gün altı, yedi aspirin yutuyorum.” Bayan Annie, omzundan kayan askıyı çekiştirmek için elini sabahlığının yakasından içeri soktu. “Sana bi şiy diyim mi? Ignatius, o koca köpeği ölene kadar fena sayılmazdı. Penceremin altında havlayıp duran, kocuman bi köpeği vardı. İşte sinirlerimi altüz eden ilk şey, oydu. Sona köpek öldü. Eh, dedim, biraz huzur bulurum herhal. Amma yo. Ignatius köpeğin pençesine bikaç çiçek sıkıştırıp anasının salonuna boylu boyunca yatırdı. İşte anasıynan kavgaları o zaman başladı. Doğruyu istersen, anası içmeye de o gün başladı. Sonra Ignatius rahibe gitti, gelip köpek için bikaç şey söölemesini istedi. Bi tür cenaze planlıyodu. Aklın alıyo mu? Rahip olmaz dedi elbet. İşte bana kalırsa Ignatius’un kiliseye sırt çevirmesinin nedeni buydu. Böylece koca Ignatius cenaze törenini kendi yaptı. Liseye giden şişman bi delikanlı oluraktan daha akıllı davranmalıydı. Şu haçı görüyo musun?” Bay Levy içi daralarak ön avludaki paslı Kelt haçına baktı. “İşte her şey orda oldu. İki tüzine çocuk avluda toplanmış onu izliyodu. Ignatius Superman gibi uzun bi pelerin giymişti, her bi yanda mumlar yanıyodu. Anası ön kapıda durmuş, köpeği çöp kutusuna atması ve eve girmesi için bağırıyodu. İşte buralarda işler kötüye gitmeye o gün başladı. Sona Ignatius on yıl kadar kolece gitti. Anası nerdeyse iflas ediyodu. Evdeki piyanayı bilem sattı. Eh, buna karşı çıktığımı sööleyemem bak. Ignatius’un kolecde bulduğu kızı bi görmeliydin. Kendime, ‘Eh, eyi,’ dedim. ‘Belkim evlenir, çekip gider.’ Yanılmışım. Tek yaptıkları, oğlanın odasına kapanmak oldu. Her gece düzenli oluraktan kunser verdiler. Penceremden duyduğum şeyleri bi bilsen! ‘İndir o eteği.’ ‘Kalk yatağımdan.’ ‘Ne cüretle? Ben bakir bir erkeğim.’ Korkunçtu. Günde yirmi dört saat aspirin alıyodum. Neyse, sona kız gitti. Onu suçlayamam. Ignatius’nan bunca zaman kalabildiğine göre o da tuhaf biri olmalı.” Bayan Annie sutyeninin öteki askısını düzeltmek için elini diğer omzuna uzattı. “Kentte onca ev variken neden gelip buraya yerleştim? Söölesene.”</span></p>
			<p class="paragraf ParaOverride-23"><span class="CharOverride-21">Bay Levy’nin aklına kadının özellikle neden bu mahalleyi seçtiğine ilişkin hiçbir açıklama gelmedi. Ama duydukları keyfini kaçırmıştı; keşke şu anda Constantinople Caddesi’nden çok uzaklarda olabilseydi.</span></p>
			<p class="paragraf ParaOverride-23"><span class="CharOverride-21">“İşte böle,” diye sürdürdü kadın sözünü; çektiği acıları dinleyen birisini bulduğu için sevinçli. “Şindik de şu gastedeki olay çıktı. Buranın adı lekelenecek. Eve döndükten sona hele bi olay çıkarsınlar, hemen pulisi arayıp o uğlanı tutuklattıracam. Dayanamıyorum artıkın. Sinirlerim harap oldu. Ignatius yıkarnırken bilem evimi su basmış gibi gürültü çıkarıyo. Bütün borularım patladı sankim. Çok yaşlandım. O insanlara yeterince katlandım gayri.” Bayan Annie, Bay Levy’nin omzunun üzerinden geriye baktı. “Siznen konuşmak zevkliydi, bayım. Hoşça kalın.”</span></p>
			<p class="paragraf ParaOverride-23"><span class="CharOverride-21">Hızla evine girip kapıyı çarparak kapadı. Ansızın yok oluşu Bay Levy’yi en az, Bay Reilly’nin garip yaşamöyküsü kadar şaşırtmıştı. Ne mahalleydi ama. Levy Konutu, bu tür insanlarla karşılaşmasını engellemişti her zaman. Sonra Bay Levy, jant kapaklarını kaldırımın kenarına sürterek park etmeye çalışan eski Plymouth’u gördü. Koca antikanın arka koltuktaki karaltısını seçebiliyordu. Sürücü koltuğundan inen, kızıl saçlı kadın bağırdı: “Tamam oğlum, inebilirsin.”</span></p>
			<p class="paragraf ParaOverride-23"><span class="CharOverride-21">“Saçma sapan konuşup duran şu yaşlı adamla aranda neler olup bittiğini açıklamadan, inmeyeceğim,” diye karşılık verdi karaltı. “Yaşlı, yozlaşmış faşistten kurtulduğumuzu sanıyordum. Görüyorum ki yanılmışım. İlişkini sinsice yürütmüşsün. Büyük bir olasılıkla o gün D. H. Holmes’un önünde bulunmasını da sen ayarlamıştın. Şimdi düşünüyorum da, bu kötücül döngüyü harekete geçirmek için geri zekâlı Mancuso’yu oraya çağıran da sendin belki. Şu kadarcık olsun kuşkulanmamıştım; ne kadar safmışım. Haftalardır çevremde bir ağ örülüyormuş da haberim yokmuş. Bunların hepsi bir komplo!”</span></p>
			<p class="paragraf ParaOverride-23"><span class="CharOverride-21">“İn o arabadan!”</span></p>
			<p class="paragraf ParaOverride-23"><span class="CharOverride-21">“Görüyo musun?” diye sordu Bayan Annie, panjurların arkasından. “İşte yine başladılar.”</span></p>
			<p class="paragraf ParaOverride-23"><span class="CharOverride-21">Arabanın arka kapısı gıcırdayarak açıldı ve patlamak üzere olan bir çöl botu dışarıya uzandı. Antikanın kafası sarılıydı. Yorgun ve solgun görünüyordu.</span></p>
			<p class="paragraf ParaOverride-23"><span class="CharOverride-21">“Hafif bir kadınla aynı çatı altında kalamam. Şaşırdım ve incindim. Bunu öz annemden beklemezdim doğrusu. Bana neden düşmanca davranmaya başladığını şimdi anlıyorum. Suçluluk duygularını bastırmak için beni bir günah keçisi gibi kullanıyorsun.”</span></p>
			<p class="paragraf ParaOverride-23"><span class="CharOverride-21">Ne aile, diye düşündü Bay Levy. Annede az da olsa hafifmeşrep bir kadın havası vardı gerçekten de. Gizli polis bu kadından ne istiyordu acaba?</span></p>
			<p class="paragraf ParaOverride-23"><span class="CharOverride-21">“Kapa o pis çeneni,” diye bağırdı kadın. “Claude gibi hoş, efendi biri içün ööle konuşamassın.”</span></p>
			<p class="paragraf ParaOverride-23"><span class="CharOverride-21">“Hoş mu?” diyerek dudak büktü Ignatius. “O yozlaşmış tiplerle düşüp kalkmaya başladığın zaman, sonunun buraya varacağını tahmin etmiştim.”</span></p>
			<p class="paragraf ParaOverride-23"><span class="CharOverride-21">Sokağa dizilmiş olan evlerden birkaç kişi çıkıp onlara baktı. Bakalım gün daha nelere gebeydi? Bay Levy’yi bu çılgın insanlarla herkesin gözü önünde kapışmak gibi bir tehlike bekliyordu. Midesindeki yanma giderek bütün göğsüne yayılmaya başlamıştı.</span></p>
			<p class="paragraf ParaOverride-23"><span class="CharOverride-21">Kızıl saçlı kadın dizlerinin üzerine çökmüş, gökyüzüne soruyordu: “Ne günah işledim, Tanrım? Söölesene. Hep eyi bi insan olmaya çalışmadım mı?”</span></p>
			<p class="paragraf ParaOverride-23"><span class="CharOverride-21">“Rex’in mezarına basıyorsun!” diye haykırdı Ignatius. “Bu McCarthy hayranı zamparayla aranda ne var? Belki de gizli bir siyasal hücreye üyesiniz? Beni o bildirilerle bunaltarak bir cadı avı başlatmanıza hiç şaşmamalı. Dün gece izlenmeme de. Battaglia denen çöpçatan nerede? Nerede o? Onu bir güzel kırbaçlamalı. Bütün bunlar bana karşı düzenlenmiş bir darbe, beni saf dışı etmek için hazırlanmış iblisçe bir tasarı. Tanrım! O kuşun faşist bir örgüt tarafından eğitildiği kesin. Her şey beklenir onlardan!”</span></p>
			<p class="paragraf ParaOverride-23"><span class="CharOverride-21">“Claude bana kur yapıyodu,” dedi Bayan Reilly, kendini savunurcasına.</span></p>
			<p class="paragraf ParaOverride-23"><span class="CharOverride-21">“Ne?” diye gürledi Ignatius. “Yaşlı bir adamın pençelerini bedeninde gezdirmesine izin verdin demek?”</span></p>
			<p class="paragraf ParaOverride-23"><span class="CharOverride-21">“Claude kibar bi erkek. Bikaç kez elimi duttu, hepisi bu.”</span></p>
			<p class="paragraf ParaOverride-23"><span class="CharOverride-21">Mavi ve sarı gözler öfkeden şaşılaştı. Pençeler, daha fazla duymamak için kulakları kapadı.</span></p>
			<p class="paragraf ParaOverride-23"><span class="CharOverride-21">“Bu adamın hangi ağza alnımaz isteklerle kıvrandığını Tanrı bilir. Lütfen bana bütün gerçeği söyleme. Tam bir ruh çöküntüsüne uğrayabilirim.”</span></p>
			<p class="paragraf ParaOverride-23"><span class="CharOverride-21">“Susun!” diye haykırdı Bayan Annie, panjurların gerisinden. “Burada günneriniz sayılı artıkın.”</span></p>
			<p class="paragraf ParaOverride-23"><span class="CharOverride-21">“Claude zeki sayılmaz, amma kibar bi erkek. Ailesine karşı çok eyi, önemli olan da bu zati. Santa, yalnız bi insan olduğu içün komanislernen uğraştığını söylüyor. Yapıcak başka işi yokmuş. Bana şu anda evlenme teklif etseydi, ‘Tamam, Claude,’ derdim. Evet Ignatius, iki kere düşünmezdim, inan. Ölmeden önce bana eyi davranacak biriynen beraber olmaya hakkım var. Bi sonaki doları nerden bulcam diye kaygulanmadan yaşamaya hakkım var. Claude’nan birlikte hemşireden senin giysileri alıyoduk, kadın bize içinde otuz dolar bulunan cüztanını uzatmaz mı? İşte bu bardağı daşırdı. Bütün o çılgınlıkların yeterince kötüydü, amma paranı zavallı anacığından saklaman...”</span></p>
			<p class="paragraf ParaOverride-23"><span class="CharOverride-21">“O para belli bir amaç için gerekliydi.”</span></p>
			<p class="paragraf ParaOverride-23"><span class="CharOverride-21">“Hangi amaç içün? Pis kadınlarnan düşüp kalkmak içün mi?”</span></p>
			<p class="paragraf ParaOverride-23"><span class="CharOverride-21">Bayan Reilly, Rex’in mezarından güçlükle doğruldu. “Sen sırf deli diilsin, Ignatius. Acımasıssın da.”</span></p>
			<p class="paragraf ParaOverride-23"><span class="CharOverride-21">“Claude denen çapkının evliliği düşündüğüne gerçekten inanıyor musun?” diye geveledi Ignatius, konuyu değiştirerek. “Pis kokulu motellerde sürüneceksin. Seni bekleyen sonu biliyor musun? İntihar.”</span></p>
			<p class="paragraf ParaOverride-23"><span class="CharOverride-21">“İstediğim an evlenirim. Bundan bööle beni durduramassın, oğlum.”</span></p>
			<p class="paragraf ParaOverride-23"><span class="CharOverride-21">“Bu adam tehlikeli bir köktenci,” dedi Ignatius, korkutmak istercesine. “Kafasının hangi siyasal ve düşünsel pisliklerle dolu olduğunu Tanrı bilir. Sana işkence ya da daha kötü şeyler yapabilir.”</span></p>
			<p class="paragraf ParaOverride-23"><span class="CharOverride-21">“Ignatius, </span><span class="CharOverride-22">sen </span><span class="CharOverride-21">kim oluyosun da bana akıl veriyosun?” Bayan Reilly oğlunun asık yüzüne dik dik baktı. Bezmiş, yorulmuştu; Ignatius’un söyleyeceği hiçbir şey ilgilendirmiyordu onu. “Claude sersemin teki. Pekâlâ. Kabul ediyorum. Claude komanisler yüzünden kafamı şişirip duruyo. Doğru. Belkim siyasetten hiç annamıyo. Amma yoksulluk içinde ölmekten korkuyorum. Claude kibar biri, bu da senin bütün o siyasetinden, zekice mezuniyetinden filan çok daha önemli. Sana yaptığım her iyilik içün senden bi tekme yedim. Ölmeden önce biraz sevilmek istiyorum. İnsan olmanın dışında her bi şiyi öörendin, Ignatius.”</span></p>
			<p class="paragraf ParaOverride-23"><span class="CharOverride-21">“İyi davranılmak senin yazgında yok,” diye bağırdı Ignatius. “Sen kendine eziyetten hoşlanan birisin. İyi bir davranış senin aklını karıştıracak, seni perişan edecektir.”</span></p>
			<p class="paragraf ParaOverride-23"><span class="CharOverride-21">“Cehenneme kadar yolun var, Ignatius. Kalbimi ööle çok kırdın ki, sayısını unuttum artıkın.”</span></p>
			<p class="paragraf ParaOverride-23"><span class="CharOverride-21">“Ben burada olduğum sürece bu adam evimize adım atamaz. Senden bıkınca çarpık ilgisini büyük bir olasılıkla </span><span class="CharOverride-22">bana </span><span class="CharOverride-21">yöneltecektir.”</span></p>
			<p class="paragraf ParaOverride-23"><span class="CharOverride-21">“Sen ne diyosun, manyak? Kapa o aptal çeneni. Yetti gayri. Senin icabına bakcam. Dinlenmek istediğini söölemiştin, diil mi? Sana nefiz bi dinlenme sağlaycam.”</span></p>
			<p class="paragraf ParaOverride-23"><span class="CharOverride-21">Ignatius gözlerini kurular gibi yaparak, “Sevgili, merhum babamın ölüsü bile soğumadı daha,” diye mırıldandı.</span></p>
			<p class="paragraf ParaOverride-23"><span class="CharOverride-21">“Bay Reilly öleli yirmi yıl oluyo.”</span></p>
			<p class="paragraf ParaOverride-23"><span class="CharOverride-21">“Yirmi </span><span class="CharOverride-22">bir</span><span class="CharOverride-21">,” diye düzeltti Ignatius, hınzırca. “İşte. Sevgili kocanı çoktan unutmuşsun.”</span></p>
			<p class="paragraf ParaOverride-23"><span class="CharOverride-21">“Özür dilerim,” dedi Bay Levy, duyulur duyulmaz bir sesle. “Bay Reilly, sizinle konuşabilir miyim?”</span></p>
			<p class="paragraf ParaOverride-23"><span class="CharOverride-21">Verandada duran adamı yeni fark eden Ignatius, “Ne?” diye homurdandı.</span></p>
			<p class="paragraf ParaOverride-23"><span class="CharOverride-21">“Oğlumdan ne istiyosun?” diye sordu Bayan Reilly adama.</span></p>
			<p class="paragraf ParaOverride-23"><span class="CharOverride-21">Bay Levy kendisini tanıttı. “Demek o sissiniz? Geçen gün telefunda size söölediği o komik şiye inanmadınız işşallah? Telefunu elinden kapamaycak kadar yorgundum.”</span></p>
			<p class="paragraf ParaOverride-23"><span class="CharOverride-21">“Eve girebilir miyiz?” diye sordu Bay Levy. “Kendisiyle baş başa konuşmak istiyorum da.”</span></p>
			<p class="paragraf ParaOverride-23"><span class="CharOverride-21">“Bana fark etmez,” dedi Bayan Reilly ilgisizce. Yolun aşağısına doğru bakınca onları seyreden komşularını gördü. “Bütün mahalle her şiyi biliyo nasılsa.”</span></p>
			<p class="paragraf ParaOverride-23"><span class="CharOverride-21">Yine de ön kapıyı açtı; üçü birlikte daracık hole girdiler. Bayan Reilly oğlunun eşarbıyla kılıcının bulunduğu kesekâğıdını yere bıraktı. “Ne istiyosunuz, Bay Levy? Ignatius! Buraya dön ve bu adamnan konuş.”</span></p>
			<p class="paragraf ParaOverride-23"><span class="CharOverride-21">“Anne, bağırsaklarımla ilgilenmek zorundayım. Son yirmi dört saatin travmalarına isyan ediyorlar.”</span></p>
			<p class="paragraf ParaOverride-23"><span class="CharOverride-21">“Çık o banyodan. Buraya gel. Bu deliden ne istiyosunuz, Bay Levy?”</span></p>
			<p class="paragraf ParaOverride-23"><span class="CharOverride-21">“Bay Reilly, bunlardan haberiniz var mıydı?”</span></p>
			<p class="paragraf ParaOverride-23"><span class="CharOverride-21">Ignatius Bay Levy’nin cebinden çıkardığı iki mektuba baktı. “Elbette yok. Baksanıza, altındaki imza sizin. Derhal terk edin bu evi. Anne, beni son derece kaba bir biçimde kovan canavar işte bu.”</span></p>
			<p class="paragraf ParaOverride-23"><span class="CharOverride-21">“Bunu siz yazmadınız mı?”</span></p>
			<p class="paragraf ParaOverride-23"><span class="CharOverride-21">“Bay Gonzalez tam bir diktatördü. Daktiloya yaklaşmama asla izin vermezdi. Bir keresinde, oldukça sıkıcı bir üslupla kaleme aldığı bir yazıya gözlerim istemeden takılmıştı da, beni oldukça kötü bir biçimde tokatlamıştı. Ucuz ayakkabılarını parlatmak bile benim için büyük bir nimetti. O döküntü şirketinizi ne kadar benimsediğini siz de bilirsiniz.”</span></p>
			<p class="paragraf ParaOverride-23"><span class="CharOverride-21">“Bilirim. Ama bu mektubu sizin yazdığınızı söylüyor.”</span></p>
			<p class="paragraf ParaOverride-23"><span class="CharOverride-21">“Büyük bir iftira. Her sözcüğü yalan. Bay Gonzalez’in dilinden zehir damlıyor.”</span></p>
			<p class="paragraf ParaOverride-23"><span class="CharOverride-21">“Adam aleyhimize yüklü bir tazminat davası açmak istiyor.”</span></p>
			<p class="paragraf ParaOverride-23"><span class="CharOverride-21">“Ignatius yapmıştır,” diye araya girdi Bayan Reilly, biraz kabaca. “Yannış bi şiy olmuşsa, Ignatius yapmıştır. Gittiği her yerde bela çıkarır. Hadi, Ignatius. Adama dooruyu sööle. Hadi oğlum, kafana yumruğu yemeden, söle.”</span></p>
			<p class="paragraf ParaOverride-23"><span class="CharOverride-21">“Anne, çıkart bu adamı evimizden,” diye haykırdı Ignatius, annesini Bay Levy’ye doğru itmeye çalışarak.</span></p>
			<p class="paragraf ParaOverride-23"><span class="CharOverride-21">“Bay Reilly, adam bizden 500 bin dolar istiyor. Bu benim sonum olabilir.”</span></p>
			<p class="paragraf ParaOverride-23"><span class="CharOverride-21">“Ay ne korkunç!” diye bağırdı Bayan Reilly. “Ignatius, bu zavallı adama n’aptın?”</span></p>
			<p class="paragraf ParaOverride-23"><span class="CharOverride-21">Ignatius tam Levy Pantolonları’ndaki tutumunu kısaca anlatmaya hazırlanıyordu ki, telefon çaldı.</span></p>
			<p class="paragraf ParaOverride-23"><span class="CharOverride-21">“Alo?” dedi Bayan Reilly. “Ben, annesiyim. Elbette ayığım.” Gözlerini Ignatius’a dikti. “Öyle mi? Yaa? Ne? Olamaz!” Gözlerini, bir pençesiyle ötekini törpüleyen oğlundan ayırmıyordu. “Pekâlâ bayım, küpenin dışında bütün mallarınızı alcaksınız. Küpeyi kuş aldı. Tamam. Söölediklerinizi aklımda tutmak mı? Elbette tutarım. Sarhoş diilim!” Bayan Reilly almacı kırarcasına yerine koyduktan sonra, oğluna döndü: “Arayan susisçiydi. Kovuldun.”</span></p>
			<p class="paragraf ParaOverride-23"><span class="CharOverride-21">Ignatius içini çekti. “Tanrıya şükür. O el arabasına daha fazla katlanamayacaktım zaten.”</span></p>
			<p class="paragraf ParaOverride-23"><span class="CharOverride-21">“Ona benim hakkımda ne süyledin oğlum? Annem ayyaşın tekidir mi dedin?”</span></p>
			<p class="paragraf ParaOverride-23"><span class="CharOverride-21">“Elbette hayır. Ne kadar gülünç. Seni hiç kimseyle tartışmam. Adamla daha önce, içkinin etkisi altındayken konuştuğuna kuşku yok. Belki de onunla buluştun bile; boy boy haşlanmış sosis </span><span class="CharOverride-22">boite</span><span class="CharOverride-21">’ları</span><span class="dipnot"><a class="_idFootnoteLink" href="#footnote-225-18" id="footnote-225-18-backlink">18</a></span><span class="CharOverride-21"> arasında, içkili bir âlem.”</span></p>
			<p class="paragraf ParaOverride-23"><span class="CharOverride-21">“Sokaklarda sosisli sandiviç satmayı bilem beceremedin. Adam çok kızgındı. Senin kadar belalı bi satıcı görmediğini sööledi.”</span></p>
			<p class="paragraf ParaOverride-23"><span class="CharOverride-21">“Dünya görüşüme oldukça şiddetli bir biçimde karşıydı.”</span></p>
			<p class="paragraf ParaOverride-23"><span class="CharOverride-21">“Suratına tokadı yemeden kapa çeneni,” diye haykırdı Bayan Reilly. “Şimdi, Bay Levy’ye gerçeği annat bakalım.”</span></p>
			<p class="paragraf ParaOverride-23"><span class="CharOverride-21">Ne kadar acınası bir ev yaşamı, diye düşündü Bay Levy. Bu kadın oğluna kesinlikle çok sert davranıyordu.</span></p>
			<p class="paragraf ParaOverride-23"><span class="CharOverride-21">“Ben gerçeği söyledim,” dedi Ignatius.</span></p>
			<p class="paragraf ParaOverride-23"><span class="CharOverride-21">“Mektubu bi görebilir miyim, Bay Levy?”</span></p>
			<p class="paragraf ParaOverride-23"><span class="CharOverride-21">“Sakın göstermeyin. Okumakta fena halde zorlanır. Günlerce kendine gelemeyecektir.”</span></p>
			<p class="paragraf ParaOverride-23"><span class="CharOverride-21">Bayan Reilly cüzdanını Ignatius’un şakağına indirdi.</span></p>
			<p class="paragraf ParaOverride-23"><span class="CharOverride-21">“Yine başlama,” diye inledi Ignatius.</span></p>
			<p class="paragraf ParaOverride-23"><span class="CharOverride-21">“Ona vurmayın,” dedi Bay Levy. Antikanın kafası zaten sarılıydı. Boks maçlarının dışında her tür şiddet Bay Levy’yi hasta ederdi. Bu Reilly antikası gerçekten acınacak durumdaydı. Annesi yaşlı bir adamla kırıştırıyor, içiyor, oğlunu ayak altından uzaklaştırmaya çalışıyordu. Poliste sabıka kaydı vardı. Köpek belki de antikanın yaşamı boyunca sahip olduğu tek şeydi. Bazen bir insanı anlamak için onu gerçek ortamında görmek gerekiyordu. Reilly’nin kendi usulünce de olsa Levy Pantolonları’yla ilgilendiği yadsınamazdı. Bay Levy onu kovduğu için pişmandı şimdi. Şirketteki işi antika için gurur kaynağıydı. “Onu rahat bırakın, Bayan Reilly. Bu konuyu daha ayrıntılı bir biçimde irdelemeye karar verdim.”</span></p>
			<p class="paragraf ParaOverride-23"><span class="CharOverride-21">Bay Levy’nin spor ceketinin yakasına abartılı bir duygusallıkla yapışan Ignatius, “Bana yardım edin, efendim,” diye hıçkırdı. “Bu kadının bana neler yapabileceğini bir tek Fortuna bilir. Kirli etkinlikleriyle ilgili çok şey biliyorum. Ortadan kaldırılmamı yeğleyecektir. Trixie denen kadınla konuşmayı denediniz mi? Sandığınızdan daha çok şey biliyor.”</span></p>
			<p class="paragraf ParaOverride-23"><span class="CharOverride-21">“Karım da aynı şeyi söyledi, ama ona inanmam. Ne de olsa Bayan Trixie çok yaşlı. Bir alışveriş listesi yazabileceğinden bile kuşkuluyum.”</span></p>
			<p class="paragraf ParaOverride-23"><span class="CharOverride-21">“Yaşlı mı?” diye sordu Bayan Reilly. “Ignatius! Trixie’nin, Levy’de çalışan datlı bir kız olduğunu söölemiştin. Birbirinizden hoşlandığınızı söölemiştin. Şimdiyse onun yazamaycak kadar yaşlı bi nine olduğunu öğreniyorum. Ignatius!”</span></p>
			<p class="paragraf ParaOverride-23"><span class="CharOverride-21">Durum Bay Levy’nin sandığından da üzücüydü. Zavallı antika annesini bir kız arkadaşı olduğuna inandırmaya çalışmıştı.</span></p>
			<p class="paragraf ParaOverride-23"><span class="CharOverride-21">“Lütfen,” diye fısıldadı Ignatius. “Odama gidelim. Size göstermem gereken bir şey var.”</span></p>
			<p class="paragraf ParaOverride-23"><span class="CharOverride-21">“Ignatius’un söölediği hiçbi şiye inanmayın,” diye seslendi Bayan Reilly, Ignatius’un küf kokulu yatak odasına doğru sürüklediği Bay Levy’nin ardından.</span></p>
			<p class="paragraf ParaOverride-23"><span class="CharOverride-21">“Onu rahat bırakın,” dedi Bay Levy Bayan Reilly’ye, az da olsa kararlı bir sesle. Bu kadın öz oğluna bile en küçük bir şans tanımıyordu. Bayan Levy kadar çekilmez bir kadındı. Reilly’nin bir enkaz haline gelmesine hiç şaşmamalıydı.</span></p>
			<p class="paragraf ParaOverride-23"><span class="CharOverride-21">Sonra kapı arkalarından kapandı; Bay Levy ansızın midesinin bulanmaya başladığını duyumsadı. Yatak odasındaki bayat çay yaprağı kokusu ona Leon Levy’nin dirseğinin dibinden ayırmadığı çaydanlığın kokusunu çağrıştırmıştı. Zarif porselen çaydanlığın dibinde hep demlenmiş çay artığı olurdu. Pencereye gidip panjurları açtı, ama dışarı bakar bakmaz karşı panjurların arasından kendisine bakan Bayan Annie ile göze göze geldi. Pencereye sırtını döndü, parmağıyla bir klasördeki kâğıtları çeviren Reilly’yi seyretti.</span></p>
			<p class="paragraf ParaOverride-23"><span class="CharOverride-21">“İşte burada,” dedi Ignatius. “Bunlar, şirketinizde çalışırken aldığım bazı notlar. Levy Pantolonları’nı hayatı sevmediğim kadar sevdiğimin, uyanık geçen her saatimi kuruluşunuza yararı dokunacak tasarılar oluşturmaya harcadığımın kanıtları. Geceleri de sık sık düşler görürdüm. Levy pantolonları giymiş hayaletler uykuya dalmış olan ruhumun karşısında görkemle uçuşurdu. Böyle bir mektubu istesem de yazamazdım. Levy Pantolonları’na </span><span class="CharOverride-22">âşıktım</span><span class="CharOverride-21">. İşte: Okuyun, efendim.”</span></p>
			<p class="paragraf ParaOverride-23"><span class="CharOverride-21">Bay Levy dosya kâğıdını aldı, Reilly’nin tombul parmağıyla gösterdiği satırı okudu: “Sonunda efendimiz ve sahibimiz Bay G. Levy varlığıyla büromuzu onurlandırdı. Dürüst olmak gerekirse, kendisini oldukça ilgisiz ve dalgın buldum.” İşaretparmağı bir sonraki paragrafı gösterdi. “La Trixie deneyimlerini kendine saklamakta kararlı, bu da düşündüğümden daha bilge biri olduğunu kanıtlıyor. Bu kadının çok şey bildiğinden kuşkulanıyorum; umursamazlığı Levy Pantolonları’na beslediği sözde kırgınlığı gizleyen bir maske. Emeklilikten söz ederken çok daha tutarlı biri oluyor.”</span></p>
			<p class="paragraf ParaOverride-23"><span class="CharOverride-21">“İşte size kanıt efendim,” dedi Ignatius, klasörü Bay Levy’nin elinden kaparak. “Trixie adındaki yaşlı beygiri sorguya çekin. Bunaklığı yalnızca bir maske. İşine ve şirkete karşı kendini savunmanın bir parçası. Aslında bir türlü emekliye ayırılmadığı için Levy’den nefret ediyor. Kim suçlayabilir ki onu? Yalnızken saatlerce Levy’yi ele geçirme tasarıları geveleyip dururdu. Nefreti, kuruluşunuzun yapısına yönelik yakıcı saldırılarının su yüzüne çıkmış biçimi.”</span></p>
			<p class="paragraf ParaOverride-23"><span class="CharOverride-21">Bay Levy kanıtı değerlendirmeye çalıştı. Reilly’nin şirketi sevdiğini biliyordu; bunu büroda görmüş, yan evde oturan kadından duymuş, şimdiyse okumuştu. Öte yandan, Trixie şirketten nefret ediyordu. Her ne kadar karısı da, karşısındaki antika da kadının bunaklığının bir maske olduğunu ileri sürüyorlarsa da, Bay Levy onun böyle bir mektubu yazmayı beceremeyeceğinden emindi. Ama şu anda yapması gereken ilk şey, yeri kaplayan kâğıtların üzerine kusmadan bu boğucu odadan çıkmaktı. Bay Reilly hemen yanında durup dosyadaki bazı paragrafları gösterirken koku iyice katlanılmaz bir hal almıştı. Tam kapının kulpuna uzandığı sırada Reilly antikası kapıya yaslandı.</span></p>
			<p class="paragraf ParaOverride-23"><span class="CharOverride-21">“Bana inanmalısınız,” diye inledi. “Trixie pasaklısının hindi mi, jambon mu neyse işte öyle bir saplantısı vardı. Yoksa kızarmış et miydi? Her neyse, zaman zaman oldukça şiddetlenen, aklını adamakıllı karıştıran bir saplantıydı. Uygun bir yaşta emekli edilmediği için öç almaya yeminliydi. İçi düşmanlıkla dolup taşıyordu.”</span></p>
			<p class="paragraf ParaOverride-23"><span class="CharOverride-21">Bay Levy onu yana itip koridora, kızıl saçlının bir kapıcı gibi dikildiği yere çıktı.</span></p>
			<p class="paragraf ParaOverride-23"><span class="CharOverride-21">“Teşekkür ederim Bay Reilly,” dedi. Bu boğucu, minicik, yürek burkan evden bir an önce uzaklaşmalıydı. “Size yeniden gereksinim duyarsam, telefon ederim.”</span></p>
			<p class="paragraf ParaOverride-23"><span class="CharOverride-21">“Gereksinim duycaksınız,” diye seslendi Bayan Reilly, yanından hızla geçip basamaklara yönelen adamın arkasından. “Her ne olmuşsa Ignatius yapmıştır.”</span></p>
			<p class="paragraf ParaOverride-23"><span class="CharOverride-21">Bir şeyler daha söyledi, ama Bay Levy’nin arabasından çıkan kükreme kadının sesini bastırdı. Bay Levy çarpılmış Plymouth’u mavi dumana boğarak uzaklaştı.</span></p>
			<p class="paragraf ParaOverride-23"><span class="CharOverride-21">“İşte yapçağını yaptın,” dedi Bayan Reilly, iki eliyle oğlunun beyaz önlüğüne yapışarak. “Başımız bu kez gerçekten belada. İmza taklit etmenin cezası ne, biliyo musun? Seni hapse atabilirler. Zavallı adama beş yüz bin dolarlık bi dava açmış. Evet, yapçağını yaptın, Ignatius. Şindik başın hakkaten belada.”</span></p>
			<p class="paragraf ParaOverride-23"><span class="CharOverride-21">Bay Levy, Arzu Sokağı rıhtımına giden en kısa yolu seçti. Uzaktan uzağa kararlılığı andıran bir duyguyla ateşlenmiş olarak Napoleon’u geçti, hızla Broad Köprüsü’ne, oradan da otoyola çıktı. Bayan Trixie’yi o mektubu yazmaya iten şey gerçekten nefretse, o zaman Abelman davasının tek sorumlusu Bayan Levy demekti. Bayan Trixie o mektup kadar anlaşılır bir şey yazmayı becerebilir miydi? Bay Levy bunu umuyordu. Barların, dört bir yana asılmış olan HAŞLANMIŞ ISTAKOZ ve KABUKTA İSTİRİDYE levhalarının önünden yıldırım hızıyla geçerek mahalleyi geride bıraktı. Bayan Trixie’nin oturduğu apartmanın önündeki kırpıntıları izleyerek basamakları çıktı, kahverengi bir kapının önüne geldi. Kapıyı çaldı; Bayan Levy açtı. “Bakın kim gelmiş. İdealistin belalısı. Sorununu çözdün mü?”</span></p>
			<p class="paragraf ParaOverride-23"><span class="CharOverride-21">“Belki.”</span></p>
			<p class="paragraf ParaOverride-23"><span class="CharOverride-21">“Şimdi de Gary Cooper gibi konuşmaya başladın. Soruları tek sözcükle yanıtlıyorsun. Şerif Gary Levy.” Canını sıkan, yeşilimsi mavi kirpiklerden birini tutup kopardı. “Neyse, gidelim artık. Trixie sürekli kurabiye yiyor. Midem bulanmaya başladı.”</span></p>
			<p class="paragraf ParaOverride-23"><span class="CharOverride-21">Bay Levy karısını iterek, asla düşleyemeyeceği bir dekora adım attı. Levy Konutu onu Constantinople Caddesi’nde –ve burada– gördüğü türden evlere hazırlamamıştı. Bayan Trixie’nin evi kâğıt kesikleri, çöpler, metal parçacıkları ve karton kutularla döşenmişti. Bütün bunların altında bir yerde de mobilyalar vardı. Ancak yüzey, görünen manzara, eski giysilerden, kırık dökük sandıklardan ve gazetelerden oluşuyordu. Dağın ortasına bir geçit açılmıştı: Çöplerin arasında bir açıklık, pencereye kadar uzanan, temiz, dar bir koridor. Bayan Trixie pencerenin önündeki iskemleye oturmuş kurabiye atıştırıyordu. Bay Levy koridorda ilerledi, bir kutunun tepesinden sarkan siyah bir peruğun, gazete yığınının üzerine fırlatılmış, yüksek ökçeli ayakkabıların önünden geçti. Anlaşılan Bayan Trixie’nin gençleştirme serüveninden artakalan tek şey, kurabiyeleri öğütürken ince dudakların arasından parlayan dişlerdi.</span></p>
			<p class="paragraf ParaOverride-23"><span class="CharOverride-21">“Birdenbire pek suskunlaştın,” dedi Bayan Levy. “Ne oldu, Gus? Bir başka görevi daha eline yüzüne mi bulaştırdın?”</span></p>
			<p class="paragraf ParaOverride-23"><span class="CharOverride-21">Bay Levy kadının kulağına bağırdı: “Bayan Trixie! Abelman Mensucat’a mektup yazdın mı?”</span></p>
			<p class="paragraf ParaOverride-23"><span class="CharOverride-21">“Şimdi de sinekten yağ çıkarıyorsun, ha?” diye sordu Bayan Levy. “İdealist seni yine kandırdı galiba. Bir kez daha Reilly’nin tuzağına düştün.”</span></p>
			<p class="paragraf ParaOverride-23"><span class="CharOverride-21">“Bayan Trixie!”</span></p>
			<p class="paragraf ParaOverride-23"><span class="CharOverride-21">“Ne?” diye hırıldadı kadın. “Sizler bir insanın nasıl emekli edileceğini iyi biliyorsunuz.”</span></p>
			<p class="paragraf ParaOverride-23"><span class="CharOverride-21">Bay Levy mektubu uzattı. Kadın yerden bir büyüteç alıp yazıları inceledi. Yeşil siperlikten yüzüne, ince dudaklarını çevreleyen kurabiye kırıntılarına ölümcül bir gölge düşüyordu. Büyüteci indirdi, mutlu hırıltılar çıkardı: “Başınız dertte.”</span></p>
			<p class="paragraf ParaOverride-23"><span class="CharOverride-21">“Peki, ama bunu Abelman’a siz mi yazdınız? Bay Reilly sizin yazdığınızı ileri sürüyor.”</span></p>
			<p class="paragraf ParaOverride-23"><span class="CharOverride-21">“Kim?”</span></p>
			<p class="paragraf ParaOverride-23"><span class="CharOverride-21">“Bay Reilly. Eskiden Levy Pantolonları’nda çalışan, iriyarı, yeşil kasketli adam.” Bay Levy, Bayan Trixie’ye sabah gazetesindeki resimleri gösterdi. “İşte şurdaki.”</span></p>
			<p class="paragraf ParaOverride-23"><span class="CharOverride-21">Bayan Trixie büyüteci gazeteye yaklaştırdı. “Aman Tanrım,” dedi. “Başına neler gelmiş?” Zavallı Gloria. Yaralanmış gibi görünüyordu. “Bu Bay Reilly mi?”</span></p>
			<p class="paragraf ParaOverride-23"><span class="CharOverride-21">“Evet. Galiba onu anımsıyorsunuz. Mektubu sizin yazdığınızı söylüyor.”</span></p>
			<p class="paragraf ParaOverride-23"><span class="CharOverride-21">“Öyle mi?” Gloria Reilly yalan söylemezdi. Gloria yapmazdı. O yalnızca gerçeği söylerdi. Gloria onun dostuydu. Bayan Trixie puslu anıları tazelemeye çalıştı. Artık anımsayamadığı öyle çok şey olmuştu ki. “Eh, herhalde yazmışımdır. Evet. Siz söyleyince anımsadım. O mektubu yazdım galiba. Bunu çoktan hak ettiniz. Şu son birkaç yıldır beni delirttiniz. Emeklilik yok. Jambon yok. Hiçbir şey yok. Dilerim elinizdeki her şeyi yitirirsiniz.”</span></p>
			<p class="paragraf ParaOverride-23"><span class="CharOverride-21">“Yazdın ha?” diye sordu Bayan Levy. “Senin için yaptığım onca şeyden sonra kalkıp böyle bir şey yazabildin demek? Koynumuzda yılan beslemişiz! Levy Pantolonları’na veda edebilirsin; seni hain. İstediğin oldu. Iskartaya çıkarıldın!”</span></p>
			<p class="paragraf ParaOverride-23"><span class="CharOverride-21">Bayan Trixie gülümsedi. Şu can sıkıcı kadın gerçekten heyecanlanmıştı. Gloria her zaman kendisinin dostu olmuştu. Bu baş belasının sonu düşkünler evi mi olacaktı? Belki de. Ama şu anda yeşilimsi mavi tırnaklarını çıkarmış, üzerine doğru gelmekteydi.</span></p>
			<p class="paragraf ParaOverride-23"><span class="CharOverride-21">Bayan Trixie avaz avaz haykırmaya başladı.</span></p>
			<p class="paragraf ParaOverride-23"><span class="CharOverride-21">“Onu rahat bırak,” dedi Bay Levy karısına. “Demek böyle? Susan’la Sandra bunu duyunca ne yapacaklar bakalım? Anneleri yaşlı bir kadına öyle çok eziyet etti ki, kızlar külotlarına kadar her şeylerini yitirmek üzereler.”</span></p>
			<p class="paragraf ParaOverride-23"><span class="CharOverride-21">“İyi. Beni suçla,” dedi Bayan Levy çılgınca bir öfkeyle. “O kâğıdı daktiloya ben taktım. Tuşları gagalamasına yardım ettim.”</span></p>
			<p class="paragraf ParaOverride-23"><span class="CharOverride-21">“O mektubu, seni emekliye ayırmayan Levy Pantolonları’ndan öç almak için yazmadın mı?”</span></p>
			<p class="paragraf ParaOverride-23"><span class="CharOverride-21">“Evet, evet,” dedi Bayan Trixie dalgın dalgın.</span></p>
			<p class="paragraf ParaOverride-23"><span class="CharOverride-21">“Sana güvenmiştim,” diye haykırdı Bayan Levy. “O dişleri hemen geri ver!”</span></p>
			<p class="paragraf ParaOverride-23"><span class="CharOverride-21">Kocası, Bayan Trixie’nin ağzına uzanan eli son anda yakaladı.</span></p>
			<p class="paragraf ParaOverride-23"><span class="CharOverride-21">“Susun!” diye hırıldadı Bayan Trixie, beyaz dişlerini ışıldatarak. “İnsana kendi evinde bile rahat yok.”</span></p>
			<p class="paragraf ParaOverride-23"><span class="CharOverride-21">“Senin o saçma sapan, kuş beyinli ‘tasarın’ olmasaydı, bu kadın çoktan emekli olmuştu,” dedi Bay Levy karısına. “Onca yıl kötü kötü kehanetlerde bulunduktan sonra, Levy Pantolonları’nı mahvolma noktasına getiren yine sen oldun.”</span></p>
			<p class="paragraf ParaOverride-23"><span class="CharOverride-21">“Anlıyorum. Onu suçlamıyorsun. Yüksek nitelikleri, ülküleri olan bir kadını suçluyorsun. Levy Pantolonları’na hırsız girse, </span><span class="CharOverride-22">beni </span><span class="CharOverride-21">suçlarsın. Yardıma gereksinimin var, Gus. Fena halde.”</span></p>
			<p class="paragraf ParaOverride-23"><span class="CharOverride-21">“Evet, var. Hem de Lenny’nin doktorunun yardımına.”</span></p>
			<p class="paragraf ParaOverride-23"><span class="CharOverride-21">“Çok iyi, Gus.”</span></p>
			<p class="paragraf ParaOverride-23"><span class="CharOverride-21">“Susun!”</span></p>
			<p class="paragraf ParaOverride-23"><span class="CharOverride-21">“Ama Lenny’nin doktorunu araması gereken kişi, sensin. Ondan, Bayan Trixie’nin bunamış ve ehliyetsiz olduğunu belirten, mektubu yazmasına neden olan dürtüyü açıklayan bir rapor isteyeceksin.”</span></p>
			<p class="paragraf ParaOverride-23"><span class="CharOverride-21">“Bu senin sorunun,” diye yanıtladı Bayan Levy öfkeyle. “Onu sen ara.”</span></p>
			<p class="paragraf ParaOverride-23"><span class="CharOverride-21">“Annelerinin küçük yanılgısını öğrenmek Susan’la Sandra’nın hiç hoşuna gitmeyecek.”</span></p>
			<p class="paragraf ParaOverride-23"><span class="CharOverride-21">“Bir de tehdit, öyle mi?”</span></p>
			<p class="paragraf ParaOverride-23"><span class="CharOverride-21">“Senden birtakım şeyler öğrendim. Ne de olsa bir süredir evliyiz.” Bay Levy hiddetin ve korkunun karısının yüzündeki oyununu izledi. Kadın ilk kez söyleyecek bir şey bulamıyordu. “Kızlar biricik annelerinin bu kadar aptal biri olduğunu öğrenmek istemeyeceklerdir. Şimdi Trixie’yi Lenny’nin doktoruna nasıl götüreceğini düşün. Kadının ifadesi ve herhangi bir doktorun vereceği rapor Abelman’ın davadaki şansını yitirmesine yeter. Yapman gereken tek şey, bu kadını bir duruşma salonuna sokmak ve yargıca göstermek.”</span></p>
			<p class="paragraf ParaOverride-23"><span class="CharOverride-21">“Ben çok çekici bir kadınım,” dedi Bayan Trixie, bir an bile duraksamaksızın.</span></p>
			<p class="paragraf ParaOverride-23"><span class="CharOverride-21">“Elbette öylesin,” dedi Bay Levy, kadına doğru iyice eğilerek. “Seni emekliye ayıracağız, Bayan Trixie. Üstelik maaşına zam yaptıktan sonra. Çok sıkı pazarlık ettin.”</span></p>
			<p class="paragraf ParaOverride-23"><span class="CharOverride-21">“Emeklilik mi?” diye hırıldadı Bayan Trixie. “Bakın bunu hiç beklemiyordum. Şükürler olsun.”</span></p>
			<p class="paragraf ParaOverride-23"><span class="CharOverride-21">“O mektubu yazdığını belirten ifadeyi imzalayacaksın, değil mi?”</span></p>
			<p class="paragraf ParaOverride-23"><span class="CharOverride-21">“Elbette imzalarım!” diye bağırdı Bayan Trixie. Gloria eşi bulunmaz bir dosttu. Gloria onu nasıl kurtaracağını iyi biliyordu. Gloria çok kurnazdı. Bu sihirli mektubu anımsadığı için Tanrı Gloria’dan razı olsundu. “Duymak istediğiniz her şeyi söylerim.”</span></p>
			<p class="paragraf ParaOverride-23"><span class="CharOverride-21">“Ansızın her şeyi kavradım.” Bayan Levy’nin acı sesi bir gazete yığınının ardından duyuldu. “Sevgili kızlarım aracılığıyla bana şantaj yapıyorsun. Eskisinden de büyük bir playboy olabilmek  için beni bir kenara itmek istiyorsun. Levy Pantolonları’nın sonu kesinlikle geldi. Suçu bana yükleyebileceğine gerçekten inanıyor musun?”</span></p>
			<p class="paragraf ParaOverride-23"><span class="CharOverride-21">“Elbette. Ayrıca Levy’nin sonunun geldiği de doğru. Ama nedeni, başarısız oyunlarından biri değil.” Bay Levy mektuplara baktı. “Şu Abelman konusu beni pek çok şey düşünmeye itti. Neden kimse pantolonlarımızı almıyor? Çünkü pantolonlarımız berbat. Çünkü hâlâ babamın yirmi yıl önce kullandığı modelleri ve kumaşları kullanıyoruz. Çünkü yaşlı diktatör fabrikadaki hiçbir şeyin değiştirilmesine izin vermedi. Çünkü içimdeki bütün girişimciliği öldürdü.”</span></p>
			<p class="paragraf ParaOverride-23"><span class="CharOverride-21">“Baban son derece zeki bir insandı. Ona daha fazla saygısızlık etmene izin vermeyeceğim.”</span></p>
			<p class="paragraf ParaOverride-23"><span class="CharOverride-21">“Kapa çeneni. Bayan Trixie’nin umulmadık mektubu bana bir fikir verdi. Bundan böyle yalnızca bermuda tipi şort üreteceğiz. Daha kolay, daha az masraflı ve daha kârlı. Yıkayıp giyilebilecek şortlar istiyorum. Levy Pantolonları artık yerini Levy Şortları’na bırakacak.”</span></p>
			<p class="paragraf ParaOverride-23"><span class="CharOverride-21">“’Levy Şortları.’ Aman ne buluş. Güldürme beni. Bir yıla kalmaz batarsın. Babanın anısını silmek için yapmayacağın şey yok, öyle değil mi? Sen hiçbir işi yürütmeyi beceremezsin. Sen başarısız biri, bir playboy, bir kumarbazsın.”</span></p>
			<p class="paragraf ParaOverride-23"><span class="CharOverride-21">“Susun! Yetti artık! Emeklilik buysa, Levy Pantolonları’na geri döneyim daha iyi.” Bayan Trixie kurabiye kutusunu onlara doğru salladı. “Evimden çıkıp gidin, çekimi postalamayı da unutmayın.”</span></p>
			<p class="paragraf ParaOverride-23"><span class="CharOverride-21">“Levy Pantolonları’nı işletemiyorum. Doğru. Ama Levy Şortları’nı yönetebilirim.”</span></p>
			<p class="paragraf ParaOverride-23"><span class="CharOverride-21">“Ansızın kendine güvenen biri olup çıktın,” dedi Bayan Levy, isterinin kıyısında gezinen bir sesle. Gus Levy bir şirketi yönetecekti demek? Yönetici Gus Levy! Susan’la Sandra’ya ne derdi? Gus Levy’ye ne derdi? Kendisine ne olacaktı? “Vakıf falan da kalmıyor herhalde?”</span></p>
			<p class="paragraf ParaOverride-23"><span class="CharOverride-21">“Kalmaz olur mu?” Bay Levy kendi kendine gülümsedi. Sonunda karısı dümeni elinden kaçırmış, bir karmaşa denizinde sürüklenmeye başlamıştı; gideceği yönü kocasına soruyordu. “Bir ödül koyacağız. Peki bu ödül ne için verilecek; övülesi hizmetler ve yürekli davranışlar için değil mi?”</span></p>
			<p class="paragraf ParaOverride-23"><span class="CharOverride-21">“Evet,” dedi Bayan Levy zavallı bir sesle.</span></p>
			<p class="paragraf ParaOverride-23"><span class="CharOverride-21">“İşte sana gözü pek bir davranış.” Bay Levy gazeteyi aldı, yerde yatan idealistin yanı başında dikilen zenciyi gösterdi. “İlk ödülü o alacak.</span></p>
			<p class="paragraf ParaOverride-23"><span class="CharOverride-21">“Ne? Kara gözlüklü bir suçlu mu? Bourbon Caddesi’nin sakinlerinden biri? Lütfen, Gus. Bu olanaksız. Leon Levy öleli daha birkaç yıl oldu. Bırak da rahat uyusun.”</span></p>
			<p class="paragraf ParaOverride-23"><span class="CharOverride-21">“Oldukça elverişli bir çözüm; yaşlı Leon Levy’nin üzerine atlayacağı türden bir numara. İşçilerimizin çoğu zenci. İşte sana başarılı bir halkla ilişkiler örneği. Kısa bir süre sonra daha çok ve daha iyi işçiler gerekecek bana. Böylece herkesin çalışmak isteyeceği, olumlu bir iş ortamı hazırlamış olacağız.”</span></p>
			<p class="paragraf ParaOverride-23"><span class="CharOverride-21">“Ama </span><span class="CharOverride-22">bununla </span><span class="CharOverride-21">değil...” Bayan Levy’nin sesi, öğürür gibi çıkmıştı. “Ödüller </span><span class="CharOverride-22">düzgün</span><span class="CharOverride-21"> insanlar içindir.”</span></p>
			<p class="paragraf ParaOverride-23"><span class="CharOverride-21">“Sürekli savunduğun idealistliğe ne oldu? Azınlıklara ilgi duyduğunu sanırdım. En azından öyle derdin. Her neyse, Reilly kurtarılmaya değerdi. Beni gerçek suçluya götüren o oldu.”</span></p>
			<p class="paragraf ParaOverride-23"><span class="CharOverride-21">“Yaşamının bundan sonrasını nefretle dolup taşarak geçiremezsin.”</span></p>
			<p class="paragraf ParaOverride-23"><span class="CharOverride-21">“Nefret duyduğumu kim söylüyor? Sonunda yaratıcı bir şeyler yapmaya başladım. Bayan Trixie, telefonunuz nerede?”</span></p>
			<p class="paragraf ParaOverride-23"><span class="CharOverride-21">“Kim?” Bayan Trixie, International marka traktörlerle dolu bir Monrovia şilebinin limandan ayrılışını izliyordu. “Telefonum yok. Köşedeki bakkalda olacak.”</span></p>
			<p class="paragraf ParaOverride-23"><span class="CharOverride-21">“Hadi, Bayan Levy. Bakkala git. Lenny’nin doktorunu ve gazeteyi ara; Jones’a nasıl ulaşabileceğimizi sor, ama bu insanların genellikle telefonu yoktur. Polisi de bir dene. Onlar bilebilir. Numarayı bana getir. Onu kendim arayacağım.”</span></p>
			<p class="paragraf ParaOverride-23"><span class="CharOverride-21">Bayan Levy durmuş kocasına bakıyordu; renkli kirpikleri kıpırdamıyordu.</span></p>
			<p class="paragraf ParaOverride-23"><span class="CharOverride-21">“Hazır dükkâna gitmişken, şu Paskalya jambonumu da alın,” dedi Bayan Trixie öfkeli bir sesle. “O jambonu burada, evimde görmek istiyorum! Bu kez lafı kıvırtmaya çalışmayın. Benden bir itirafname istiyorsanız, bedelini ödemeye başlayın bakalım.”</span></p>
			<p class="paragraf ParaOverride-23"><span class="CharOverride-21">Bayan Levy’ye dönerek hırıldadı; bir şeyin simgesiymiş, bir meydan okumaymış gibi dişlerini göstermişti.</span></p>
			<p class="paragraf ParaOverride-23"><span class="CharOverride-21">“Gördün mü?” dedi Bay Levy karısına. “Bakkala gitmen için üç tane nedenin var.” On dolarlık bir banknot uzattı. “Seni burada bekleyeceğim.”</span></p>
			<p class="paragraf ParaOverride-23"><span class="CharOverride-21">Bayan Levy parayı aldı, kocasına şöyle dedi: “Artık mutlusundur herhalde. Bundan böyle beni bir hizmetçi gibi kullanacaksın, değil mi? Bu olay tepemde bir kılıç gibi sallanacak. Küçücük bir hata bana nelere mal oluyor.”</span></p>
			<p class="paragraf ParaOverride-23"><span class="CharOverride-21">“Küçücük bir hata mı? Yarım milyonluk tazminat davasına küçük mü diyorsun? Peki nelere mal oluyormuş? Tek yapacağın şey, köşebaşındaki bakkala gitmek.”</span></p>
			<p class="paragraf ParaOverride-23"><span class="CharOverride-21">Bayan Levy arkasını döndü, dar koridorda ilerledi. Kapı gürültüyle kapandı; Bayan Trixie üzerinden ağır bir yük kalkmışçasına huzur dolu bir uykuya daldı. Bay Levy onun horultularını dinleyerek limandan çıkan ve akıntıyı izleyerek körfeze doğru kıvrılan Monrovia şilebini seyretti.</span></p>
			<p class="paragraf ParaOverride-23"><span class="CharOverride-21">Kafası günlerdir ilk kez dinginleşmişti; mektubu çevreleyen olaylar aklından birer birer geçmeye başladı. Önce Abelman’a gönderilen mektubu düşündü, sonra da mektupta kullanılan dilin benzerini nerede duyduğunu: Bir saat önce Reilly antikasının avlusunda. “Kırbaçlanmalı.” “Geri zekâlı Mancuso.” Demek mektubu yazan oydu? Bay Levy haksız yere suçlanmış olan, kurabiye kutusunun üzerinde horlayan kadına sevgi dolu gözlerle baktı. Herkesin iyiliği için, dedi içinden, itiraf edeceksiniz, sonra da yetersiz olduğunuz açıklanacak. Bayan Trixie. Suç size yıkılacak. Bay Levy yüksek sesle güldü. Bayan Trixie suçu neden öylesine içtenlikle kabullenmişti acaba?</span></p>
			<p class="paragraf ParaOverride-23"><span class="CharOverride-21">“Susun!” diye yapıştırdı Bayan Trixie ansızın uyanarak.</span></p>
			<p class="paragraf ParaOverride-23"><span class="CharOverride-21">Reilly antikası ne olursa olsun paçayı sıyırmayı hak etmişti. Kendine özgü, alışılmadık yöntemiyle kendisini, Bayan Trixie’yi ve Bay Levy’yi kurtarmayı başarmıştı. Burma Jones denen kişiye gelince; cömert bir ödülü hak etmişti... ya da bahşişi. Ona yeni Levy Şortları’nda iş vermek, halkla ilişkiler açısından çok yararlı olacaktı. Bir ödül ve bir iş. Levy Şortları’nın açılışı gazetelere olumlu bir biçimde yansımalıydı. Bu da bir ticaret hilesi sayılmaz mıydı?</span></p>
			<p class="paragraf ParaOverride-23"><span class="CharOverride-21">Bay Levy, Sanayi Kanalı’nın ağzını çaprazlamasına geçen şilebe baktı. Bayan Levy de yakında kendisini San Juan’a giden bir gemide bulacaktı. Kumsalda gülen, şarkı söyleyen, dans eden annesini ziyaret edebilirdi; Bayan Levy’nin Levy Şortları tasarısında hiçbir yeri olamazdı.</span></p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-18-backlink" id="footnote-225-18">18</a> (Fr.) Kutu. (ç.n.)</p>
				</div>
			</div>
		</div>
	</body>
</html>