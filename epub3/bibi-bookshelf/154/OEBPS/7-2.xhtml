<html xmlns="http://www.w3.org/1999/xhtml">
	<head>
		<title>7-2</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x7" xml:lang="tr-TR">
		<div class="Basic-Text-Frame">
			<p class="anabaslik" id="_idParaDest-4">Üç</p>
			<p class="paragraf ParaOverride-13"><span class="CharOverride-21">Ignatius tuğla döşeli patikayı sendeleye sendeleye tırmanıp eve vardı, basamakları güçbela çıktı ve zili çaldı. Ölü muz ağacının yapraklarından biri kopmuş, Plymouth’un motor kapağının üzerine düşmüştü.</span></p>
			<p class="paragraf ParaOverride-13"><span class="CharOverride-21">“Ignatius, bebeğim,” diye haykırdı, kapıyı açan annesi. “N’oldu? Ölmek üzereymiş gibi bi halin var.”</span></p>
			<p class="paragraf ParaOverride-13"><span class="CharOverride-21">“Tramvayda supabım kapandı.”</span></p>
			<p class="paragraf ParaOverride-13"><span class="CharOverride-21">“Tanrım. Çabuk içeri gir, dışarsı suğuk.”</span></p>
			<p class="paragraf ParaOverride-13"><span class="CharOverride-21">Ignatius acınası bir halde, ayaklarını sürüyerek mutfağa girdi, bir iskemlenin üzerine çöktü.</span></p>
			<p class="paragraf ParaOverride-13"><span class="CharOverride-21">“Sigorta şirketindeki personel müdürü bana son derece alçaltıcı bir biçimde davrandı.”</span></p>
			<p class="paragraf ParaOverride-13"><span class="CharOverride-21">“İşe alınmadın mı?”</span></p>
			<p class="paragraf ParaOverride-13"><span class="CharOverride-21">“Elbette alınmadım.”</span></p>
			<p class="paragraf ParaOverride-13"><span class="CharOverride-21">“Neler oldu?”</span></p>
			<p class="paragraf ParaOverride-13"><span class="CharOverride-21">“Bu konudan söz etmemeyi yeğlerim.”</span></p>
			<p class="paragraf ParaOverride-13"><span class="CharOverride-21">“Öteki yerlere de gittin mi?”</span></p>
			<p class="paragraf ParaOverride-13"><span class="CharOverride-21">“Gitmediğim belli değil mi? Olası işverenleri büyüleyecek bir durumda olmadığım açık. Olabildiğince çabuk eve dönme akıllılığını gösterdim.”</span></p>
			<p class="paragraf ParaOverride-13"><span class="CharOverride-21">“Muralini bozma, bi tanem.”</span></p>
			<p class="paragraf ParaOverride-13"><span class="CharOverride-21">“’Mural’ mi? Ne yazık ki ne demek istediğini anlamıyorum.”</span></p>
			<p class="paragraf ParaOverride-13"><span class="CharOverride-21">“Lütfen kabalaşma. İyi bi iş bulacaksın, eminim. İş aramaya daha yeni başladın,” dedikten sonra oğluna baktı. “Ignatius, sigortacıynan konuşurken o kasket başında mıydı?”</span></p>
			<p class="paragraf ParaOverride-13"><span class="CharOverride-21">“Tabii ki başımdaydı. Büro iyi ısıtılmamıştı. O şirkette çalışanların her gün o soğuğu yiyip nasıl yaşayabildiklerini aklım almıyor. Bu yetmezmiş gibi, beyinlerini kızartan, gözlerini kör eden bir sürü floresan lamba var. O işyerinden hiç hoşlanmadım. Personel müdürüne çalışma ortamının yetersizliklerinden söz etmeyi denedim, ama hiç ilgilenmedi. Sonunda düşmanca bir tavır takındı.” Ignatius gök gürlemesini andıran bir geğirti salıverdi. “Ama sana böyle olacağını söylemiştim. Ben bu çağa uymayan biriyim. İnsanlar bunu anlıyor ve bundan hoşlanmıyorlar.”</span></p>
			<p class="paragraf ParaOverride-13"><span class="CharOverride-21">“Ah, Tanrım, peşini bırakmamalısın, bebeğim.”</span></p>
			<p class="paragraf ParaOverride-13"><span class="CharOverride-21">“Bırakmamak mı?” diye yineledi Ignatius öfkeyle. “Bu sapık düşünceleri kafana kim sokuyor kuzum?”</span></p>
			<p class="paragraf ParaOverride-13"><span class="CharOverride-21">“Bay Mancuso.”</span></p>
			<p class="paragraf ParaOverride-13"><span class="CharOverride-21">“Aman Tanrım! Anlamalıydım. Peki kendisi ‘peşini bırakmayan’ların örneği miymiş?”</span></p>
			<p class="paragraf ParaOverride-13"><span class="CharOverride-21">“Zavallı adamın hayat öyküsünü bi dinnesen. Karakoldaki çavuşun ona neler yaptığını bi duysan...”</span></p>
			<p class="paragraf ParaOverride-13"><span class="CharOverride-21">“Yeter!” Ignatius bir kulağını kapadıktan sonra yumruğunu masaya indirdi. “O adamla ilgili tek sözcük daha duymak istemiyorum. Yüzyıllardır dünyaya savaşı ve hastalığı yayanlar hep Mancuso’lar olmuştur. Bu iblisin ruhu ansızın evimizden çıkmaz oldu. Adam senin Svengali’n</span><span class="dipnot"><a class="_idFootnoteLink" href="#footnote-225-6" id="footnote-225-6-backlink">6</a></span><span class="CharOverride-21"> olup çıktı!”</span></p>
			<p class="paragraf ParaOverride-13"><span class="CharOverride-21">“Ignatius, kendine gel!”</span></p>
			<p class="paragraf ParaOverride-13"><span class="CharOverride-21">“‘Peşini bırakmama’yı kabul etmiyorum! İyimserlik midemi bulandırır. Sapıklıktır. Yaratıldığından beri insanoğluna evrende en çok yakışan şey, dert çekmektir.”</span></p>
			<p class="paragraf ParaOverride-13"><span class="CharOverride-21">“Ben dert çekmiyorum.”</span></p>
			<p class="paragraf ParaOverride-13"><span class="CharOverride-21">“</span><span class="CharOverride-22">Çekiyorsun</span><span class="CharOverride-21">.”</span></p>
			<p class="paragraf ParaOverride-13"><span class="CharOverride-21">“Hayır, çekmiyorum.”</span></p>
			<p class="paragraf ParaOverride-13"><span class="CharOverride-21">“Evet, çekiyorsun.”</span></p>
			<p class="paragraf ParaOverride-13"><span class="CharOverride-21">“Ignatius, ben dert </span><span class="CharOverride-22">çekmiyorum</span><span class="CharOverride-21">. Çekseydim, söölerdim.”</span></p>
			<p class="paragraf ParaOverride-13"><span class="CharOverride-21">“Ben sarhoş olup birinin özel mülküne zarar verseydim, bu yüzden öz oğlumu aç kurtların önüne atsaydım, saçımı başımı yolar, gözyaşlarına boğulurdum. Dizlerim kaynayıncaya kadar yere diz çöker, özür dilerdim. Ha, aklıma gelmişken, günahın için rahip sana nasıl bir ceza verdi?”</span></p>
			<p class="paragraf ParaOverride-13"><span class="CharOverride-21">“Üç tane Aziz Maria, bir tane de Babamız duası okuycam.”</span></p>
			<p class="paragraf ParaOverride-13"><span class="CharOverride-21">“Hepsi bu kadar mı?” diye haykırdı Ignatius. “Ona neler yaptığını, pırıl pırıl bir eserin yaratılışını nasıl engellediğini anlatmadın mı?”</span></p>
			<p class="paragraf ParaOverride-13"><span class="CharOverride-21">“Günah çıkarmaya gittim, Ignatius. Pedere her bi şeyi annattım. ‘Tatlım, suç sende dilmiş gibi görünüyo,’ dedi. ‘Anlaşılan ıslak caddede azıcık kaymışsın.’ Ona senden söz ettim. ‘Oğlum kitap yazmasını engellediğimi söylüyor,’ dedim. ‘Nerdeyse beş yıldır bir kitap yazıyor da.’ Bunun üzerine Peder, ‘Yaa? Bana pek önemli bi şiy gibi gelmedi,’ dedi. ‘En iyisi ona evden çıkıp bir iş bulmasını sööle,’ dedi.”</span></p>
			<p class="paragraf ParaOverride-13"><span class="CharOverride-21">“Kiliseye yardım etmemekte çok haklıymışım,” diye kükredi Ignatius. “Oracıkta, günah çıkarma kulübesinde kırbaçlanmalıydın.”</span></p>
			<p class="paragraf ParaOverride-13"><span class="CharOverride-21">“Ignatius, bak oğlum, yarın başka yerlere bakarsın, oldu mu? Şehirde bi dolu iş var. Bayan Marie-Louise ile, Alman’ın dükkânında çalışan şu yaşlı bayanla konuşuyorum. Kulağı ağır işiten, topal bi kardeşi var. Adam nerdeyse sağır. Goodwill Sanayii Şirketi’nde iyi bi iş bulmuş kendine.”</span></p>
			<p class="paragraf ParaOverride-13"><span class="CharOverride-21">“Belki ben de oraya başvurmalıyım.”</span></p>
			<p class="paragraf ParaOverride-13"><span class="CharOverride-21">“Ignatius! Onlar süpürme silme gibi işler için yalnız körlerlen sakatları çalıştırıyolar.”</span></p>
			<p class="paragraf ParaOverride-13"><span class="CharOverride-21">“Bu insanların harika birer iş arkadaşı olacağından eminim.”</span></p>
			<p class="paragraf ParaOverride-13"><span class="CharOverride-21">“En iyisi, akşam gastelerine bakmalı. Belki orda doğru dürüz bi iş vardır!”</span></p>
			<p class="paragraf ParaOverride-13"><span class="CharOverride-21">“Yarın yine dışarı çıkmak zorundaysam, sabah çok erken çıkmayacağım. Bugün kent merkezindeyken sersem gibiydim.”</span></p>
			<p class="paragraf ParaOverride-13"><span class="CharOverride-21">“Ama evden ayrıldığında öğlen olmuştu.”</span></p>
			<p class="paragraf ParaOverride-13"><span class="CharOverride-21">“Yine de kendime gelememiştim, ama. Dün gece çok kötü düşler gördüm. Uyandığımda her yanım kırılıyordu, üstelik sayıklıyordum.”</span></p>
			<p class="paragraf ParaOverride-13"><span class="CharOverride-21">“Aa, dinle bak. Bu ilanı gastede her gün görüyorum,” dedi Bayan Reilly, gazeteyi gözlerine iyice yaklaştırarak. “Temiz, çalışken erkek...”</span></p>
			<p class="paragraf ParaOverride-13"><span class="CharOverride-21">“</span><span class="CharOverride-22">Çalışkan</span><span class="CharOverride-21"> olacak.”</span></p>
			<p class="paragraf ParaOverride-13"><span class="CharOverride-21">“Temiz, çalışkan, güvenilir, sissiz...”</span></p>
			<p class="paragraf ParaOverride-13"><span class="CharOverride-21">“</span><span class="CharOverride-22">Sessiz</span><span class="CharOverride-21">. Versene şunu bana.” Ignatius gazeteyi annesinin elinden kaptı. “Eğitimini tamamlamamış olman büyük şanssızlık.”</span></p>
			<p class="paragraf ParaOverride-13"><span class="CharOverride-21">“Babam çok fakirdi.”</span></p>
			<p class="paragraf ParaOverride-13"><span class="CharOverride-21">“Lütfen! Şu anda acıklı bir öykü daha dinleyemem. ‘Temiz, çalışkan, güvenilir, sessiz bir erkek.’ Tanrım! İstedikleri nasıl bir canavar acaba? Böyle bir dünya görüşüne sahip olan biriyle asla çalışmam.”</span></p>
			<p class="paragraf ParaOverride-13"><span class="CharOverride-21">“Gerisini de okusana, bebeğim.”</span></p>
			<p class="paragraf ParaOverride-13"><span class="CharOverride-21">“Büro işi, 25-35 yaşlarında. Her gün 8.00 ile 21.00 arasında, Sanayii Kanalı ve Irmağı, Levy Pantolonları’na başvurulması... Hayır, olamaz. Saat dokuzdan önce onca yolu tepip orada olmam kesinlikle olanaksız.”</span></p>
			<p class="paragraf ParaOverride-13"><span class="CharOverride-21">“Datlım, çalışacaksan erken kalkmayı öyrenmelisin.”</span></p>
			<p class="paragraf ParaOverride-13"><span class="CharOverride-21">“Hayır, anne.” Ignatius gazeteyi ocağın üzerine fırlattı. “Gözüm çok daha yükseklerde. Bu tür bir işte çalışamam. Gazete dağıtıcılığı yapmak çok daha uygun bana kalırsa.”</span></p>
			<p class="paragraf ParaOverride-13"><span class="CharOverride-21">“Ignatius, senin gibi koca bi adam bütün gün pisikletin tepesinde gaste dağıtamaz.”</span></p>
			<p class="paragraf ParaOverride-13"><span class="CharOverride-21">“Belki sen beni arabayla dolaştırırsın, ben de arka pencereden gazeteleri fırlatırım.”</span></p>
			<p class="paragraf ParaOverride-13"><span class="CharOverride-21">“Dinle oğlum,” dedi Bayan Reilly, sinirlenerek. “Yarın çıkıp iş arıycaksın. Annaşıldı mı? İlk önce şu ilan veren yere gitçeksin. Kaytarmaya çalışıyosun, Ignatius. Seni tanırım.”</span></p>
			<p class="paragraf ParaOverride-13"><span class="CharOverride-21">“Ah, aah,” diye esnedi Ignatius, pembe, yumuşak dilini göstererek. “Levy Pantolonları adı da başvurduğum öteki şirketlerin adları kadar kötü geliyor kulağa. Anlaşılan işe merdivenin ilk basamağından başlayacağım.”</span></p>
			<p class="paragraf ParaOverride-13"><span class="CharOverride-21">“Biraz bekle, bebeğim. Görüceksin, her şey yoluna giricek.”</span></p>
			<p class="paragraf ParaOverride-13"><span class="CharOverride-21">“Hey Allahım!”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Devriye Mancuso’nun aklına iyi bir fikir gelmişti; bunu aklına sokan kişiyse –inanması güç ama– Ignatius’tu. Ne zaman bovling oynamaya gidebileceklerini sormak için Bayan Reilly’yi aramış, ama telefonu Ignatius açmış, açar açmaz da bağırmaya başlamıştı; “Bizi rahatsız etmeyi kes artık, geri zekâlı! Sende azıcık sağduyu olsaydı, bizimle uğraşmak yerine, biricik annemle bana kötü davranan, sonra da soyan Neşeli Gece Barı gibi inleri araştırırdın. Kötü emelleri olan, fettan bir konsomatrisin pençesine düşmeme ramak kaldı. Üstüne üstlük, barın sahibi bir Nazi. Canımızı zor kurtardık. Sen git de o çeteyi sorgula. Bizi rahat bırak, yuva yıkıcı!”</span></p>
			<p class="paragraf ParaOverride-13"><span class="CharOverride-21">Sonra Bayan Reilly almacı oğlunun elinden zorla kapmıştı.</span></p>
			<p class="paragraf ParaOverride-13"><span class="CharOverride-21">O barın yerini öğrenmek çavuşu çok memnun edecekti. Belki böyle bir yeri ortaya çıkardığı için Devriye Mancuso’yu kutlardı bile. Devriye Mancuso çavuşun karşısına dikilip boğazını temizledikten sonra, “Bi barda çıplak  kız çalıştırıldığına ilişkin ihbar aldım,” dedi.</span></p>
			<p class="paragraf ParaOverride-13"><span class="CharOverride-21">“İhbar mı aldın?” diye sordu çavuş. “Kimden peki?”</span></p>
			<p class="paragraf ParaOverride-13"><span class="CharOverride-21">Devriye Mancuso pek çok nedenden dolayı Ignatius’un adını olaya karıştırmaktan kaçındı. Bayan Reilly’de karar kıldı.</span></p>
			<p class="paragraf ParaOverride-13"><span class="CharOverride-21">“Tanıdığım bir hanımdan,” diye yanıtladı.</span></p>
			<p class="paragraf ParaOverride-13"><span class="CharOverride-21">“Bu hanım o yeri nereden biliyor peki?” diye sordu çavuş. “Kim götürmüş onu oraya?”</span></p>
			<p class="paragraf ParaOverride-13"><span class="CharOverride-21">Devriye Mancuso, ‘oğlu’ diyemezdi. Bu sözcük bazı yaraları deşebilirdi. Çavuşla yaptığı konuşmalar neden yürümüyordu acaba?</span></p>
			<p class="paragraf ParaOverride-13"><span class="CharOverride-21">“Oraya yalnız gitmiş,” dedi sonunda, konuşmanın daha da abuk sabuk bir yön almasını engellemeye çalışarak.</span></p>
			<p class="paragraf ParaOverride-13"><span class="CharOverride-21">“Öyle bir yerde tek başına bir hanım, ha?” diye haykırdı çavuş. “Ne biçim hanım bu? O da mı konsomatris yoksa? Defol buradan, Mancuso! Bana kuşkulu birini getir, anlaşıldı mı? Henüz bir kişi bile getiremedin. Konsomatris kızlarla durumu idare etmeye çalışıyorsun. Gidip dolabını bir karıştır bakalım. Bugün asker olacaksın. Hadi, kıpırda!”</span></p>
			<p class="paragraf ParaOverride-13"><span class="CharOverride-21">Devriye Mancuso üzgün üzgün dolabın yanına gitti; çavuşa neden bir türlü yaranamıyordu? O gidince çavuş dedektiflerden birine döndü: “Bir akşam birkaç kişiyi Neşeli Gece Barı’na gönder. Oradakilerden biri Mancuso’yla konuşacak kadar budala olmalı. Sakın Mancuso’ya bundan söz etme. O ahmağın kendine pay çıkarmasını istemiyorum. Bana doğru dürüst bir suçlu getirene kadar tebdili kıyafet dolaşacak.”</span></p>
			<p class="paragraf ParaOverride-13"><span class="CharOverride-21">“Biliyor musunuz, onunla ilgili bir şikâyet daha aldık. Bir kadın ufak tefek, başında sombrero olan birinin otobüste arkadan kendisine yaslandığından yakındı.”</span></p>
			<p class="paragraf ParaOverride-13"><span class="CharOverride-21">“Ciddi mi söylüyorsun?” dedi çavuş, düşünceli. “Eh, bu tür şikâyetler sürerse, Mancuso’yu </span><span class="CharOverride-22">tutuklarız</span><span class="CharOverride-21">.”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Bay Gonzalez küçük bürodaki ışıkları yakıp masasının yanındaki gaz sobasını ateşledi. Yirmi yıldır çalıştığı Levy Pantolonları’na her sabah ilk gelen hep o olurdu.</span></p>
			<p class="paragraf ParaOverride-13"><span class="CharOverride-21">Levy Pantolonları’na uğramak zorunda kaldığı o ender günlerden birinde Bay Levy’ye, “Bu sabah buraya geldiğimde hava henüz aydınlanmamıştı,” dedi.</span></p>
			<p class="paragraf ParaOverride-13"><span class="CharOverride-21">Bay Levy de, “Evden çok erken çıkıyorsun galiba,” dedi.</span></p>
			<p class="paragraf ParaOverride-13"><span class="CharOverride-21">“Bu sabah büronun önündeki basamaklarda durup sütçüyle sohbet ettim.”</span></p>
			<p class="paragraf ParaOverride-13"><span class="CharOverride-21">“Aman, kes gevezeliği, Gonzalez. Şikago’ya uçak biletimi aldın mı? Bears-Packers maçına yetişeceğim, biliyorsun.”</span></p>
			<p class="paragraf ParaOverride-13"><span class="CharOverride-21">“Ötekiler gelmeden önce büroyu ısıtmak zorundayım.”</span></p>
			<p class="paragraf ParaOverride-13"><span class="CharOverride-21">“Gazımı boş yere israf etme. Soğukta otur. Sana iyi gelir.”</span></p>
			<p class="paragraf ParaOverride-13"><span class="CharOverride-21">“Bu sabah tek başıma burada oturup hesap defterinin tam iki sayfasını doldurdum. Bakın, su soğutucusunun yanında bir fare yakaladım. Çevrede kimselerin olmadığını sanıyordu; kâğıt ağırlığını kafasına indiriverdim.”</span></p>
			<p class="paragraf ParaOverride-13"><span class="CharOverride-21">“Çok o pis şeyi üstümden! Burası sinirlerimi yeterince bozuyor zaten. Hemen telefonun başına geç ve derbi maçı için otelde yer ayırt bana.”</span></p>
			<p class="paragraf ParaOverride-13"><span class="CharOverride-21">Ancak Levy Pantolonları ince eleyip sık dokuyan bir işletme değildi. Terfi etmek için işe vaktinde gelmek yeterliydi. Bay Gonzalez büro müdürü olmuş ve emrinde çalışan birkaç neşesiz memura hükmetmeye başlamıştı. Memurların ve daktilo kızların adını bir türlü anımsayamazdı. Neredeyse yarım yüzyıldır Levy’nin hesap defterine rakamları yalan yanlış geçiren yardımcı muhasebeci, seksenlik Bayan Trixie’nin dışındakiler hemen hemen her gün değişiyorlardı sanki. Kadın işe gelip giderken bile başındaki yeşil, plastik siperliği çıkarmazdı; Bay Gonzalez’e göre bu, kadının Levy Pantolonları’na duyduğu bağlılığın bir simgesiydi. Bazı pazar günleri kiliseye giderken de şapka sanarak siperliği taktığı oluyordu. Erkek kardeşinin cenaze töreninde bile takmış, kardeşinin daha uyanık ve azıcık daha genç olan karısı siperliği başından çekip almıştı. Ancak Bayan Levy, Bayan Trixie’nin ne pahasına olursa olsun şirkette tutulması için emir vermişti.</span></p>
			<p class="paragraf ParaOverride-13"><span class="CharOverride-21">Bay Gonzalez bir bezle masanın tozunu aldı; her sabah bu saatlerde, büro hâlâ soğuk ve boşken, cüce fareler duvarların içinde kendi aralarında çılgın oyunlarını sürdürürken, Levy Pantolonları ile arasındaki bağdan aldığı mutluluğu bir kez daha düşünürdü. Irmakta, usulca kalkan sisin içinde kayarak ilerleyen yük gemileri birbirlerine düdük çalıyor, sis düdüklerinin boğuk sesi bürodaki paslı dosya dolaplarının arasında yankılanıyordu. Yanı başındaki küçük sobanın parçaları ısınıp genleştikçe patır kütür sesler çıkarıyordu. Yirmi yıldır her güne birlikte başladığı bu seslere bilinçsizce kulak verirken, her gün içtiği on sigaranın ilkini yaktı. Sigarayı filtresine kadar içip bitirdikten sonra söndürdü, kül tablasını çöp sepetine boşalttı. Bay Levy’yi masasının temizliğiyle etkilemekten hoşlanırdı.</span></p>
			<p class="paragraf ParaOverride-13"><span class="CharOverride-21">Hemen yanında Bayan Trixie’nin açılıp kapanan masası vardı. Hepsi de yarıya kadar açık olan çekmeceler tıka basa eski gazeteyle doluydu. Masanın altında küçük, yumak yumak pamukçuklar, bir de masayı dengelemesi için ayaklarından birinin altına sıkıştırılmış olan karton parçası vardı. İskemlenin üzerinde, eski püskü eşyalarla dolu kahverengi bir kesekâğıdıyla bir iplik çilesi duruyordu. Masadaki kül tablasından izmaritler taşmıştı. Bu Bay Gonzalez’in bir türlü çözemediği bir bilmeceydi, zira Bayan Trixie sigara içmezdi. Bu konuda kadını defalarca sıkıştırmasına karşın, doyurucu bir yanıt almayı başaramamıştı. Bayan Trixie’nin bulunduğu yerde manyetik bir şeyler vardı sanki. Büroda kaybolan her şey, kalemler, gözlükler, cüzdanlar, çakmaklar hep bu masada toplanırdı. Bayan Trixie ayrıca bütün telefon rehberlerini alır, masasındaki tıkış tıkış çekmecelere tıkardı.</span></p>
			<p class="paragraf ParaOverride-13"><span class="CharOverride-21">Bay Gonzalez kayıp ıstampasını tam Bayan Trixie’nin yöresinde aramaya hazırlanıyordu ki, büronun kapısı açıldı ve kadın lastik pabuçlarını tahta zeminde sürüyerek, sarsak adımlarla içeri girdi. Kucağında, en üstte duran ıstampanın yanı sıra, aynı türden malzeme ve yün çileleriyle doluymuş gibi görünen bir başka kesekâğıdı daha taşıyordu. Bayan Trixie üç ya da dört yıldır, ne işe yaradıklarını kimseye açıklamadığı bu torbaları yanında taşıyor, bazen dört ya da beş tanesini masanın yanına yığıyordu.</span></p>
			<p class="paragraf ParaOverride-13"><span class="CharOverride-21">“Günaydın, Bayan Trixie,” diye seslendi Bay Gonzalez, o coşkulu ses tonuyla. “Bu sabah nasılız bakalım?”</span></p>
			<p class="paragraf ParaOverride-13"><span class="CharOverride-21">“Kim? Ah, merhaba Bay Gomez,” dedi Bayan Trixie, güçsüz bir sesle, sonra da bir boraya yakalanmış gibi kadınlar tuvaletine doğru sürüklendi. Bayan Trixie hiçbir zaman dik duramazdı; zeminle arasında hep doksan dereceden daha dar bir açı olurdu.</span></p>
			<p class="paragraf ParaOverride-13"><span class="CharOverride-21">Onun ortadan yok oluşunu fırsat bilen Bay Gonzalez hemen ıstampasını torbadan kaptı; ıstampa pastırma kokuyordu, üstelik yağlıydı da. Istampayı silerken, bakalım öteki çalışanlardan kaç tanesi boy gösterecek, diye düşündü. Bir yıl önce bir gün, işe yalnızca kendisiyle Bayan Trixie gelmişti, ama bu aylıklara yapılan beş dolarlık zamdan önceydi. Yine de Levy Pantolonları’nda çalışanlar genellikle Bay Gonzalez’e bir telefon bile etmeden işi bırakırlardı. Bay Gonzalez’in içini sürekli kemiren bir kaygıydı bu, Bayan Trixie’nin büroya adım attığını görür görmez, gözlerini umutla kapıya dikerdi – özellikle böyle günlerde; yani fabrika ilkbahar ve yaz teslimatına başlamak zorundayken. İşin doğrusu, büroda bir yardımcıya fena halde ihtiyacı vardı.</span></p>
			<p class="paragraf ParaOverride-13"><span class="CharOverride-21">Bay Gonzalez’in gözüne kapının dışındaki yeşil siperlik ilişti. Bayan Trixie fabrikadan çıkmış, ön kapıdan bir kez daha içeriye girmeye mi karar vermişti yoksa? Tam ona göre bir davranıştı bu. Bir keresinde sabahleyin kadınlar tuvaletine girmiş ve akşamüstü Bay Gonzalez tarafından fabrikanın çatı katında, bir kumaş yığınının üzerinde uyurken bulunmuştu. Kapı açıldı, içeri Bay Gonzalez’in o güne kadar gördüğü en iri adam girdi. Adam yeşil kasketini çıkarınca, 1920’li yıllardaki gibi briyantinle sıkıca kafasına yapıştırılmış gür, siyah saçları göründü. Yeşil palto çıkınca, Bay Gonzalez dar, beyaz bir gömleğin içine tıkıştırılmış halka halka yağları ve bunları boylamasına kesen, iri çiçekli boyunbağını gördü. Bıyığa da briyantin sürülmüş olmalıydı ki, ışıl ışıl parlıyordu. Bir de incecik, pembemsi damarlarla kaplı, akıl almaz, mavi-sarı gözleri vardı. Bay Gonzalez bu su aygırının iş aramaya gelmiş olması için neredeyse duyulur bir sesle Tanrı’ya yakardı. Etkilenmiş, heyecanlanmıştı.</span></p>
			<p class="paragraf ParaOverride-13"><span class="CharOverride-21">Ignatius kendisini belki de bugüne kadar ayak bastığı en rezil büroda bulmuştu. Lekeli tavandan düzensizce sarkan çıplak ampuller yerdeki çıplak parkeleri zayıf, sarı bir ışıkla aydınlatıyordu. Eski dosya dolapları odayı birçok bölmeye ayırıyor, bölmelerin her birinde tuhaf bir portakal rengine boyanmış, cilalı bir masa duruyordu. Tozlu camların gerisinde Polonya Bulvarı’nın rıhtımı, Ordu Durağı, Mississippi Irmağı, iyice uzaktaysa doklar ve ırmağın karşısındaki Cezayir Mahallesi’nin damları gri bir görüntü oluşturuyordu. Çok yaşlı bir kadın aksayarak içeri girdi ve dosya dolaplarından birine çarptı. Odanın havası Ignatius’a kendi odasını çağrıştırmıştı, supabı neşeyle açılıverdi. Neredeyse yüksek sesle, işe kabul edilmesi için dua etti. Etkilenmiş, heyecanlanmıştı.</span></p>
			<p class="paragraf ParaOverride-13"><span class="CharOverride-21">“Buyrun?” dedi canlı bir sesle, temiz masasında oturan şık adam.</span></p>
			<p class="paragraf ParaOverride-13"><span class="CharOverride-21">“Ah, sorumlu kişinin bayan olduğunu sanmıştım,” dedi Ignatius, en gür sesiyle. Ona kalırsa, büroda aksayan tek şey bu adamdı. “Gazetedeki ilanınız için geldim.”</span></p>
			<p class="paragraf ParaOverride-13"><span class="CharOverride-21">“Harika. Hangisine?” diye haykırdı adam coşkuyla. “</span><span class="CharOverride-21">İki tane ilan vermiştik; biri erkekler ötekisiyse kadınlar için.”</span></p>
			<p class="paragraf ParaOverride-13"><span class="CharOverride-21">“Sizce hangisi için, acaba?” diye gürledi Ignatius.</span></p>
			<p class="paragraf ParaOverride-13"><span class="CharOverride-21">“Ah,” dedi Bay Gonzalez, iyice kafası karışmış bir halde. “Çok özür dilerim. Düşünmeden konuştum. Yani cinsiyetin önemi yok. Her iki işin de üstesinden gelebilirsiniz. Demek istediğim, cinsiyet beni ilgilendirmiyor.”</span></p>
			<p class="paragraf ParaOverride-13"><span class="CharOverride-21">“Lütfen, önemli değil,” dedi Ignatius. Yaşlı kadının masasında başını sallamaya başladığını ilgiyle gözlemledi. Çalışma koşulları harika görünüyordu.</span></p>
			<p class="paragraf ParaOverride-13"><span class="CharOverride-21">“Buyrun, oturun. Bayan Trixie paltonuzla şapkanızı alıp personele ait olan dolaba koyar. Levy Pantolonları’nda kendinizi evinizde hissetmenizi isteriz.”</span></p>
			<p class="paragraf ParaOverride-13"><span class="CharOverride-21">“Ama henüz konuşmadık bile.”</span></p>
			<p class="paragraf ParaOverride-13"><span class="CharOverride-21">“Önemi yok. Her konuda anlaşacağımızdan eminim. Bayan Trixie!”</span></p>
			<p class="paragraf ParaOverride-13"><span class="CharOverride-21">“Kim?” diye haykırdı Bayan Trixie, dolu kül tablasını yere düşürerek.</span></p>
			<p class="paragraf ParaOverride-13"><span class="CharOverride-21">“Durun eşyalarınızı alayım.” Bay Gonzalez’in kaskete uzanan eline bir tokat indi, ama paltoyu almasına izin verildi. “Ne hoş bir boyunbağı. Böylelerine artık pek rastlanmıyor.”</span></p>
			<p class="paragraf ParaOverride-13"><span class="CharOverride-21">“Merhum babamındı.”</span></p>
			<p class="paragraf ParaOverride-13"><span class="CharOverride-21">Bay Gonzalez, “Bunu duyduğuma üzüldüm,” dedikten sonra paltoyu eski, metal bir dolaba astı; Ignatius dolabın içinde, yaşlı kadının masasının yanında duran kesekâğıtlarına benzeyen bir başka kesekâğıdının durduğunu gördü. “Bu arada, sizi en eski elemanlarımızdan biri olan Bayan Trixie ile tanıştırayım. Onu tanımaktan memnun olacaksınız.”</span></p>
			<p class="paragraf ParaOverride-13"><span class="CharOverride-21">Bayan Trixie başını masanın üzerindeki eski gazetelere yaslanmış, uyuyordu.</span></p>
			<p class="paragraf ParaOverride-13"><span class="CharOverride-21">Sonunda içini çekerek uyandı. “Efendim? Ah, sen miydin Gomez? Paydos oldu mu?”</span></p>
			<p class="paragraf ParaOverride-13"><span class="CharOverride-21">“Bayan Trixie, bu yeni işçilerimizden biri.”</span></p>
			<p class="paragraf ParaOverride-13"><span class="CharOverride-21">“Hoş, iri bir delikanlı,” dedi kadın, nezleli gözlerini Ignatius’a doğru kaldırarak. “İyi beslenmiş.”</span></p>
			<p class="paragraf ParaOverride-13"><span class="CharOverride-21">“Bayan Trixie elli yıldır bizimle. Bu da size, çalışanların Levy Pantolonları’ndan ne kadar hoşnut olduklarına dair bir fikir verir, sanırım. Bayan Trixie önceleri Bay Levy’nin çok saygıdeğer bir beyefendi olan merhum babasının yanında çalışıyordu.”</span></p>
			<p class="paragraf ParaOverride-13"><span class="CharOverride-21">“Evet, saygıdeğer bir beyefendiydi,” dedi Bayan Trixie. Merhum Bay Levy’yi artık hiç mi hiç anımsamıyordu. “Bana çok iyi davranırdı. Daima söyleyecek kibar bir söz bulurdu.”</span></p>
			<p class="paragraf ParaOverride-13"><span class="CharOverride-21">“Teşekkürler, Bayan Trixie,” dedi Bay Gonzalez çabucak, felakete dönüşen bir gösteriyi tam zamanında kesmesini bilen bir sahne amiri gibi.</span></p>
			<p class="paragraf ParaOverride-13"><span class="CharOverride-21">“Şirket bana Paskalya’da nefis bir haşlanmış jambon verecek,” dedi Bayan Trixie, Ignatius’a. “Dilerim sözlerini tutarlar. Şükran Günü’nde hindimi unuttular.”</span></p>
			<p class="paragraf ParaOverride-13"><span class="CharOverride-21">Tarihi muhasebe yardımcısı hindiye ilişkin bir şeyler gevelerken, Bay Gonzalez açıkladı: “Bayan Trixie yıllardır Levy Pantolonları’na destek olmuştur.”</span></p>
			<p class="paragraf ParaOverride-13"><span class="CharOverride-21">“Yıllardır emekli olmayı bekliyorum, ama her yıl, bir yılın daha var, diyorlar. Burda insanı yere devrilinceye kadar çalıştırıyorlar.” Bayan Trixie hırıltıyla soludu. Sonra emekliliğe duyduğu ilgiyi bir anda yitirerek, yeniden hindiye döndü: “O hindi epeyce işime yarardı doğrusu.”</span></p>
			<p class="paragraf ParaOverride-13"><span class="CharOverride-21">Eğilip torbalarından birini karıştırmaya koyuldu.</span></p>
			<p class="paragraf ParaOverride-13"><span class="CharOverride-21">Bay Gonzalez, Ignatius’a döndü: “İşe bugün başlayabilir misiniz?”</span></p>
			<p class="paragraf ParaOverride-13"><span class="CharOverride-21">“Maaş ya da benzeri konuları görüşmedik ki daha. Yoksa yöntemler tamamen değişti mi?”</span></p>
			<p class="paragraf ParaOverride-13"><span class="CharOverride-21">“Sizi dosyalama işi için alıyoruz, çünkü şu anda dosyalarla ilgilenecek birine gerçekten gereksinmemiz var. Evet, işe gelmediğiniz günler haftalık ücretinizden kesilir.”</span></p>
			<p class="paragraf ParaOverride-13"><span class="CharOverride-21">“Bu benim beklediğimin çok altında bir ücret.” Ignatius’un sesi alışılmadık ölçüde ciddiydi. “Değişikliklerden etkilenen bir supabım var, beni bazı günler yatakta kalmaya zorlayabilir. Hizmetlerimden yararlanmak için kıyasıya çekişen, sizden daha çekici pek çok kuruluşla temas halindeyim: Önce olanları değerlendirsem daha iyi olacak galiba.”</span></p>
			<p class="paragraf ParaOverride-13"><span class="CharOverride-21">“Dinleyin lütfen,” dedi müdür, sır verircesine. “Bayan Trixie haftada yalnızca kırk dolar alıyor, üstelik şirketin kaç yıllık elemanı.”</span></p>
			<p class="paragraf ParaOverride-13"><span class="CharOverride-21">“Biraz yıpranmış görünüyor,” dedi Ignatius, torbadakileri masanın üzerine boşaltmış, kırpıntıların arasında bir şeyler arayan kadına bakarak. “Emeklilik yaşı çoktan geçmiş.”</span></p>
			<p class="paragraf ParaOverride-13"><span class="CharOverride-21">“Şişşt,” diye tısladı Bay Gonzalez. “Bayan Levy onu emekliye ayırmamıza izin vermiyor. Etkin olmanın Bayan Trixie’ye iyi geleceğini düşünüyor. Bayan Levy zeki, eğitimli bir kadındır. Ruhbilim dalında açıköğretim görmüştür.” Ignatius’un duyduklarını algılaması için bir süre bekledi. “Şimdi, konumuza dönersek; size oldukça dolgun bir haftalık önerdim. Bu, Levy Pantolonları’nın şirkete taze kan sağlama projesinin bir parçası. Ne yazık ki Bayan Trixie bu tasarı yürürlüğe konmadan önce işe alınmıştı. Proje geçmişi kapsamadığı için onu etkilemiyor.”</span></p>
			<p class="paragraf ParaOverride-13"><span class="CharOverride-21">“Sizi düş kırıklığına uğratmak istemem efendim, ama korkarım ki bu ücret yetersiz: Bir petrol devi, özel sekreteri olmam için önüme binlerce dolar serdi. Şu anda adamın maddeci dünya görüşünü kabul edip etmemeyi tartmaktayım. Galiba sonunda ona ‘Evet’ demek zorunda kalacağım.”</span></p>
			<p class="paragraf ParaOverride-13"><span class="CharOverride-21">“Yol giderleri için günde yirmi sent verebiliriz,” dedi yalvarır gibi Bay Gonzalez.</span></p>
			<p class="paragraf ParaOverride-13"><span class="CharOverride-21">“Eh, bu işi değiştirir işte,” diyerek teslim oldu Ignatius. “İşi şimdilik kabul ediyorum. ‘Levy Pantolonları Projesi’nin beni oldukça çektiğini itiraf etmeliyim.”</span></p>
			<p class="paragraf ParaOverride-13"><span class="CharOverride-21">“Ah, harika,” diye atıldı Bay Gonzalez. “Buraya bayılacak, öyle değil mi, Bayan Trixie?”</span></p>
			<p class="paragraf ParaOverride-13"><span class="CharOverride-21">Bayan Trixie önündeki döküntülere öyle dalmıştı ki yanıt veremedi.</span></p>
			<p class="paragraf ParaOverride-13"><span class="CharOverride-21">“Adımı bile sormamış olmanızı garipsedim doğrusu,” diye homurdandı Ignatius.</span></p>
			<p class="paragraf ParaOverride-13"><span class="CharOverride-21">“Aman Tanrım. Bunu tam anlamıyla unutmuşum. Adınız neydi?”</span></p>
			<p class="paragraf ParaOverride-13"><span class="CharOverride-21">O gün şirketin bir başka elemanı, stenocu da göründü. Bir kadın telefon edip işi bıraktığını, emekli olduğunu bildirdi. Ötekiler Levy Pantolonları’nı aramadılar bile.</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">“Çıkar şu gözlükleri! Onlar gözündeyken yerdeki kirleri nasıl görebilirsin?”</span></p>
			<p class="paragraf ParaOverride-13"><span class="CharOverride-21">“Pislikleri görmek isteyen kim?”</span></p>
			<p class="paragraf ParaOverride-13"><span class="CharOverride-21">“Gözlükleri çıkar dedim, Jones.”</span></p>
			<p class="paragraf ParaOverride-13"><span class="CharOverride-21">“Gözlükler </span><span class="CharOverride-22">kalıcak</span><span class="CharOverride-21">.” Jones süpürgeyi gürültüyle bar taburelerinden birine çarptı. “Haftada yirmi dolarnan bana köle gibi davranamazsın. Burda çiftlik işlettiğini mi sanıyosun?”</span></p>
			<p class="paragraf ParaOverride-13"><span class="CharOverride-21">Lana Lee para destelerinin çevresine lastik bant geçirmeye ve kasadan aldığı bozuk paraları küçük desteler haline getirmeye koyuldu.</span></p>
			<p class="paragraf ParaOverride-13"><span class="CharOverride-21">“Süpürgeyi sağa sola çarpmayı kes,” diye haykırdı. “Allah kahretsin, beni sinirlendiriyorsun.”</span></p>
			<p class="paragraf ParaOverride-13"><span class="CharOverride-21">“Sessiz süprülmesini istiyosan, kendine yaşlı bi karı bul. Ben </span><span class="CharOverride-22">sesli </span><span class="CharOverride-21">süpürürüm.”</span></p>
			<p class="paragraf ParaOverride-13"><span class="CharOverride-21">Süpürge defalarca bara çarptıktan sonra duman bulutluyla birlikte salonun karşı köşesine doğru ilerledi.</span></p>
			<p class="paragraf ParaOverride-13"><span class="CharOverride-21">“Müsterilerine sööle kül tablalarını kullansınlar; burda asgari ücretin altında çalışan biri var, de. Belki biraz daha düşünceli davranırlar.”</span></p>
			<p class="paragraf ParaOverride-13"><span class="CharOverride-21">“Sana şans tanıdığım için yatıp kalkıp şükret, oğlum,” dedi Lana Lee. “Bugünlerde bi sürü zenci çocuk iş arayıp duruyor.”</span></p>
			<p class="paragraf ParaOverride-13"><span class="CharOverride-21">“Öyle, bi sürü zenci çocuk da milletin verdiği haftalığı görünce serseriliğe başlıyo. Bazen bi zenci için en iyisinin serserilik olduğunu düşünüyorum, yani.”</span></p>
			<p class="paragraf ParaOverride-13"><span class="CharOverride-21">“Çalıştığın için sevinmelisin.”</span></p>
			<p class="paragraf ParaOverride-13"><span class="CharOverride-21">“Her gece dizlerimin üstüne çöküp şükrediyorum.”</span></p>
			<p class="paragraf ParaOverride-13"><span class="CharOverride-21">Süpürge masalardan birine çarptı.</span></p>
			<p class="paragraf ParaOverride-13"><span class="CharOverride-21">“Süpürgeyi bitirince bana haber ver,” dedi Lana Lee. “Seni bi yere göndereceğim.”</span></p>
			<p class="paragraf ParaOverride-13"><span class="CharOverride-21">“Bi yere mi? Ohoo! Bütün işim silip süpürmek sanıyodum.” Jones bir kümülüs bulutu kaldırdı. “Bi yere gönderme işi de nerden çıktı?”</span></p>
			<p class="paragraf ParaOverride-13"><span class="CharOverride-21">“Dinle Jones!” Lana Lee bir deste bozukluğu kasanın içine yerleştirip bir kâğıt parçasının üzerine bir rakam yazdı. “Polisi arayıp işten ayrıldığını söylemem yeter, beni anlıyo musun?”</span></p>
			<p class="paragraf ParaOverride-13"><span class="CharOverride-21">“Ben de polise Neşeli Gece’nin ne menem bi yer olduğunu söölerim. Buraya çalışmaya geldiğimde bir tuzağa düşürüldüm. Vay be! Şindi biraz ipucu topladım mı, tamam. Evet, elime bi şiyler geçirince dooru karakola; bak o zaman nassı bülbül gibi şakıycam.”</span></p>
			<p class="paragraf ParaOverride-13"><span class="CharOverride-21">“Ağzından çıkanı kulağın duysun.”</span></p>
			<p class="paragraf ParaOverride-13"><span class="CharOverride-21">“Zaman değişti,” dedi Jones, gözlüklerini düzelterek. “Artık zencileri korkutamassın. İnsanlara söölerim kapının önünde bi zincir oluştururlar; işyerini kapattırır, seni TV haberlerine çıkarttırırım. Zencilerin başında yeterince bela var zati; haftada yirmi dolarnan yeni belalar açmana izin vermiycem. Aylak aylak dolaşmaktan da, asgari ücretin altında çalışmaktan da bıktım artık. Angarya işler için başka birini bul, tamam mı?”</span></p>
			<p class="paragraf ParaOverride-13"><span class="CharOverride-21">“Aman, kes artık. Yerleri süpürmeyi de bitir. Darlene’i gönderirim.”</span></p>
			<p class="paragraf ParaOverride-13"><span class="CharOverride-21">“Zavallı kadın.” Jones’un süpürgesi küçük bir oturma bölmesine girip çıkıyordu. “Hileli su satmak, angaryalara koşmak. Vay be!”</span></p>
			<p class="paragraf ParaOverride-13"><span class="CharOverride-21">“Onu karakola ihbar etsene. O bi konsomatris.”</span></p>
			<p class="paragraf ParaOverride-13"><span class="CharOverride-21">“Karakola </span><span class="CharOverride-22">seni </span><span class="CharOverride-21">ihbar ediceğim günü bekliyorum. Darlene konsumatris olmak </span><span class="CharOverride-22">istemiyo ki</span><span class="CharOverride-21">. Buna </span><span class="CharOverride-22">zorlanıyo</span><span class="CharOverride-21">. Gösteri yapmak istediğini söylüyo.”</span></p>
			<p class="paragraf ParaOverride-13"><span class="CharOverride-21">“Öyle mi? Eh o kızda o beyin varken, ona bi sirkte hayvanların arasında zorla gösteri yaptırmadıklarına şükür.”</span></p>
			<p class="paragraf ParaOverride-13"><span class="CharOverride-21">“Belki de orda daha rahat eder.”</span></p>
			<p class="paragraf ParaOverride-13"><span class="CharOverride-21">“Rahat etmek istiyosa aklını başına toplayıp içkimi satmayı sürdürsün, dans mans gibi saçmalıkları da unutsun. Onun gibi birinin sahnemi ne hale getireceğini tahmin etmek zor değil. Darlene öyle bir insan ki, gözünü üzerinden ayırdığın an yatırımını mahveder.”</span></p>
			<p class="paragraf ParaOverride-13"><span class="CharOverride-21">Kapitone kapı gürültüyle açıldı; genç bir oğlan, flamenko çizmelerindeki demir pençeleri şıngırdatarak içeri girdi.</span></p>
			<p class="paragraf ParaOverride-13"><span class="CharOverride-21">“Hah, tam vaktinde,” dedi Lana Lee.</span></p>
			<p class="paragraf ParaOverride-13"><span class="CharOverride-21">“Yeni bi Arap buldun, ha?” Oğlan yağlı buklelerinin arasından Jones’a baktı. “Bundan öncekine n’oldu? Nalları dikti mi yoksa?”</span></p>
			<p class="paragraf ParaOverride-13"><span class="CharOverride-21">“Tatlım,” dedi Lana Lee donuk donuk.</span></p>
			<p class="paragraf ParaOverride-13"><span class="CharOverride-21">Oğlan el yapımı pırıl pırıl bir cüzdan çıkarttı; içinden aldığı kâğıt paraları Lana’ya verdi.</span></p>
			<p class="paragraf ParaOverride-13"><span class="CharOverride-21">“Her şey yolunda gitti mi, George?” diye sordu kadın. “Yetimler hoşlandı mı?”</span></p>
			<p class="paragraf ParaOverride-13"><span class="CharOverride-21">“En çok, masanın üzerindeki gözlüklüyü beğendiler: Onu öğretmen falan gibi bi şey sandılar. Bu sefer bi tek onlardan istiyorum.”</span></p>
			<p class="paragraf ParaOverride-13"><span class="CharOverride-21">“Demek onlardan istiyorlar?” diye sordu Lana ilgiyle.</span></p>
			<p class="paragraf ParaOverride-13"><span class="CharOverride-21">“Evet. Neden olmasın? Karatahtalı, kitaplı bi şiy de olabilir. Biliyor musun. Tebeşirle bi şiyler yazan bi kız falan.”</span></p>
			<p class="paragraf ParaOverride-13"><span class="CharOverride-21">Oğlanla Lana birbirlerine bakıp gülümsediler.</span></p>
			<p class="paragraf ParaOverride-13"><span class="CharOverride-21">Lana, “Ne demek istediğini anladım,” dedikten sonra göz kırptı.</span></p>
			<p class="paragraf ParaOverride-13"><span class="CharOverride-21">“Hey, esrar çekiyo musun?” diye sordu oğlan Jones’a. “Bana keş gibi geldin.”</span></p>
			<p class="paragraf ParaOverride-13"><span class="CharOverride-21">“Senin de kıçından Neşeli Gece süpürgesi sarkarsa keş gibi görünürsün, eminim,” dedi Jones, tane tane. “Neşeli Gece süpürgeleri eski, iyi ve bol kıymıklıdır.”</span></p>
			<p class="paragraf ParaOverride-13"><span class="CharOverride-21">“Tamam, tamam,” diye haykırdı Lana. “Burda bi ırkçılık savaşı istemiyorum. Korumam gereken bi yatırımım var.”</span></p>
			<p class="paragraf ParaOverride-13"><span class="CharOverride-21">“Küçük, beyaz dostuna toz olmasını söylesen iyi edersin.” Jones sigarasının dumanını ikisine doğru üfledi. “Hem bööle bi işte çalışıp hem de hakaret dinneyemem.”</span></p>
			<p class="paragraf ParaOverride-13"><span class="CharOverride-21">“Gel, George,” dedi Lana. Barın altındaki küçük dolabı açtı, George’a kahverengi kâğıda sarılı bir paket uzattı. “</span><span class="CharOverride-21">İşte istediklerin. Hadi git artık.”</span></p>
			<p class="paragraf ParaOverride-13"><span class="CharOverride-21">George ona göz kırptıktan sonra fırtına gibi çıkıp gitti.</span></p>
			<p class="paragraf ParaOverride-13"><span class="CharOverride-21">“Şimdi bu, yetimler için mi çalışıyo?” diye sordu Jones. “Kendileri için çalıştığı yetimleri görmek isterdim. Bileşik Vakıf’ın bu yetimlerden habersiz olduğuna iddiaya girerim.”</span></p>
			<p class="paragraf ParaOverride-13"><span class="CharOverride-21">“Sen neden söz ediyorsun?” diye sordu Lana öfkeyle. Jones’un yüzünü inceledi, ama gözlükler herhangi bir anlam çıkarmasını engelliyordu. “Küçük bir hayırseverliğin ne zararı olabilir? Hadi bakalım, yerlerimi süpürmeye devam!”</span></p>
			<p class="paragraf ParaOverride-13"><span class="CharOverride-21">Lana oğlanın verdiği paraları sayarken bir rahibenin dua okumasını andıran sesler çıkarıyordu. Sayılar, sözcükler mercan rengi dudaklarından mırıl mırıl dökülüyordu; gözlerini yumarak bir kâğıt parçasına bazı rakamlar yazdı. Yıllardır başlı başına bir yatırım olan düzgün gövdesi formika kaplı mihraba doğru saygıyla eğilmişti. Duman, dirseğinin yanındaki kül tablasından bir tütsü gibi yükseliyor, dudaklarından dökülen dualarla birlikte, basım tarihini incelemek için yukarı doğru kaldırdığı okunmuş ekmeği, yani adak olarak verilmiş olan gümüş doları da geçerek tavana yükseliyordu. Kolyesini şıngırdatarak cemaati mihraba çağırdı, ama tapınaktaki tek canlı, soyu sopu nedeniyle kiliseden aforoz edilmişti; yerleri paspaslamayı sürdürdü. Sunulardan biri, okunmuş ekmek yere düştü; Lana alıp gerekli saygıyı göstermek için diz çöktü.</span></p>
			<p class="paragraf ParaOverride-13"><span class="CharOverride-21">“Hey, dikkat et sakar,” diye seslendi Jones, ayinin kutsallığını bozarak. “Yetimlerden kazandığını yerlere saçıyosun.”</span></p>
			<p class="paragraf ParaOverride-13"><span class="CharOverride-21">“Nereye düştüğünü gördün mü, Jones? Arasana, belki bulursun.”</span></p>
			<p class="paragraf ParaOverride-13"><span class="CharOverride-21">Jones toz bezini tezgâha bıraktı; gözlüklerin ve dumanın ardındaki gözlerini kısarak parayı aramaya başladı.</span></p>
			<p class="paragraf ParaOverride-13"><span class="CharOverride-21">İkisi birlikte yerleri araştırırken, “Ne boktan iş,” diye homurdandı kendi kendine. “Vay anasını!”</span></p>
			<p class="paragraf ParaOverride-13"><span class="CharOverride-21">“Buldum,” dedi Lana Lee heyecanla. “Buldum.”</span></p>
			<p class="paragraf ParaOverride-13"><span class="CharOverride-21">“İyi. Bulmana sevindim. Baksana, gümüş dolarları böyle yerlere saçmasan iyi edersin: Yoksa Neşeli Gece topu atar. Onca maaşı nassı ödersin sora?”</span></p>
			<p class="paragraf ParaOverride-13"><span class="CharOverride-21">“Oğlum, bi kez olsun çeneni kapamayı denesene.”</span></p>
			<p class="paragraf ParaOverride-13"><span class="CharOverride-21">“Sen kime ‘oğlum’ diyosun?” Jones süpürgenin sapına yapışıp sertçe mihraba doğru iteledi. “Kendini Scarla O’Horror mu sanıyosun?”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Ignatius gövdesini taksiye yerleştirdikten sonra şoföre Constantinople Caddesi’ndeki adresi verdi. Paltosunun cebinden Levy Pantolonları’na ait bir mektup kâğıdı çıkardı; araba Aziz Claude Bulvarı’nın yoğun trafiğinde ağır ağır ilerlerken, şoförden aldığı klipsli tahtayı masa gibi kullanarak yazmaya başladı.</span></p>
			<p class="paragraf ParaOverride-13"><span class="CharOverride-21"><br/><br/></span></p>
			<p class="paragraf ParaOverride-13"><span class="CharOverride-22">İşteki ilk günümün sonunda kendimi gerçekten çok yorgun hissediyorum. Ancak, söylemeye çalıştığım şey, hevesimin kırıldığı, keyfimin kaçtığı ya da yenildiğim değil. Yaşamımda ilk kez bir gözlemci olarak, daha doğrusu nefretle eleştirebilmek için tam ortasında yer almaya kesinkes kararlı bir biçimde, sistemle yüz yüze geldim. Levy Pantolonları gibi şirketlerin sayısı daha fazla olsaydı, Amerika’nın çalışan insanları görevlerine çok daha iyi uyum sağlarlardı. Güvenilirliği su götürmeyen işçiler hiç bozulmadan kalmışlar. ‘Patronum’ Bay Gonzalez tam bir kreten,</span><span class="dipnot"><a class="_idFootnoteLink" href="#footnote-225-7" id="footnote-225-7-backlink">7</a></span><span class="CharOverride-22"> ama yine de nazik biri. Sonu gelmez bir korku içinde; işçilerin işlerindeki başarılarını eleştiremeyecek kadar ödlek. Aslında, hemen hemen her şeyi kabullenmeye hazır; bu yüzden de kendi ağır aksak üslubuyla sevgi dilencisi, demokrat bir insan. Örneğin, Bayan Trixie, ticaret dünyamızın Toprak Anası, sobalardan birini yakmak isterken önemli siparişlerden bir kısmını istemeden tutuşturduğu zaman Bay Gonzalez oldukça hoşgörülü davrandı; üstelik şirketin son zamanlarda giderek daha az sipariş aldığını, yanan mallarınsa Kansas City’den verilmiş, tam beş yüz dolarlık (500!) bir sipariş olduğunu düşünürsek. Ancak Bay Gonzalez’in şu gizemli patroniçeden, zekâsı ve kültürüyle ünlü Bayan Levy’den, Bayan Trixie’ye iyi davranılması, kendini etkin ve gerekli hissettirilmesi yolunda emir aldığını unutmamalıyız. Bana karşı da son derece incelikli davranıyor; vasiyetimi dosyaların arasına saklamama izin verdi.</span></p>
			<p class="paragraf ParaOverride-13"><span class="CharOverride-22">Bayan Trixie’yi en kısa zamanda konuşturmaya niyetliyim, kapitalizmin Medusa’sı pek çok değerli görüşe ve özlü gözlemlere sahip olmalı.</span></p>
			<p class="paragraf ParaOverride-13"><span class="CharOverride-22">Canımı sıkan tek şey –sözünü edeceğim yaratığın kişiliğini daha doğru yansıtabilmek için argo sözcükler kullanabilirim– stenocu kız Gloria idi: Genç ve arsız bir sürtük. Bir sürü yanlış kavramla sayısız değer yargısı beyninin içinde fır dönüyor. Kişiliğime ve görünüşüme ilişkin bir-iki gözüpek, istenmedik yorum yapınca, Bay Gonzalez’i bir kenara çektim ve Gloria’nın mesai bitiminde haber vermeksizin işten ayrılmaya niyetlendiğini fısıldadım. Bunun üzerine Bay Gonzalez kendisini kaybetti, hemen Gloria’yı kovdu; bu arada, gördüğüm kadarıyla çok seyrek kullanabildiği yetkenin tadını da doyasıya çıkarmış oldu. Aslında beni böyle bir şey yapmaya iten şey, Gloria’nın kazığa benzeyen topuklarının çıkardığı o korkunç sesti. O takırtıyı bir gün daha dinlemek, supabımı sonsuza kadar mühürleyebilirdi. Kullandığı tonlarca rimelle ruja, öteki bayağılıklarına değinmeyiyse gereksiz buluyorum.</span></p>
			<p class="paragraf ParaOverride-13"><span class="CharOverride-22">Dosyalama bölümüne ilişkin pek çok tasarım var; kendime boş masalardan pencereye yakın olanını seçtim. Bütün öğleden sonra gaz sobamı sonuna kadar açarak orada oturup çoğu uzak limanlardan gelen gemilerin limanın soğuk, karanlık sularındaki devinimlerini izledim. Bayan Trixie’nin belli belirsiz horultusuyla Bay Gonzalez’in daktilosunun tuşlarından çıkan ateşli sesler, daldığım anılara hoş bir kontrpuan oluşturdu.</span></p>
			<p class="paragraf ParaOverride-13"><span class="CharOverride-22">Bay Levy bugün görünmedi; anladığım kadarıyla işyerini çok seyrek ziyaret ediyor, daha doğrusu Bay Gonzalez’in dediği gibi, ‘şirketi bir an önce elden çıkarmaya uğraşıyor.’ Belki üçümüz (yarın işe gelirlerse, öteki işçileri kovması için Bay Gonzalez’i kandıracağım; büronun fazla kalabalık olması insanın dikkatini dağıtabilir) işleri canlandırabilir ve Genç Levy’nin yazgısını değiştirebiliriz. Daha şimdiden birtakım kusursuz düşüncelerim var, sonunda Bay Levy’yi bütün yüreğini ve ruhunu şirkete adamaya razı edeceğime inanıyorum.</span></p>
			<p class="paragraf ParaOverride-13"><span class="CharOverride-22">Bay Gonzalez’le sıkı bir pazarlık yaptım; onu Gloria’nın maaşından kurtarmanın karşılığı olarak, işe taksiyle gidip gelmeme izin vermesini istedim. Bunu izleyen çekişme, günün güzelliğine gölge düşürdü, ama supabının ve genelde sağlığımın yol açacağı tehlikeleri sıralayınca tartışmayı kazandım.</span></p>
			<p class="paragraf ParaOverride-13"><span class="CharOverride-22">Demek ki Fortuna bizi baş aşağı çevirdiği zaman bile, çark bazen bir anlığına durabiliyor ve kendimizi büyük döngünün içinde yer alan iyi, küçük bir döngüde bulabiliyoruz. Evren, döngü içindeki döngü ilkesine dayalı, elbette. Şu anda iç döngüdeyim. Neden bunun da içinde daha küçük döngüler olmasın?</span></p>
			<p class="paragraf ParaOverride-13"><span class="CharOverride-22"><br/><br/></span></p>
			<p class="paragraf ParaOverride-13"><span class="CharOverride-21">Ignatius klipsli tahtayı şoföre geri verdikten sonra hız, yön ve vites değiştirmeye ilişkin talimatlarını sıraladı. Constantinople Caddesi’ne vardıklarında taksiyi düşmanca bir sessizlik kaplamıştı; sessizliği parasını isteyen şoförün sesi bozdu.</span></p>
			<p class="paragraf ParaOverride-13"><span class="CharOverride-21">Ignatius öfkeyle arabadan inince, karşıdan annesinin geldiğini gördü. Sırtında kısa, pembe bir kaban vardı, bir kaşının üzerine yıktığı küçük, kırmızı şapkasıyla </span><span class="CharOverride-22">Altın Arayıcıları </span><span class="CharOverride-21">adlı diziden kaçmış, genç bir yıldız adayına benziyordu. Ignatius, kabanının yakasına solmuş, iri bir çiçek iğneleyerek giysisine renk katmaya çalıştığını ayrımsadı hoşnutsuzlukla. Kırmızı ve pembe bir renk cümbüşü halinde kırık tuğla döşeli kaldırımda yürürken, kahverengi ayakkabıları çıkardıkları gıcırtılarla ucuzluktan alındıklarını ilan ediyorlardı.</span></p>
			<p class="paragraf ParaOverride-13"><span class="CharOverride-21">Annesini benzer kılıklarda görmesine karşın, kadının tam takım giyinmiş hali her seferinde supabını korkuyla, hafifçe titretiyordu.</span></p>
			<p class="paragraf ParaOverride-13"><span class="CharOverride-21">Kaldırımı neredeyse bütünüyle tıkamış olan Plymouth’un arka tamponunun yanında karşılaştıklarında, “Ah, datlım,” dedi kadın. Soluk soluğaydı. “Korkunç bi şi oldu.”</span></p>
			<p class="paragraf ParaOverride-13"><span class="CharOverride-21">“Aman Tanrım. Gene ne var?”</span></p>
			<p class="paragraf ParaOverride-13"><span class="CharOverride-21">Ignatius hemen annesinin, saldırılarla, acı olaylarla araları iyi olan akrabalarından birinin başına bir şey geldiğini düşündü. Sokak serserilerinin elli sentini çaldığı yaşlı teyze, Magazine Caddesi’nde, tramvayın altında kalan kuzen, bayat çörek yiyen amca ve fırtınada kopmuş, sallanan bir elektrik teline dokunan vaftiz babası vardı.</span></p>
			<p class="paragraf ParaOverride-13"><span class="CharOverride-21">“Yan komşumuz; zavallı Bayan Annie... Bu sabah dar geçitte küçük bi baygınlık geçirmiş. Çok sinirlenmiş de ondan. Onu bu sabah banço çalaraktan uyandırdığını söylüyo.”</span></p>
			<p class="paragraf ParaOverride-13"><span class="CharOverride-21">“O bir lavta, banço değil,” diye gürledi Ignatius. “Benim Mark Twain’in o sapık kahramanlarından biri olduğumu mu sanıyor?”</span></p>
			<p class="paragraf ParaOverride-13"><span class="CharOverride-21">“Şimdi onu ziyaretten geliyorum: Oğlunun Azize Mary Caddesi’ndeki evinde kalıyo.”</span></p>
			<p class="paragraf ParaOverride-13"><span class="CharOverride-21">“Ha, şu saldırgan oğlan.” Ignatius annesinden önce basamakları tırmandı. “Çok şükür, bir süre için de olsa Bayan Annie’den kurtulduk. Şimdi lavtamı, sokağın karşısından yağdırdığı o kırıcı lanetleri olmadan, rahatça çalabilirim.”</span></p>
			<p class="paragraf ParaOverride-13"><span class="CharOverride-21">“Lenny’nin dükkânına uğrayıp ona Lourdes suyuyla dolu küçük bi tespih aldım.”</span></p>
			<p class="paragraf ParaOverride-13"><span class="CharOverride-21">“Ne kötü. Lenny’nin dükkânıymış. Hayatımda orası kadar dinsel ıvır zıvırla dolu başka bir yer görmedim. O kuyumcu dükkânının yakınlarında bir gün mucizevi bir olay yaşanacağından eminim. Lenny göğe yükselebilir, örneğin.”</span></p>
			<p class="paragraf ParaOverride-13"><span class="CharOverride-21">“Bayan Annie tespihe bayıldı, oğlum. Hemen bi dua okumaya başladı.”</span></p>
			<p class="paragraf ParaOverride-13"><span class="CharOverride-21">“Seninle sohbet etmemek içindir.”</span></p>
			<p class="paragraf ParaOverride-13"><span class="CharOverride-21">“Otur da sana yiycek bi şiyler hazırlıyım, bebeğim.”</span></p>
			<p class="paragraf ParaOverride-13"><span class="CharOverride-21">“Bayan Annie’nin bayılma telaşı içinde beni bu sabah Levy Pantolonları’na gönderdiğini unuttun galiba?”</span></p>
			<p class="paragraf ParaOverride-13"><span class="CharOverride-21">“Oh, Ignatius neler oldu?” diye sordu Bayan Reilly, birkaç dakika önce açtığı fırını bir kibritle yakarken. Ocağın üzerinde sınırlı bir patlama oldu. “Hay Allah, neredeyse yanıyodum.”</span></p>
			<p class="paragraf ParaOverride-13"><span class="CharOverride-21">“Şu anda Levy Pantolonları’nın bir elemanıyım.</span><span class="CharOverride-21">”</span></p>
			<p class="paragraf ParaOverride-13"><span class="CharOverride-21">“Ignatius!” diye haykırdı annesi, pembe yünlü kollarıyla oğlunun yağlı saçlarını beceriksizce sararak; neredeyse Ignatius’un burnunu kırıyordu. Gözleri dolmuştu. “Oğlumla öyle gururlanıyorum ki.”</span></p>
			<p class="paragraf ParaOverride-13"><span class="CharOverride-21">“Yorgunluktan bitap düştüm. Büronun havası aşırı gergin.”</span></p>
			<p class="paragraf ParaOverride-13"><span class="CharOverride-21">“Başarılı olacağından eminim.”</span></p>
			<p class="paragraf ParaOverride-13"><span class="CharOverride-21">“Güvenin için teşekkür ederim.”</span></p>
			<p class="paragraf ParaOverride-13"><span class="CharOverride-21">“Levy Pantolonları sana kaç para ödeycek, canım?”</span></p>
			<p class="paragraf ParaOverride-13"><span class="CharOverride-21">“Haftada altmış Amerikan Doları.”</span></p>
			<p class="paragraf ParaOverride-13"><span class="CharOverride-21">“Ya, hepsi bu kadar mı? Acaba bi kaç yere daha baksa mıydın?”</span></p>
			<p class="paragraf ParaOverride-13"><span class="CharOverride-21">“Genç ve zeki bir erkek için olağanüstü ilerleme fırsatları, sınırsız olanaklar sunuyorlar. Maaşım yakında artabilir.”</span></p>
			<p class="paragraf ParaOverride-13"><span class="CharOverride-21">“Öyle mi dersin? Eh, yine de gururlanıyorum oğlum. Paltonu çıkarsana.” Bayan Reilly, Libby marka bir güveç konservesi açıp tencereye boşalttı. “Orda çalışan güzel kızlar var mı?”</span></p>
			<p class="paragraf ParaOverride-13"><span class="CharOverride-21">Ignatius, Bayan Trixie’yi düşünerek, “Evet, bir tane var,” dedi.</span></p>
			<p class="paragraf ParaOverride-13"><span class="CharOverride-21">“Bekâr mı?”</span></p>
			<p class="paragraf ParaOverride-13"><span class="CharOverride-21">“Öyle görünüyor.”</span></p>
			<p class="paragraf ParaOverride-13"><span class="CharOverride-21">Bayan Reilly, Ignatius’a göz kırptıktan sonra paltoyu yüklüğün üzerine attı.</span></p>
			<p class="paragraf ParaOverride-13"><span class="CharOverride-21">“Bak datlım, güvecin altını yaktım. Kendine bi kutu bezelye aç; buzdolabında ekmek de var: Alman’ın dükkânından bi kek aldıydım, ama nereye koyduğumu hatırlayamıyorum. Mutfağı iyice bi ara. Benim gitmem gerekiyor.”</span></p>
			<p class="paragraf ParaOverride-13"><span class="CharOverride-21">“Nereye gidiyorsun?”</span></p>
			<p class="paragraf ParaOverride-13"><span class="CharOverride-21">“Bay Mancuso’ynan halası biraz sonra gelip beni alıcaklar. Fazzio’nun yerine, buvling oynamaya gidicez.”</span></p>
			<p class="paragraf ParaOverride-13"><span class="CharOverride-21">“Ne?” diye haykırdı Ignatius. “Doğru mu bu?”</span></p>
			<p class="paragraf ParaOverride-13"><span class="CharOverride-21">“Erken dönerim. Bay Mancuso’ya geç saatlere kadar kalamıycamı söyledim. Halası da yaşlı olduğu için erken yatmak ister heralde.”</span></p>
			<p class="paragraf ParaOverride-13"><span class="CharOverride-21">“İşteki ilk günümü böyle mi kutlayacaktık?” dedi Ignatius, öfkeyle. “Sen bovling oynayamazsın. Romatizma mıdır nedir, bir şeyin var. Saçmalık bu. Yemeği nerede yiyeceksin?”</span></p>
			<p class="paragraf ParaOverride-13"><span class="CharOverride-21">“Buvling Salonu’nda bi şiyler atıştırırım artıkın.” Bayan Reilly üzerini değiştirmek için odasına doğru yollanmıştı bile. “Bugün sana New York’tan bi mektup geldi, datlım. Kahve kutusunun arkasına koydum. Galiba Myrna’dan, çünküm zarf leş gibi. Myrna mektupları böyle pis yollamayı nassı beceriyo acıba? Babasının zengin olduğunu söylemiştin.”</span></p>
			<p class="paragraf ParaOverride-13"><span class="CharOverride-21">“Bovling oynamaya gidemezsin!” diye haykırdı Ignatius. “Bu şimdiye kadar yaptığın en saçma şey.”</span></p>
			<p class="paragraf ParaOverride-13"><span class="CharOverride-21">Bayan Reilly’nin kapısı kapandı. Ignatius zarfı buldu, parçalayarak açtı. İçinden, bir sanat tiyatrosunun yazlık film şenliği için hazırladığı, yıllık program çıktı. Buruşuk programın arkasına Minkoff’un köşeli harflerden oluşan, düzensiz el yazısıyla bir mektup yazılmıştı. Myrna’nın dostlarından çok yayıncılara yazma alışkanlığı, mektuplarının hitap bölümünden anlaşılırdı:</span></p>
			<p class="paragraf ParaOverride-13"><span class="CharOverride-21"><br/><br/></span></p>
			<p class="paragraf ParaOverride-13"><span class="CharOverride-22">Baylar,</span></p>
			<p class="paragraf ParaOverride-13"><span class="CharOverride-22">Bana yazdığın o garip, korkutucu mektubun anlamı nedir, Ignatius? Bana verdiğin azıcık kanıtla Sivil Özgürlükler Birliği’ne nasıl başvurabilirim? Bir polis memurunun seni neden tutuklamaya kalkıştığını anlayamıyorum. Odandan hiç çıkmıyorsun ki. Şu ‘otomobil kazasından’ söz etmeseydin tutuklanma olayına inanabilirdim. Ama her iki bileğin de kırıldıysa, mektubu nasıl yazabildin?</span></p>
			<p class="paragraf ParaOverride-13"><span class="CharOverride-22">Birbirimize karşı dürüst olalım, Ignatius. Okuduklarımın tek sözcüğüne bile inanmadım. Ama korktum – senin adına. Tutuklanma kuruntun paranoya hastalığının bütün belirtilerini taşıyordu. Freud’un paranoya ile eşcinsel eğilimler arasında bağlantı kurduğunu biliyorsundur mutlaka.</span></p>
			<p class="paragraf ParaOverride-13"><span class="CharOverride-22"><br/><br/></span></p>
			<p class="paragraf ParaOverride-13"><span class="CharOverride-21">“Hadi ordan!” diye bağırdı Ignatius.</span></p>
			<p class="paragraf ParaOverride-13"><span class="CharOverride-21"><br/><br/></span></p>
			<p class="paragraf ParaOverride-13"><span class="CharOverride-22">Her neyse, kuruntunun bu yönünden fazla söz edecek değilim; cinselliğin her türüne son derece kararlı bir biçimde karşı çıktığının bilincindeyim. Yine de cinsel bir sorunun olduğu apaçık. Baton Rouge’daki iş görüşmesini (suçu otobüse filan yüklemeye çalışman, suçluluk duygusunu başka bir şeye aktarma çabasından başka bir şey değil) berbat ettiğin için büyük bir olasılıkla aşağılık kompleksine kapıldın. Şu ‘kaza’ da o anlamsız, yetersiz varlığına bir anlam katma çabasından başka bir şey değil. Ignatius, mutlaka bir şeyle özdeşleşmelisin. Sana hep söyleyip durduğum gibi, çağımızın can alıcı sorunlarıyla uğraşmayı denesene.</span></p>
			<p class="paragraf ParaOverride-13"><span class="CharOverride-22"><br/><br/></span></p>
			<p class="paragraf ParaOverride-13"><span class="CharOverride-21">“Aah, ahh,” diye esnedi Ignatius.</span></p>
			<p class="paragraf ParaOverride-13"><span class="CharOverride-21"><br/><br/></span></p>
			<p class="paragraf ParaOverride-13"><span class="CharOverride-22">Kültürlü bir insan ve bir düşünce adamı olarak önemli toplumsal eylemlere katılmadığın için bilinçaltında kendini suçluyor, her yanılgına bir özür bulmak zorunda kalıyorsun. Öte yandan, cinsel bir deneyimin sana çok yararı olabilir, bedenini ve zihnini arıtabilirdi. Cinsel tedaviye şiddetle ihtiyacın var. Seninki gibi, hastanelik durumlar konusundaki bilgilerime dayanarak, sonunda Elizabeth B. Browning gibi ruhsal dengesi bozuk biri olup çıkmandan korkuyorum.</span></p>
			<p class="paragraf ParaOverride-13"><span class="CharOverride-22"><br/><br/></span></p>
			<p class="paragraf ParaOverride-13"><span class="CharOverride-21">“İnanılmayacak kadar saldırgan,” diye söylendi Ignatius.</span></p>
			<p class="paragraf ParaOverride-13"><span class="CharOverride-21"><br/><br/></span></p>
			<p class="paragraf ParaOverride-13"><span class="CharOverride-22">Sana fazla acıdığımı söyleyemem. Beynini aşka da topluma da kapatmışsın. Şu anda uyanık geçirdiğim her anı, farklı soylar arasında yapılan bir evlilik üzerine, yürekli ve sarsıcı bir film yapmak isteyen birkaç kararlı dostuma gerekli parayı bulmaları için yardım etmeye adamış durumdayım. Gerçi dar bütçeli bir film olacak, ama senaryo rahatsız edici gerçekler, büyüleyici renkler ve dokundurmalarla dopdolu. Senaryoyu Taft Lisesi’nden tanıdığım Shmuel adında bir delikanlı yazmış. Filmdeki koca rolünü de Shmuel oynayacak. Karısını oynayacak olan kızı Harlem’in arka sokaklarında bulduk. Öyle gerçek, yaşayan bir kız ki; onunla hemen çok yakın dost oldum. Sürekli ırkçılık yüzünden karşılaştığı sorunları tartışıyor, konuşmak istemediği zamanlar bile onu buna zorluyorum – benimle yaptığı bu tartışmalara büyük bir istekle katıldığını söyleyebilirim.</span></p>
			<p class="paragraf ParaOverride-13"><span class="CharOverride-22">Senaryoda hasta, gerici bir adam var; İrlandalı bir ev sahibi; bu bastırılmış, Etik Kültür töreniyle evlenmiş olan bizim çifte evini kiralamaya razı olmayan bağnaz biri. Ev sahibi duvarları papanın resimleriyle filan kaplı olan, küçük, dölyatağı benzeri bir evde yaşıyor. Bir başka deyişle, seyirci odayı görür görmez nasıl birisiyle karşı karşıya olduğunu anlayacak. Bu rolü kimin oynayacağına henüz karar vermedik. Bence sen bu rol için biçilmiş kaftansın. Gördüğün gibi Ignatius, seni o kokuşmuş kente, annene ve yatağına bağlayan göbekbağını kesmeyi başarabilseydin, buraya gelip böyle fırsatları değerlendirebilirdin. Ne dersin, rol ilgini çekti mi? Sana fazla para ödeyemeyiz, ama benim yanımda kalabilirsin.</span></p>
			<p class="paragraf ParaOverride-13"><span class="CharOverride-22">Film müziği olarak gitarımla, ortama uygun küçük bir şeyler ya da bir protesto müziği yapmayı düşünüyorum. Bu görkemli tasarıyı yakında gerçekleştireceğimizi umarım, zira Leola, yani Harlem’in bu sıradışı kızı ‘ücretim’ diye boğazımıza sarılmaya başladı. Tasarıdan (her zamanki gibi) kuşku duyan babamdan bin dolar kadar sızdırmayı başardım.</span></p>
			<p class="paragraf ParaOverride-13"><span class="CharOverride-22">Ignatius, yazdıklarımla seni yeterince eğlendirdim. Aynı biçimde davranmaktan vazgeçinceye kadar bana yazma.Korkaklardan nefret ederim.</span></p>
			<p class="paragraf ParaOverride-20"><span class="CharOverride-22">Myrna Minkoff.</span></p>
			<p class="paragraf ParaOverride-13"><span class="CharOverride-22">Not: Ev sahibini oynamaya karar verirsen bildir.</span></p>
			<p class="paragraf ParaOverride-13"><span class="CharOverride-22"><br/><br/></span></p>
			<p class="paragraf ParaOverride-13"><span class="CharOverride-21">“Bu saldırgan, pasaklı sürtüğe gününü göstereceğim,” diye homurdandı Ignatius; sanat tiyatrosunun programını güvecin altındaki ateşe atarken.</span></p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-6-backlink" id="footnote-225-6">6</a>	 Du Maurier’nin bir romanında geçen ve hipnotizma gücü olan Macar müzisyen. (ç.n.)</p>
				</div>
				<div class="_idFootnote">
					<p class="dipnot"><a class="_idFootnoteAnchor" href="#footnote-225-7-backlink" id="footnote-225-7">7</a>	Tiroid bezinin kana yeterince salgı vermemesi sonucu oluşan, fiziksel, ruhsal ve duygusal gelişimin duraklamasıyla beliren hastalık; bu hastalığa tutulmuş olan. (ç.n.)</p>
				</div>
			</div>
		</div>
	</body>
</html>