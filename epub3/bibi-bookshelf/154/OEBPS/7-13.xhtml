<html xmlns="http://www.w3.org/1999/xhtml">
	<head>
		<title>7-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x7" xml:lang="tr-TR">
		<div class="Basic-Text-Frame">
			<p class="anabaslik" id="_idParaDest-17">On Dört</p>
			<p class="paragraf ParaOverride-23"><span class="CharOverride-21">Ignatius günü odasında ara ara sıçrayarak uyandığı bir uykuda geçirdi; kendine geldiği o kısa aralıklı, korku dolu anlarda lastik eldivenine saldırıyordu. Holdeki telefon bütün öğleden sonra susmamış, zilin her çalışı Ignatius’u daha da sinirlendirmiş, kaygılandırmıştı. Eldiveni tartakladı, kızlığını bozdu, deldi, ona sahip oldu. Her ünlü gibi Ignatius da hayranlarının saldırısına uğramıştı: Annesinin uğursuz akrabaları, komşular, Bayan Reilly’nin yıllardır görmediği insanlar. Hepsi de telefonla arayıp duruyorlardı. Ignatius zilin her çalışında arayanın Bay Levy olduğunu sanmış, ama annesinin ezberlemişçesine hep aynı cümleleri sıraladığını duymuştu. “Ne korkunç diil mi? Ne yapçam şindik? Bu kez hakkaten rezil olduk.” Ignatius daha fazla dayanamayacağını hissedince, bir şişe Dr. Nut bulmak için bir dalga gibi hamle ederek odasından çıkmıştı. Holde annesiyle karşılaştıklarında kadın ona doğrudan bakmamış, oğlunun ardı sıra yerde bıraktığı tiftik topaklarını incelemeyi yeğlemişti. Ignatius’un ona söyleyecek hiçbir şeyi yok gibiydi.</span></p>
			<p class="paragraf ParaOverride-23"><span class="CharOverride-21">Bay Levy ne yapacaktı bakalım? Ne yazık ki Abelman ikinci sınıf biri, küçücük bir eleştiriye bile katlanamayan, aşırı duygusal bir insan molekülüydü. Mektup yanlış kişiye yazılmıştı, cesur ve saldırgan bildiri yanlış dinleyicinin önünde okunmuştu. Bu aşamada Ignatius’un sinir sistemi bir duruşmayı kaldıramazdı. Yargıcın karşısında tam anlamıyla çökebilirdi. Bay Levy’nin yeniden kendisine başvurması ne kadar sürerdi acaba? Bayan Trixie Bay Levy’ye hangi bunamış, içinden çıkılması güç bilmeceler geveleyip duruyordu? Bay Levy çıldırmış ve aklı karışmış bir halde, bu kez Ignatius’u derhal hapsettirmek üzere dönecekti. Şimdi onun dönüşünü beklemek, bir idamı beklemekten farksızdı. Baş ağrısı sürüyordu. Dr. Nut’ların tadı zehir gibiydi. Abelman gerçekten çok para istiyordu; demek ki bu duyarlı bitki çok derinden yaralanmıştı. Mektubun gerçek yazarı ortaya çıkınca Abelman beş yüz binin yerine ne isteyecekti? Ignatius’un canını mı?</span></p>
			<p class="paragraf ParaOverride-23"><span class="CharOverride-21">Dr. Nut’lar çağıldayarak bağırsaklarına akan asitten farksızdı. Ignatius gazla dolmuştu, mühürlenmiş supapsa bir balonun gazını kapatır gibi bu gazın deliğini sıkıca kapamıştı. İri geğirtiler boğazına yükseliyor ve yukarıya, opal avizenin çanağına doğru gümbürtüyle sıçrıyordu. İnsan bu yabanıl yüzyıla adım atmayagörsün; her şey olabilirdi. Abelman gibi tuzakçılar, Mağriplilerin Onuru’nun tatsız tuzsuz savaşçıları, Mancuso budalası, Dorian Greene, gazete muhabirleri, striptizciler, kuşlar, fotoğraflar, genç suçlular ve çıplak Naziler dört bir yanda pusuya yatmıştı. Sonra Myrna Minkoff, elbette. Tüketim maddeleri. Myrna Minkoff. Mis kokulu sürtüğün icabına bakılmalıydı. Bir biçimde. Bir gün. Cezasını çekecekti. Ne pahasına olursa olsun, yıllarca beklemek zorunda da kalsa bu kızdan öcünü alacaktı; gerekirse her yere, kahvehanelere, halk şarkıları eşliğindeki toplu seks partilerine, yeraltı trenlerine, gösteri yapılan pamuk tarlalarına kadar gidip izleyecekti onu. Ignatius Myrna’ya Elizabeth dönemine özgü, ayrıntılı bir lanet savurduktan sonra sırtüstü dönüp çılgın gibi yeniden eldivene saldırdı.</span></p>
			<p class="paragraf ParaOverride-23"><span class="CharOverride-21">Annesi evlenmeyi ne cüretle düşünürdü? Ancak onun kadar cahil biri böylesine vefasız olabilirdi. O yaşlı faşist herif, bildik, eldeğmemiş Ignatius J. Reilly paramparça olup anlaşılmaz şeyler geveleyen bir bitkiye dönüşünceye kadar cadı avını sürdürmeye kararlıydı. Yaşlı faşist müstakbel üvey oğlunu bir yere kapattırmak için Bay Levy ile işbirliği yapacak, hiçbir şeyden kuşkulanmayan Irene Reilly’yi sapkın ve modası geçmiş emellerine alet edecek, tutucu uygulamalarını kadının üzerinde özgürce deneyecekti. Fahişeler, Sosyal Güvenlik ve işsizlere yardım kuruluşlarınca korunmuyorlardı. Robichaux denen kart zamparanın onlara çekici gelmesine şaşmamalıydı. Adamın onlardan ne numaralar öğrendiğiniyse bir tek Fortuna bilirdi.</span></p>
			<p class="paragraf ParaOverride-23"><span class="CharOverride-21">Oğlunun odasından taşan geğirtilere, gıcırtılara kulak veren Bayan Reilly, bunca şey yetmezmiş gibi bir de sarası mı tuttu yoksa, diye merak etti. Ama gidip Ignatius’a bakmak istemiyordu. Oğlunun kapısının açıldığını her duyuşunda, onunla karşılaşmak zorunda kalmamak için hemen kendi odasına koşmuştu. Beş yüz bin dolar, aklının alamayacağı bir rakamdı. Beş yüz bin dolar değerinde bir suç işleyen birine verilecek cezayı düşünemiyordu bile. Belki Bay Levy’nin suçlunun kim olduğu konusunda kuşkuları olabilirdi, ama Bayan Reilly’nin yoktu. Her neyse onu Ignatius yazmıştı. Fena da olmazdı doğrusu. Ignatius hapiste. Onu kurtarmanın bir tek yolu vardı. Telefonu koridorda kordonun izin verdiği en uzak köşeye götürdü. O gün dördüncü kez Santa Battaglia’nın numarasını çevirdi.</span></p>
			<p class="paragraf ParaOverride-23"><span class="CharOverride-21">“Sen gerçekten kaygılanmışsın,” dedi Santa. “Şimdi n’oldu?”</span></p>
			<p class="paragraf ParaOverride-23"><span class="CharOverride-21">“Galiba Ignatius’un başı gastedeki fotuğraftan çok daha büyük bir belada,” diye fısıldadı Bayan Reilly. “Telefunda konuşamıyorum, Santa. Baştan beri haklıydın. Ignatius’un Yoksullar Hastanesi’ne girmesi gerekiyo.”</span></p>
			<p class="paragraf ParaOverride-23"><span class="CharOverride-21">“Eh, sonunda: Sana hep bunu annatmaya çalışıp durdum. Claude az önce aradı. Ignatius’un hastanede olay çıkardığını sööledi. Çok iriyarı olduğu için Ignatius’tan korkuyomuş.”</span></p>
			<p class="paragraf ParaOverride-23"><span class="CharOverride-21">“Ne korkunç, diil mi? Hastanede olanlar bi felaketti. Ignatius’un nassı haykırdığını annatmıştım. Bütün o hemşirelerin, hastaların önünde. Az kaldı ölüyodum. Claude çok mu kızmış?”</span></p>
			<p class="paragraf ParaOverride-23"><span class="CharOverride-21">“Kızgın diildi, amma o evde yalnız olmandan hoşlanmıyo. Bana oraya gelip yanınızda kalmayı önerdi.”</span></p>
			<p class="paragraf ParaOverride-23"><span class="CharOverride-21">“Sakın ha,” dedi Bayan Reilly çabucak.</span></p>
			<p class="paragraf ParaOverride-23"><span class="CharOverride-21">“Ignatius bu kez n’aptı peki?”</span></p>
			<p class="paragraf ParaOverride-23"><span class="CharOverride-21">“Sona annatırım. Şu anda tek sööleyebileceğim, bütün gün şu hastane işini düşündüğüm. Sonunda kararımı verdim. Zamanı geldi artıkın. Öz oğlum olmasına karşın, kendi iyiliği içün onu tedavi ettirmeliyiz.” Bayan Reilly susup televizyon dizilerindeki duruşma sahnelerinde kullanılan terimi anımsamaya çalıştı. “Geçici oluraktan delirdiğini öne sürebiliriz.”</span></p>
			<p class="paragraf ParaOverride-23"><span class="CharOverride-21">“Geçici mi?” diye alayla güldü Santa.</span></p>
			<p class="paragraf ParaOverride-23"><span class="CharOverride-21">“Ignatius’a yardım etmeliyiz, yoksa hapse dıkılacak.”</span></p>
			<p class="paragraf ParaOverride-23"><span class="CharOverride-21">“Onu hapse kim tıkacakmış?”</span></p>
			<p class="paragraf ParaOverride-23"><span class="CharOverride-21">“Levy Pantolon’da çalışırken bi şiyler çevirmiş galiba.”</span></p>
			<p class="paragraf ParaOverride-23"><span class="CharOverride-21"> “Ah, Tanrım! Yine mi? Irene! Telefonu kapa ve hemen hastaneyi ara. Hemen, datlım.”</span></p>
			<p class="paragraf ParaOverride-23"><span class="CharOverride-21">“Olmaz. Dinne. Geldiklerinde burada olmak istemiyorum. Yani, Ignatius iri bi çocuk. Sorun yaratabilir. Buna katlanamam. Sinirlerim zati perişan.”</span></p>
			<p class="paragraf ParaOverride-23"><span class="CharOverride-21">“İri olduğu doğru. Yabani bir fili yakalamaya çalışmak gibi bişiy. Bööle bi durumda insanlara koca bi ağ gerekir,” dedi Santa coşkuyla. “Irene, bu aldığın en doğru karar. Bunu bil. Hemen hastaneyi araycam. Sen buraya gel. Claude’u da çağırcam. Duyduklarına pek sevincek. Vaay! Bi haftaya kalmaz düğün davetiyelerini yollarsanız. Bi yıla kalmaz bikaç parça mülkün olur, balım. Demiryollarından emekli maaşı da alıcaksın.”</span></p>
			<p class="paragraf ParaOverride-23"><span class="CharOverride-21">Kulağa çok hoş geliyordu, yine de duraksayarak sordu: “Peki ya o komanisler?”</span></p>
			<p class="paragraf ParaOverride-23"><span class="CharOverride-21">“Onları dert etme, gözelim. O komanislerden kurtulacaz. Senin evi düzene sokmak, Ignatius’un odasını düzenlemek Claude’un bütün zamanını alacak.”</span></p>
			<p class="paragraf ParaOverride-23"><span class="CharOverride-21">Santa bariton kahkahaları art arda koyverdi.</span></p>
			<p class="paragraf ParaOverride-23"><span class="CharOverride-21">“Bayan Annie buranın ne hale geldiğini görünce yemyeşil kesilcek.”</span></p>
			<p class="paragraf ParaOverride-23"><span class="CharOverride-21">“O zaman o kadına, ‘Biraz dışarı çık da aklın başına gelsin,’ dersin. ‘Sen de evini bi düzene soksana,’ dersin.” Santa kaba kaba güldü. “Hadi kapa artık, bebeğim. Buraya gel. Hemen hastaneyi arıyorum. Bi an önce çık o evden!”</span></p>
			<p class="paragraf ParaOverride-23"><span class="CharOverride-21">Santa telefonu Bayan Reilly’nin yüzüne kapayıverdi.</span></p>
			<p class="paragraf ParaOverride-23"><span class="CharOverride-21">Bayan Reilly ön panjurlara baktı. Hava iyice kararmıştı; işte bu iyiydi. Ignatius götürülürken komşular fazla bir şey göremeyeceklerdi. Banyoya koşup yüzünü ve elbisesinin önünü pudraladı, burnunun altına gerçeküstü bir dudak çizdi, sırtına bir palto geçirmek için yatak odasına daldı. Ön kapıya gelince durdu. Ignatius’a, oğluna bu biçimde veda edemezdi.</span></p>
			<p class="paragraf ParaOverride-23"><span class="CharOverride-21">Ignatius’un odasına gitti, kapıda durup somyanın yaylarından çıkan ve bir kreşendoya ulaştıktan sonra Grieg’in </span><span class="CharOverride-22">Dağ Kralının Sarayında</span><span class="CharOverride-21">’sına yaraşır bir finale doğru gelişen gıcırtıları dinledi. Kapıya vurdu, ama hiçbir karşılık gelmedi.</span></p>
			<p class="paragraf ParaOverride-23"><span class="CharOverride-21">“Ignatius,” diye seslendi, kederle.</span></p>
			<p class="paragraf ParaOverride-23"><span class="CharOverride-21">Sonunda soluk soluğa kalmış bir ses, “Ne istiyorsun?” diye sordu.</span></p>
			<p class="paragraf ParaOverride-23"><span class="CharOverride-21">“Dışarı çıkıyorum. Hoşça kal, dimek istedim.”</span></p>
			<p class="paragraf ParaOverride-23"><span class="CharOverride-21">Ignatius yanıtlamadı.</span></p>
			<p class="paragraf ParaOverride-23"><span class="CharOverride-21">“Ignatius, aç kapıyı,” diye yalvardı Bayan Reilly. “Gel ve beni öp.”</span></p>
			<p class="paragraf ParaOverride-23"><span class="CharOverride-21">“Kendimi iyi hissetmiyorum. Yerimden bile kıpırdayamıyorum.”</span></p>
			<p class="paragraf ParaOverride-23"><span class="CharOverride-21">“Hadi, oğlum.”</span></p>
			<p class="paragraf ParaOverride-23"><span class="CharOverride-21">Kapı yavaşça açıldı. Ignatius şişman, gri yüzünü koridora uzattı. Başındaki sargıyı gören annesinin gözleri yaşardı.</span></p>
			<p class="paragraf ParaOverride-23"><span class="CharOverride-21">“Hadi öp beni, canım. Böyle bittiği için çok üzgünüm.”</span></p>
			<p class="paragraf ParaOverride-23"><span class="CharOverride-21">“Bütün bu göz yaşartıcı, basmakalıp sözler ne anlama geliyor?” diye sordu Ignatius kuşkuyla. “Neden birdenbire yumuşadın? Yaşlı bir adamla bir yerlerde buluşmaya gitmiyor muydun?”</span></p>
			<p class="paragraf ParaOverride-23"><span class="CharOverride-21">“Haklıydın, Ignatius. Sen çalışamassın. Bunu bilmeliydim. O borcu ödemenin başka bi yolunu aramalıydım.” Bir damla gözyaşı pudranın üzerinde incecik bir iz bırakarak yuvarlandı. “Bay Levy ararsa, telefunu açma. Seninle ben ilgilencem, Ignatius.”</span></p>
			<p class="paragraf ParaOverride-23"><span class="CharOverride-21">“Aman Tanrım!” diye kükredi Ignatius. “İşte şimdi başım belada. Aklından neler geçtiğini Tanrı bilir. Nereye gidiyorsun?”</span></p>
			<p class="paragraf ParaOverride-23"><span class="CharOverride-21">“Evden çıkma, telefunu da açma.”</span></p>
			<p class="paragraf ParaOverride-23"><span class="CharOverride-21">“Neden? Neler oluyor?” Kanlı gözler korkuyla parladı. “Telefonda kiminle fısıldaşıp duruyordun?”</span></p>
			<p class="paragraf ParaOverride-23"><span class="CharOverride-21">“Bay Levy’yi artık dert etme, oğlum. Seni kurtaracam. Zavallı anacığının bütün yüreğiynen senin iyiliğini istediğini sakın unutma.”</span></p>
			<p class="paragraf ParaOverride-23"><span class="CharOverride-21">“İşte beni korkutan da bu zaten.”</span></p>
			<p class="paragraf ParaOverride-23"><span class="CharOverride-21">Bayan Reilly, “Bana sakın kızma, bi tanem,” dedikten sonra bir gece önce Angelo aradığından beri ayağından çıkarmadığı bovling ayakkabılarının üzerinde sıçradı, oğluna sarıldı ve bıyığından öptü.</span></p>
			<p class="paragraf ParaOverride-23"><span class="CharOverride-21">Ignatius’tan ayrıldı, ön kapıya koştu, dönüp seslendi: “O binaya çarptığım içün üzgünüm, Ignatius. Seni seviyorum.”</span></p>
			<p class="paragraf ParaOverride-23"><span class="CharOverride-21">Panjurlar çarpılarak kapandı. Bayan Reilly gitmişti.</span></p>
			<p class="paragraf ParaOverride-23"><span class="CharOverride-21">“Geri dön,” diye gürledi Ignatius. Panjurları araladı, ama ön lastiklerinden birinin jant kapağı eksik olan, depoya atılmış bir araba gibi görünen eski Plymouth guruldayarak çalışmıştı bile. “Geri dön, anne. Lütfen!”</span></p>
			<p class="paragraf ParaOverride-23"><span class="CharOverride-21">“Bağrıp durmasana,” diye seslendi Bayan Annie, karanlığın içinden.</span></p>
			<p class="paragraf ParaOverride-23"><span class="CharOverride-21">Annesi bir şeyin peşindeydi, beceriksiz bir komplo, Ignatius’u sonsuza kadar mahvedecek bir şey tasarlıyordu. Neden ısrarla evden çıkmamasını tembihlemişti? Bu durumdayken hiçbir yere gidemeyeceğini bilmiyor muydu? Santa Battaglia’nın numarasını buldu, çevirdi. Annesiyle konuşmalıydı.</span></p>
			<p class="paragraf ParaOverride-23"><span class="CharOverride-21">“Ben, Ignatius Reilly,” dedi Santa’nın sesini duyunca. “Annem bu gece oraya mı geliyor?”</span></p>
			<p class="paragraf ParaOverride-23"><span class="CharOverride-21">“Hayır, gelmiyor,” diye yanıtladı Santa soğukça. “Annenlen bugün hiç konuşmadım.”</span></p>
			<p class="paragraf ParaOverride-23"><span class="CharOverride-21">Ignatius telefonu kapadı. Bir şeyler dönüyordu. Annesinin gün boyunca telefonda en azından iki ya da üç kez ‘Santa’ dediğini duymuştu. Hele o son konuşma, annesinin gitmeden önceki fısıltılı konuşmaları. Annesi bir tek Battaglia denen genelev patroniçesiyle fısıldaşırdı ve bunu yalnızca sır alışverişinde bulunurken yapardı. Ignatius birdenbire annesinin duygusal vedasının nedenini ve bunun ne kadar kesin bir veda olduğunu kavradı. Bayan Reilly bir keresinde, Battaglia çöpçatanının Yoksullar Hastanesi’nin psikiyatri koğuşuyla ilgili bir şeyler önerdiğini söylemişti. Şimdi her şey anlam kazanmıştı. Psikiyatri koğuşunda yatan birinin ne Abelman ne de Levy’nin açabileceği herhangi bir davada yargılanması söz konusu olamazdı. Belki Ignatius’u ikisi birden mahkemeye verirlerdi; Abelman kişiliğine hakaretten, Levy ise imzasını taklit etmekten. Akıl hastanesi, annesinin kıt aklına çekici bir çözüm gibi görünmüş olmalıydı. Tam ona yakışan bir tutumdu bu; son derece iyi niyetle, oğluna deli gömleği giydirilmesini ve şok tedavisi için elektrik verilmesini uygun görebiliyordu. Bütün bunlar annesinin aklından bile geçmemiş olabilirdi de elbette. Öte yandan, annesi söz konusu olduğunda kendini en kötüsüne hazırlamakta yarar vardı. Battaglia karısının yalan söylemesi de kötüye işaretti.</span></p>
			<p class="paragraf ParaOverride-23"><span class="CharOverride-21">Amerika Birleşik Devletleri’nde bir insan suçu kanıtlanıncaya kadar suçsuzdur. Bayan Trixie itiraf etmiş miydi? Bay Levy neden yeniden aramamıştı? Ignatius mektubu yazdığı yasal olarak kanıtlanmadığı sürece tımarhaneye kapatılamazdı. Annesi tam da ondan bekleneceği gibi Bay Levy’nin ziyaretine akla gelebilecek  en mantıksız, en duygusal tepkiyi göstermişti. “Senle ilgilenicem.” “Sana bakıcam.” Evet, oğlunun icabına bakacaktı, doğru. Üzerine hortumla su sıkacaklardı. Geri zekâlı bir ruh doktoru Ignatius’un eşi bulunmaz dünya görüşünü kavramaya çalışacaktı. Aklı iyice karışınca da Ignatius’u bir metrekarelik bir hücreye attıracaktı. Hayır. Bu olanaksızdı. Hapishaneyi yeğlerdi. Orada insanı yalnızca fiziksel olarak sınırlıyorlardı. Akıl hastanesindeyse ruhunu, dünya görüşünü ve beynini değiştirmeye çalışacaklardı. Ignatius bunu asla hoş göremezdi. Ayrıca annesi ona sağlayacağı gizemli koruma konusunda fazlasıyla özür diler bir haldeydi. Bütün işaretler Yoksullar Hastanesi’ni gösteriyordu.</span></p>
			<p class="paragraf ParaOverride-23"><span class="CharOverride-21">Ah Fortuna, seni rezil.</span></p>
			<p class="paragraf ParaOverride-23"><span class="CharOverride-21">Evin içinde kurbanlık koyun gibi oradan oraya yalpalayıp duruyordu. Hastanede çalışan güçlü kuvvetli adamlar namlularını  Ignatius’a doğrultmuşlardı. Ignatius Reilly: Nişan tahtası. Annesi içkici bovling arkadaşlarından birine gitmiş olmalıydı. Öte yandan, zırhlı bir kamyon şu anda hızla Constantinople Caddesi’ne yaklaşıyor olabilirdi.</span></p>
			<p class="paragraf ParaOverride-23"><span class="CharOverride-21">Kaç. Hemen kaç.</span></p>
			<p class="paragraf ParaOverride-23"><span class="CharOverride-21">Ignatius cüzdanına baktı. Otuz dolar uçmuştu; annesi tarafından hastanede paralara el konulduğu açıktı. Saate baktı. Neredeyse sekize geliyordu. Dalıp gitmeler ve eldivene saldırmalar arasında çabucak akşam oluvermişti. Ignatius odasını arıyor, Büyük Şef kâğıtlarını havaya fırlatıyor, ayağının altında eziyor, yatağının altından çekip çıkarıyordu. Birkaç parça bozukluk buldu, masayı araştırınca birkaç tane daha buldu. Toplam altmış sent ediyordu; bütün kaçış yollarını sınırlayan, hatta kapatan bir meblağ. Ama en azından bu geceyi geçirebileceği güvenli bir cennet vardı: Prytania Sineması. Sinema kapandıktan sonra, annesinin dönüp dönmediğine bakmak için Constantinople Caddesi’nden geçebilirdi.</span></p>
			<p class="paragraf ParaOverride-23"><span class="CharOverride-21">Hızla, deliler gibi giyindi. Kırmızı pazen pijamalı havada uçup avizeye takıldı. Parmaklarını çöl botlarına soktu, düğmesini bir türlü kapatamadığı tüvit pantolona elinden geldiğince sığıştı. Gömlek, kasket, palto; Ignatius hiç bakmadan hepsini üzerine geçirdikten sonra koridora fırladı, duvarlara çarpa çarpa koştu. Tam kapıya varmıştı ki, panjurlara üç kez vurulduğunu duydu.</span></p>
			<p class="paragraf ParaOverride-23"><span class="CharOverride-21">Bay Levy mi dönmüştü? Supabı, ellerini etkileyen, can sıkıcı bir sinyal gönderdi. Pençelerinin üzerindeki yumruları kaşıdı; hastaneden gelen kıllı, hayvan gibi adamları görmeyi umarak panjurlarının arasından dışarıya baktı.</span></p>
			<p class="paragraf ParaOverride-23"><span class="CharOverride-21">Verandada biçimsiz, iç karartıcı yeşil renkte, fitilli kadifeden bir kaban giymiş olan Myrna duruyordu. Uzun siyah saçlarını örmüş, bir kulağının arkasından geçirip göğsüne sarkıtmıştı. Omzundan bir gitar sallanıyordu.</span></p>
			<p class="paragraf ParaOverride-23"><span class="CharOverride-21">Ignatius panjurların arasından haykırmaya, panjurları yarıp kızın üzerine saldırmaya, kenevire benzeyen saç örgüsünü kızın boğazına dolayıp morarıncaya kadar sıkmaya hazırlandı. Ama sağduyu kazandı. Şu an karşısındaki Myrna değil, kaçış yoluydu. Fortuna insafa gelmişti. Ignatius’u deli gömleğinin içine hapsedip floresan lambalarla aydınlatılmış beton bir mezara sokmadan, bu hain döngüyü durdurmaya karar vermişti. Myrna civeleğini bir metrodan, grev gözcülüğü yaptığı bir noktadan, Avrasyalı bir varoluşçunun keskin kokulu yatağından, saralı bir zenci Budist’in ellerinden, gereksiz sözlerle dolu bir grup terapisinin ortasından alıp buraya getirmişti.</span></p>
			<p class="paragraf ParaOverride-23"><span class="CharOverride-21">“Ignatius, ev dediğin çöplükte misin?” diye sordu Myrna o dümdüz, kararlı, belli belirsiz düşmanlık yansıtan sesiyle. Siyah çerçeveli gözlüklerinin ardındaki gözlerini kısarak, bir kez daha panjurlara vurdu. Myrna’nın gözleri bozuk değildi, gözlüğün camları pencere camıydı; gözlük takmasının nedeni kendisini amacına adamış, kararlı biri gibi görünmekti. Sallanan küpesi sokak lambasının ışığını, çın çın öten cam bir Çin süslemesi gibi yansıttı. “Dinle, içeride birinin olduğunu biliyorum. Holü titreten adım seslerini duydum. Çabuk aç şu döküntü panjurları!”</span></p>
			<p class="paragraf ParaOverride-23"><span class="CharOverride-21">“Evet, evet, buradayım,” diye bağırdı Ignatius. Panjurları parçalar gibi açtı. “Geldiğin için Fortuna’ya şükürler olsun.”</span></p>
			<p class="paragraf ParaOverride-23"><span class="CharOverride-21">“Tanrım. Berbat görünüyorsun. Sinir krizi geçirmek üzereymiş gibi bir halin var. Başın neden sarılı? Ignatius, neyin var? Ne kadar şişmanlamışsın. Verandadaki acınası levhaları okudum. Sonunda aklını büsbütün kaçırdın, demek?”</span></p>
			<p class="paragraf ParaOverride-23"><span class="CharOverride-21">Ignatius salyalarını akıtarak, “Cehennem hayatı yaşıyorum,” diye homurdandı; Myrna’yı kabanının kolundan tutup hole çekti. “Yaşamımdan neden çıktın, sürtük? Yeni saç modelin büyüleyici ve kozmopolit.” Saç örgüsünü yakalayıp ıslak bıyığına yapıştırdı, ateşli ateşli öptü. “Saçındaki kurum ve kömür kokusu o göz kamaştırıcı Got dönemini çağrıştırarak beni heyecanlandırıyor. Buradan hemen çıkmalıyız. Olgunlaşmak ve serpilmek için Manhattan’a gitmeliyim.”</span></p>
			<p class="paragraf ParaOverride-23"><span class="CharOverride-21">“Bir şeylerin yolunda gitmediğini anlamıştım. Ama bu kadarını beklemiyordum. Durumun gerçekten kötü, Ig.”</span></p>
			<p class="paragraf ParaOverride-23"><span class="CharOverride-21">“Çabuk. Hemen bir motele gidelim. Doğal içgüdülerim özgür bırakılmak için çırpınıyor. Yanında para var mı?”</span></p>
			<p class="paragraf ParaOverride-23"><span class="CharOverride-21">“Beni kandırmaya çalışma,” dedi Myrna öfkeyle. Islak saç örgüsünü Ignatius’un pençelerinden kurtardı, omzunun üzerinde geriye savurdu; gitarın telleri tıngırdadı. “Dinle Ignatius. Yorgunluktan ölüyorum. Dün sabah dokuzdan beri yollardayım. Sana Barış Partisi’ne ilişkin mektubu postaladıktan sonra, kendi kendime, ‘Myrna, dinle,’ dedim. ‘Bu adama bir mektuptan daha fazlası gerekiyor. Senin yardımına ihtiyacı var. Hızla batıyor. Gözlerinin önünde çürüyüp giden bu beyni kurtarmaya hazır mısın? Bir enkaza dönüşen bu kafaya yardım etmeyecek misin?’ Postaneden çıktım, arabama bindim ve sürmeye başladım. Bütün gece. Hiç durmadan. Barış Partisi’nden söz eden o çılgın telgraf aklıma geldikçe daha çok endişeleniyordum.”</span></p>
			<p class="paragraf ParaOverride-23"><span class="CharOverride-21">Anlaşılan Manhattan’daki amaçlar Myrna’yı yeterince doyurmuyordu.</span></p>
			<p class="paragraf ParaOverride-23"><span class="CharOverride-21">“Seni suçlamıyorum,” diye haykırdı Ignatius. “Telgrafım gerçekten korkunçtu. Saçma sapan bir fanteziydi. Haftalardır büyük bir çöküntünün pençesinde kıvranıyorum. Annem, kendisine destek olduğum bunca yıldan sonra evlenmeye kalkışıyor ve beni ayak altından uzaklaştırmaya çalışıyor. Hemen gitmeliyiz, bu eve bir dakika daha dayanamayacağım.”</span></p>
			<p class="paragraf ParaOverride-23"><span class="CharOverride-21">“Ne? Kim evlenir ki </span><span class="CharOverride-22">onunla</span><span class="CharOverride-21">?”</span></p>
			<p class="paragraf ParaOverride-23"><span class="CharOverride-21">“Anlayışın için Tanrıya şükürler olsun. Her şeyin ne kadar gülünç ve içinden çıkılmaz bir hal aldığını hemen görebildin.”</span></p>
			<p class="paragraf ParaOverride-23"><span class="CharOverride-21">“Nerede o? Sana neler yaptığını bu kadına kısaca anlatmak isterdim.”</span></p>
			<p class="paragraf ParaOverride-23"><span class="CharOverride-21">“Bir yerlerde başarısız bir kan tahlili yaptırmakla meşgul. Onu bir daha görmek istemiyorum.”</span></p>
			<p class="paragraf ParaOverride-23"><span class="CharOverride-21">“Bundan eminim. Zavallı çocuk. Neler yaptın, Ignatius? Odanda uyuklayıp durdun, herhalde?”</span></p>
			<p class="paragraf ParaOverride-23"><span class="CharOverride-21">“Çok doğru. Haftalardır. Sanki sinirlerim felce uğramıştı; kıpırdayamıyordum. Tutuklanma ve kazayla ilgili o acayip mektubumu anımsıyor musun? O mektubu yazdığımda, annem bu sefih, yaşlı adamla yeni tanışmıştı. İşte dengem o zaman bozulmaya başladı. O günden beri her şey ters gitti ve sonu şizofrenik dışavurumlarından yalnızca biriydi. Barışa duyduğum hastalıklı özlemin, bu küçük evde yaşanan düşmanlıklara son vermek için, umut dolu bir girişim olduğuna kuşku yok. Mektuplarımda dile getirilen kâbus gibi yaşamımı çözümleyecek kadar güçlü bir algılaman olduğu için müteşekkirim. Tanrıya şükür, gönderdiğim ıstırap sinyallerini aldın ve anlayabildin.”</span></p>
			<p class="paragraf ParaOverride-23"><span class="CharOverride-21">“Ne kadar edilgin bir yaşam sürdüğün kilondan belli.”</span></p>
			<p class="paragraf ParaOverride-23"><span class="CharOverride-21">“Sürekli yatmak, kurtuluşu ve yücelmeyi yiyecekte aramak şişmanlattı beni. Artık gitmeliyiz. Bu evi bir an önce terk etmeliyim. Burası korkunç anılarla dolu.”</span></p>
			<p class="paragraf ParaOverride-23"><span class="CharOverride-21">“Sana burayı terk etmeni defalarca söylemiştim. Hadi, hazırlanmana yardım edeyim.” Myrna’nın tekdüze sesi giderek coşkuyla doluyordu. “Olağanüstü bir şey bu. Ruh sağlığını korumak için bağlarını er geç koparacağını biliyordum.”</span></p>
			<p class="paragraf ParaOverride-23"><span class="CharOverride-21">“Seni daha önce dinleseydim, bu dehşeti yaşamak zorunda kalmazdım.” Ignatius Myrna’yı kucakladı, onu ve gitarını duvara yapıştırdı. Kızın geçerli bir amaç, ruhsal açıdan irdeleyebileceği bir kobay, yeni bir eylem olanağı bulduğu için zevkten çıldırdığını görebiliyordu. “Cennette yerin hazır, civeleğim. Hadi artık, acele etmeliyiz.”</span></p>
			<p class="paragraf ParaOverride-23"><span class="CharOverride-21">Kızı ön kapıdan dışarıya sürüklemeye çalıştı, ama o durup sordu: “Yanına hiçbir şey almayacak mısın?”</span></p>
			<p class="paragraf ParaOverride-23"><span class="CharOverride-21">“Ah, elbette. Az kaldı notlarımı, karalamalarımı unutuyordum. Annemin eline asla geçmemeli. Onlardan bir servet kazanabilir. İşte buna çok gülerim.” Birlikte Ignatius’un odasına gittiler. “Bu arada, tartışılabilir ilgisini anneme yönelten erkeğin bir faşist olduğunu bilmelisin.”</span></p>
			<p class="paragraf ParaOverride-23"><span class="CharOverride-21">“Olamaz!”</span></p>
			<p class="paragraf ParaOverride-23"><span class="CharOverride-21">“Evet. Şuna bir bak. Sana ne acılar çektiğimi anlatacaktır.”</span></p>
			<p class="paragraf ParaOverride-23"><span class="CharOverride-21">Annesinin kapının altından attığı, </span><span class="CharOverride-22">Komşunuz Gerçekten Amerikalı mı? </span><span class="CharOverride-21">Başlıklı kitapçığı Myrna’ya uzattı. Myrna kapağın kıyısına yazılmış olan notu okudu: “Oku bunu, Irene. Çok yararlı. Son kısmında, oğluna sorabileceğin bazı sorular var.”</span></p>
			<p class="paragraf ParaOverride-23"><span class="CharOverride-21">“Oh, Ignatius!” diye inledi Myrna. “Gerçekten çok çekmişsin.”</span></p>
			<p class="paragraf ParaOverride-23"><span class="CharOverride-21">“Sarsıcı ve ürkütücü. Şu anda ikisi, annemin bu sabah bakkalda Birleşmiş Milletler lehine bir şeyler söylediğine kulak misafiri olduğu, ılımlı birini bir yerde kırbaçlıyorlardır herhalde. Bütün gün bu olayla ilgili bir şeyler geveleyip durdu.” Ignatius geğirdi. “Haftalardır dehşet içinde yaşıyorum.”</span></p>
			<p class="paragraf ParaOverride-23"><span class="CharOverride-21">“Annenin evde bulamamak çok şaşırtıcı. Buradan hiç ayrılmazdı.” Myrna gitarını karyolanın demirine astı ve boylu boyunca yatağa uzandı. “Bu oda. Aklımızdan geçenleri açığa vurarak, ruhlarımızı çırılçıplak soyarak, Talc aleyhine bildiriler hazırlayarak ne günler geçirdik burada. O sahtekâr hâlâ okulda, galiba?”</span></p>
			<p class="paragraf ParaOverride-23"><span class="CharOverride-21">“Herhalde öyledir,” dedi Ignatius dalgın dalgın. Myrna’nın yataktan kalkmasını istiyordu. Yoksa kızın canı başka şeyleri de açığa vurmak isteyebilirdi. Evden bir an önce uzaklaşmaları gerekiyordu. Ignatius dolaba girmiş, on bir yaşındayken oğlanlar kampında geçirdiği o feci gün için annesinin aldığı çantayı arıyordu. Sararmış iç çamaşırlarını kemik arayan bir köpek gibi deşiyor, yerlerinden çıkardığı çamaşırları kenara yığıyordu. “Sen de harekete geçsen iyi olacak, küçük nilüferim. Toplanması gereken kâğıtlar, notlar var. Yatağın altından başlayabilirsin.”</span></p>
			<p class="paragraf ParaOverride-23"><span class="CharOverride-21">Myrna nemli çarşaflardan hızla doğrularak, “Grup terapisi grubumdakilere seni, bu odadaki yaşamını, toplumdan nasıl soyutlandığını anlattım. Manastıra kapatılmış, ortaçağa özgü, alışılmadık düşünce biçimini tanımlamaya çalıştım.”</span></p>
			<p class="paragraf ParaOverride-23"><span class="CharOverride-21">“İlgilendiklerine hiç kuşkum yok,” diye mırıldandı Ignatius. Çantayı bulmuş, yerden topladığı çorapları içine tıkmaktaydı. “Yakında beni etimle kemiğimle görebilecekler.”</span></p>
			<p class="paragraf ParaOverride-23"><span class="CharOverride-21">“Bir de beyninin o özgün ürünlerini dinleyince ne yapacaklar bakalım?”</span></p>
			<p class="paragraf ParaOverride-23"><span class="CharOverride-21">“Ah aah,” diyerek esnedi Ignatius. “Belki de annem yeniden evlenmeye kalkışmakla bana büyük bir iyilik yaptı. Aramızdaki Oedipus bağları beni bunaltmaya başlamıştı.” Yo-yo’sunu çantaya attı. “Görüyorum ki Güney’i sağ salim geçebilmişsin.”</span></p>
			<p class="paragraf ParaOverride-23"><span class="CharOverride-21">“Yolda bir kez bile durmadığımı söyleyebilirim. Arabayı hemen hemen otuz altı saat durmaksızın sürdüm, sürdüm.” Myrna Büyük Şef kâğıtlarını deste deste topluyordu. “Dün gece zencilerin gittiği bir lokantada durdum, ama bana servis yapmadılar. Galiba gitarım onları ürküttü.”</span></p>
			<p class="paragraf ParaOverride-23"><span class="CharOverride-21">“Mutlaka öyledir. Zenci karşıtı, köy kökenli bir şarkıcı olduğunu sanmışlardır. O insanları az çok tanırım. Öyleleri fazla değil.”</span></p>
			<p class="paragraf ParaOverride-23"><span class="CharOverride-21">“Seni bu zindandan, bu delikten gerçekten çıkardığıma inanamıyorum.”</span></p>
			<p class="paragraf ParaOverride-23"><span class="CharOverride-21">“İnsanın aklı almıyor, öyle değil mi? Bilgeliğinle yıllardır savaşmakla hata etmişim.”</span></p>
			<p class="paragraf ParaOverride-23"><span class="CharOverride-21">“New York’ta düşleyemeyeceğimiz kadar güzel bir yaşamımız olacak.”</span></p>
			<p class="paragraf ParaOverride-23"><span class="CharOverride-21">“Sabırsızlanıyorum,” dedi Ignatius, eşarbını ve kılıcını alarak. “Özgürlük Anıtı, Empire State Binası, en sevdiğim müzikal-komedi yıldızlarının Broadway’deki gala gecelerinin heyecanı. Village’da, ilginç, farklı ve çağdaş insanların espresso yudumlayarak yapacakları boş tartışmalar.”</span></p>
			<p class="paragraf ParaOverride-23"><span class="CharOverride-21">“Sonunda sana yaraşan şeylerle uğraşabileceksin. Gerçekten. Bu gece bu mezbelede duyduklarıma inanamıyorum. Sorunlarını çözmeye çalışacağız. Yaşamında yepyeni ve tertemiz bir sayfa açılıyor. Eylemsizliğin sona erdi artık. Bunu görebiliyorum. Duyabiliyorum. Kafanı bütün örümcek ağlarından, tabulardan ve seni kötürümleştiren ayak bağlarından arındırdığımızda yüce düşünceler bir sel gibi boşalmaya başlayacak.”</span></p>
			<p class="paragraf ParaOverride-23"><span class="CharOverride-21">“Neler olacağını Tanrı bilir,” dedi Ignatius ilgisizce. “Gitmeliyiz. Hemen. Seni uyarmalıyım; annem her an dönebilir. Onu bir daha görürsem, korkunç bir biçimde gerileyebilir, başladığım noktaya dönebilirim. Acele edelim.”</span></p>
			<p class="paragraf ParaOverride-23"><span class="CharOverride-21">“Ignatius, zıplayıp duruyorsun. Sakinleş. En kötüsünü atlattın.”</span></p>
			<p class="paragraf ParaOverride-23"><span class="CharOverride-21">“Hayır, atlatmadım,” dedi Ignatius çabucak. “Annem gangster sevgilisiyle çıkıp gelebilir. Onları bir görmelisin. Beyaz ırkın üstün olduğunu savunan iki Protestan; belki daha da beter. Lavtamla trompetimi de alayım. Kâğıtlar toplandı mı?”</span></p>
			<p class="paragraf ParaOverride-23"><span class="CharOverride-21">“Bunlar büyüleyici,” dedi Myrna, peş peşe çevirdiği sayfaları kastederek. “Nihilizme ilişkin mücevherler.”</span></p>
			<p class="paragraf ParaOverride-23"><span class="CharOverride-21">“O bütünün yalnızca küçük bir parçası.”</span></p>
			<p class="paragraf ParaOverride-23"><span class="CharOverride-21">“Annene acı bir not, apaçık bir protesto ya da ona benzer bir şey bırakmayacak mısın?”</span></p>
			<p class="paragraf ParaOverride-23"><span class="CharOverride-21">“Değmez. Anlamak, haftalarını alabilir.” Ignatius lavtayla trompeti bir kolunun, çantayı da öteki kolunun altına sıkıştırdı. “Klasörü düşürme lütfen. İçinde güncem var; epeydir üzerinde çalıştığım toplumsal bir fantezi. En tecimsel ürünüm, Walt Disney ya da George Pal için olağanüstü film olanakları sağlayabilecek bir eser.”</span></p>
			<p class="paragraf ParaOverride-23"><span class="CharOverride-21">“Ignatius.” Eli kolu kâğıtlarla dolu olan Myrna eşikte durdu, renksiz dudaklarını söylev vermeye hazırlanıyormuşçasına kıpırdattı. Yorgun, uykulu gözleri, parlayan gözlük camlarının gerisinden Ignatius’un yüzünü araştırdı. “Bu, son derece anlamlı bir an. Kendimi, birinin kurtarıcısı gibi hissediyorum.”</span></p>
			<p class="paragraf ParaOverride-23"><span class="CharOverride-21">“Öylesin, öylesin. Hemen gitmeliyiz buradan. Lütfen. Daha sonra gevezelik ederiz.” Ignatius hızla onun yanından geçti, arabaya doğru yuvarlanır gibi ilerledi, küçük Renault’nun arka kapısını açtı, koltuğun üzerine yığılmış olan bildirileri, afişleri iterek arabaya bindi. Araba bir gazete bayii gibi kokuyordu. “Acele et! Evin önünde bir </span><span class="CharOverride-22">tableau-vivant</span><span class="dipnot"><a class="_idFootnoteLink" href="#footnote-225-19" id="footnote-225-19-backlink">19</a></span><span class="CharOverride-22"> </span><span class="CharOverride-21">sergileyecek zamanımız yok.”</span></p>
			<p class="paragraf ParaOverride-23"><span class="CharOverride-21">“Gerçekten de arkada mı oturacaksın?” diye sordu Myrna, elindeki kâğıt yığınını arka kapıdan içeri atarken.</span></p>
			<p class="paragraf ParaOverride-23"><span class="CharOverride-21">“Elbette,” diye gürledi Ignatius. “Uzun yolda ön koltuk denen o ölüm tuzağında oturacak değilim. Hadi bin şu oyuncak arabaya da yola koyulalım.”</span></p>
			<p class="paragraf ParaOverride-23"><span class="CharOverride-21">Myrna, “Bekle biraz. Evde bir sürü kâğıt bıraktım,” dedikten sonra eve koştu; yan tarafına çarpan gitar tıngırdıyordu. Kucağında bir başka yükle basamakları indi, tuğla döşeli kaldırımda durup eve baktı. Ignatius, sahneyi ezberlemeye çalıştığını anlamıştı: Eliza kollarındaki kocaman dâhiyle buzlu zeminde ilerliyor. Harriet Beecher Stowe’dan farklı olarak Myrna hâlâ saldıracak kadar yakınlardaydı. Sonunda, Ignatius’un haykırışları üzerine arabanın yanına geldi ve ikinci kâğıt kümesini Ignatius’un kucağına attı. “Yanılmıyorsam, yatağın altında birkaç tane kaldı.”</span></p>
			<p class="paragraf ParaOverride-23"><span class="CharOverride-21">“Boş ver onları!” diye haykırdı Ignatius. “Hemen bin ve bu şeyi çalıştır. Aman Tanrım. Gitarını yüzüme doğru sallamasana. Doğru dürüst, genç bir hanımefendi gibi çanta taşısan olmaz mı?”</span></p>
			<p class="paragraf ParaOverride-23"><span class="CharOverride-21">“Söylenmeyi kes,” dedi Myrna öfkeyle. Ön koltuğa geçip arabayı çalıştırdı. “Geceyi nerede geçirmek istiyorsun?”</span></p>
			<p class="paragraf ParaOverride-23"><span class="CharOverride-21">“Geceyi geçirmek mi?” diye kükredi Ignatius. “Geceyi herhangi bir yerde geçirecek değiliz. Hiç durmadan ilerleyeceğiz.”</span></p>
			<p class="paragraf ParaOverride-23"><span class="CharOverride-21">“Ignatius, yorgunluktan ölmek üzereyim. Dün sabahtan beri bu arabanın içindeyim.”</span></p>
			<p class="paragraf ParaOverride-23"><span class="CharOverride-21">“Neyse, Pontchartrain Gölü’nü bir geçelim bakalım.”</span></p>
			<p class="paragraf ParaOverride-23"><span class="CharOverride-21">“Tamam. Şoseden gidip Mandeville’de durabiliriz.”</span></p>
			<p class="paragraf ParaOverride-23"><span class="CharOverride-21">“Hayır!” Myrna onu doğruca bir ruh doktorunun açık kollarına atabilirdi. “Orada duramayız. Suyu çok kirli. Salgın hastalık var orada.”</span></p>
			<p class="paragraf ParaOverride-23"><span class="CharOverride-21">“Öyle mi? O halde eski köprüden geçip Slidell’e gideriz.”</span></p>
			<p class="paragraf ParaOverride-23"><span class="CharOverride-21">“Evet. Böylesi çok daha güvenli olur. İnsan o şosede neyle karşılaşacağını bilemez. Göle yuvarlanıp boğulabiliriz.” Renault’nun arka tarafı iyice çökmüştü, arabanın epey zorlanacağı belliydi. “Bu araba cüsseme göre çok küçük. New York’a nasıl gidileceğini iyi bildiğinden emin misin? Bu cenin duruşuna bir ya da iki günden çok katlanabileceğimi sanmıyorum.”</span></p>
			<p class="paragraf ParaOverride-23"><span class="CharOverride-21">“Hey! Siz iki hippi nereye gidiyosunuz?” diye seslendi Bayan Annie kapalı panjurların ardından, boğuk bir sesle. Renault kent merkezine doğru yola koyuldu.</span></p>
			<p class="paragraf ParaOverride-23"><span class="CharOverride-21">“Yaşlı cadı burada mı oturuyor?” diye sordu Myrna.</span></p>
			<p class="paragraf ParaOverride-23"><span class="CharOverride-21">“Konuşma da hemen uzaklaşalım buradan.”</span></p>
			<p class="paragraf ParaOverride-23"><span class="CharOverride-21">“Başımın etini yiyip duracak mısın?” Myrna dikiz aynasından yeşil kaskete baktı. “Bilmek istiyorum.”</span></p>
			<p class="paragraf ParaOverride-23"><span class="CharOverride-21">“Ah, supabım!” diyerek soluğunu tuttu Ignatius. “Lütfen olay çıkarma. Ruhum son zamanlarda maruz kaldığı hakaretlerden sonra zaten her an tuz buz olabilir.”</span></p>
			<p class="paragraf ParaOverride-23"><span class="CharOverride-21">“Özür dilerim. Bir an eski günlere dönmüş gibi olduk; ben arabayı sürüyorum, sense arkada sürekli mızmızlanıyorsun.”</span></p>
			<p class="paragraf ParaOverride-23"><span class="CharOverride-21">“Kuzeyde kar yağmadığını umarım. Sistemim o koşullarda kesinlikle işlemeyecektir. Lütfen yol boyunca Greyhound gezi otobüslerinden sakın. Altımızdaki oyuncağı ezip geçebilirler.”</span></p>
			<p class="paragraf ParaOverride-23"><span class="CharOverride-21">“Ignatius, birdenbire o eski, korkunç kişiliğine kavuşuverdin. Ansızın bir hata yaptığımı düşünmeye başladım.”</span></p>
			<p class="paragraf ParaOverride-23"><span class="CharOverride-21">“Hata mı? Elbette yapmadın,” dedi Ignatius tatlılıkla. “Ama şu cankurtarana dikkat et. Kutsal yolculuğumuza bir kazayla başlamak istemeyiz, değil mi?”</span></p>
			<p class="paragraf ParaOverride-23"><span class="CharOverride-21">Cankurtaran geçerken, Ignatius uzanıp baktı ve kapıdaki ‘Yoksullara Yardım Hastanesi’ yazısını okudu. Cankurtaranın tepesindeki kırmızı, döner lamba iki aracın yan yana geldiği o kısacık anda Renault’yu aydınlattı. Ignatius kendisini hakarete uğramış gibi hissetti. Büyük, zırhlı bir kamyon bekliyordu. Cadillac marka, eski, kötü kullanılmış bir cankurtaran göndermekle onu hafife almışlardı. Bütün camları indirmek Ignatius’un fazla zamanını almazdı. Sonra, tepe lambası ışıl ışıl parlayan Cadillac geride kaldı ve Myrna Aziz Charles Bulvarı’na kıvrıldı.</span></p>
			<p class="paragraf ParaOverride-23"><span class="CharOverride-21">Fortuna onu bir döngüden kurtarmıştı, bakalım çarkı ne yana çevirecekti şimdi? Yeni döngü, bugüne kadar yaşadıklarından çok farklı olabilirdi.</span></p>
			<p class="paragraf ParaOverride-23"><span class="CharOverride-21">Myrna, Renault’yu kent trafiğinde hoplatıp zıplatarak, inanılmayacak kadar dar sokaklara sokup çıkartarak, son çamurlu mahallenin son titrek lambası da arkada kalıncaya kadar ustaca sürdü. Kendilerini karanlık tuz bataklıklarının ortasında buldular. Ignatius dışarıya, farların aydınlattığı otoyol levhasına baktı: U.S. 11. Levha yanlarından hızla geçti. Ignatius pencereye doğru bir-iki santim devrildi, körfezden bataklıklara doğru esen tuzlu yeli içine çekti.</span></p>
			<p class="paragraf ParaOverride-23"><span class="CharOverride-21">Esinti bir müshildi sanki; supabı açılıverdi. Havayı bir kez daha, derin derin soludu. Sersemletici baş ağrısı giderek hafifliyordu.</span></p>
			<p class="paragraf ParaOverride-23"><span class="CharOverride-21">İçi şükran duygusuyla dolup taşarak Myrna’nın ensesine, omuzlarına masumca sürtünen saç örgüsüne baktı. Şükran. Çok komik, diye düşündü. Pençelerinden biriyle örgüyü kavradı, sevgiyle ıslak bıyığına bastırdı.</span></p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-19-backlink" id="footnote-225-19">19</a> Sahnede oluşturulan canlı tablo. (ç.n.)</p>
				</div>
			</div>
		</div>
	</body>
</html>