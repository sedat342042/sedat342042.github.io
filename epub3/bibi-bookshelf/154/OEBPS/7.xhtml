<html xmlns="http://www.w3.org/1999/xhtml">
	<head>
		<title>7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x7" xml:lang="tr-TR">
		<div class="Basic-Text-Frame">
			<p class="anabaslik" id="_idParaDest-2">Bir</p>
			<p class="paragraf ParaOverride-13"><span class="CharOverride-21">Etli, balon bir kafanın tepesine sımsıkı geçirilmiş yeşil avcı kasketi. Kasketin iri kulaklar, berber eli değmemiş saçlar, o kulaklardan fışkıran ince tüylerle dolu yeşil kulaklıkları, aynı anda iki yönü gösteren dönüş işaretleri gibi iki yanda havaya dikilmiş. Siyah, fırça gibi bıyığın altından dolgun, torba gibi büzülmüş dudakları dışarı fırlıyor, ağzının iki yanındaki beğenmezlikle ve cips kırıntılarıyla dolu küçük kıvrımlarda son buluyor. Ignatius J. Reilly’nin, kasketin yeşil siperliğinin gölgesinde kalan mavi-sarı gözleri D.H. Holmes alışveriş merkezinin önünde bekleşen insanları tepeden süzüyor, zevksiz giyim işaretleri arıyordu. Giysilerin çoğu, beğeni ve inceliğe karşı işlenmiş bir suç sayılabilecek kadar yeni ve pahalıydı. Bir insanın yeni ya da pahalı bir şeye sahip olması, dinbilimden de geometriden de habersiz olduğunun kanıtıydı; o insanın ruhuyla ilgili kuşkular bile uyandırabiliyordu.</span></p>
			<p class="paragraf ParaOverride-13"><span class="CharOverride-21">Ignatius’un kendisiyse rahat ve makul şeyler giymişti. Avcı kasketi başını sıcak tutuyordu. Alabildiğine bol, tüvit pantolonu dayanıklıydı, rahatça hareket etmesine elveriyordu. Pantolonun kıvrımlarında, kuytu köşelerinde Ignatius’u sakinleştiren, ılık, bayat havayla dolu bir sürü boşluk vardı. Kareli, pazen gömleği ceket giymesini gerektirmiyor, boynuna doladığı atkıyla kulaklığı yakanın arasından görünen tenini soğuktan koruyordu. Kılığı bütün dinbilim ve geometri ölçütlerine uygundu –bu ölçütler her ne kadar belirsizse de– üstelik zengin iç dünyasını da yansıtıyordu.</span></p>
			<p class="paragraf ParaOverride-13"><span class="CharOverride-21">O hantal, fil gibi haliyle ağırlığını bir kalçasından ötekine aktaran Ignatius’un eti, tüvit kumaş ile pazenin altında, düğmelere ve dikiş yerlerine çarparak kırılan sayısız dalgacık oluşturdu. Duruşunu değiştirdikten sonra, annesini beklediği o uzun süre boyunca derin derin düşündü. Önce, hissetmeye başladığı rahatsızlığı düşündü. Sanki bütün varlığı iyice şişmişti de süet botlarını patlatmaya hazırdı; Ignatius bu patlamayı kaçırmamak istercesine dünyada bir eşi daha bulunmayan gözlerini ayaklarına dikti.</span></p>
			<p class="paragraf ParaOverride-13"><span class="CharOverride-21">Ayakları gerçekten de fena halde şişmiş gibiydi. Ignatius bu şiş botları, düşüncesizliğinin kanıtı olarak annesine gösterecekti. Başını kaldırıp bakınca güneşin Kanal Caddesi’nin sonundaki Mississippi’ye doğru iyice alçalmış olduğunu gördü. Holmes’un saati neredeyse beşi gösteriyordu. Ignatius annesini pişman edecek, en azından aklını karıştıracak, özenle dillendirilmiş birkaç suçlamayı şimdiden hazırlamıştı bile. Kadına sık sık haddini bildirmek zorunda kalıyordu.</span></p>
			<p class="paragraf ParaOverride-13"><span class="CharOverride-21">Kent merkezine annesinin kullandığı eski Plymouth ile gelmişlerdi; kadın romatizmasını doktora gösterirken Ignatius da Werlein mağazasından trompeti için birkaç nota kâğıdıyla lavtası için yeni bir tel almıştı. Sonra yeni oyun makinelerinin getirilip getirilmediğini görmek için Royal Caddesi’ndeki Penny Çarşısı’na gitmişti. Küçük beyzbol makinesinin yerinde olmadığını görünce düş kırıklığına uğradı. Belki de sadece tamire götürmüşlerdir, diye düşündü. Makineyle son oynadığında topa vuran oyuncu çalışmamış, salonun yöneticisi de Ignatius’la bir süre tartıştıktan sonra makineye attığı bozukluğu geri vermeyi kabul etmişti; öte yandan Penny Çarşısı’ndakiler makineyi tekmeleye tekmeleye Ignatius’un bozduğunu iddia edecek kadar alçak tiplerdi.</span></p>
			<p class="paragraf ParaOverride-13"><span class="CharOverride-21">Düşüncelerini beyzbol makinesinin başına gelenlerde yoğunlaştıran Ignatius kendisini Kanal Caddesi’nin fiziksel gerçekliğinden de, çevresindeki insanlardan da soyutladığı için D.H. Holmes’un sütunlarından birinin ardına sinmiş, büyük bir açlıkla onu süzen bir çift gözü ayrımsamadı; umut ve istekle parlıyordu bu acılı gözler.</span></p>
			<p class="paragraf ParaOverride-13"><span class="CharOverride-21">Makinenin burada, New Orleans’ta onarılması mümkün müydü acaba? Büyük bir olasılıkla evet. Öte yandan, Ignatius’un adlarını usta tamircilerle ve sürekli duman püskürten fabrika bacalarıyla özdeşleştirdiği Milwaukee ya da Şikago gibi bir yere gönderilmiş de olabilirdi. Makineyi taşırken gereken özeni göstermişlerdir umarım, dedi içinden. Nakliyecilerden gelen tazminat istemleriyle demiryollarını batırmaya kararlı olan, kaba demiryolu işçilerinin küçük oyunculardan birini sakatlamamış, kırmamış olmasını diliyordu; Ignatius demiryolu işçilerinin er geç greve gideceklerinden ve Illionis Demiryolları’nı batıracaklarından emindi.</span></p>
			<p class="paragraf ParaOverride-13"><span class="CharOverride-21">Tam küçük beyzbol oyununun insanlığa sağladığı zevkleri düşünüyordu ki, bir çift hüzünlü ve obur göz, kocaman bir tankeri hedef almış bir torpido gibi kalabalığı yararak ona doğru yaklaştı. Polis memuru, nota kâğıtlarının bulunduğu torbaya yapıştı.</span></p>
			<p class="paragraf ParaOverride-13"><span class="CharOverride-21">“Kimliğiniz var mı, bayım?” diye sordu memur, Ignatius’un resmen kimliksiz olduğunu uman bir sesle.</span></p>
			<p class="paragraf ParaOverride-13"><span class="CharOverride-21">“Ne?” Ignatius ancak omzuna gelen mavi kepin üzerindeki rozete baktı. “Kimsiniz siz?”</span></p>
			<p class="paragraf ParaOverride-13"><span class="CharOverride-21">“Ehliyetinizi görebilir miyim?”</span></p>
			<p class="paragraf ParaOverride-13"><span class="CharOverride-21">“Ben araba kullanmam. Lütfen kibarca çekilip gider misiniz? Burada annemi bekliyorum.”</span></p>
			<p class="paragraf ParaOverride-13"><span class="CharOverride-21">“Çantadan sarkan o şey de ne?”</span></p>
			<p class="paragraf ParaOverride-13"><span class="CharOverride-21">“Ne sandın sersem? Lavtam için tel elbette.”</span></p>
			<p class="paragraf ParaOverride-13"><span class="CharOverride-21">“O da nedir?” Polis biraz geri çekildi. “Sen bu şehirde mi oturuyordun?”</span></p>
			<p class="paragraf ParaOverride-13"><span class="CharOverride-21">“Bu kent çağdaş dünyanın ahlaksızlık başkentiyken polisin beni rahatsız etmekten başka yapacak işi yok mu?” Ignatius mağazanın önündeki kalabalığa doğru bağırarak konuşmuştu. “Bu kent kumarbazları, fahişeleri, teşhircileri, İsa karşıtları, alkolikleri, eşcinselleri, uyuşturucu bağımlıları, tapınmacıları, sapıkları, açık saçık film oynatıcıları, dolandırıcıları, yaşlı orospuları, kamuya açık yerleri kirletenleri ve sevici kadınlarıyla ünlüdür; hepsi de verdikleri rüşvetlerle gayet güzel korunurlar. Zamanınız varsa sizinle suç sorunu üzerinde derinleşmek isterim, ama sakın beni rahatsız etme hatasına düşmeyin.”</span></p>
			<p class="paragraf ParaOverride-13"><span class="CharOverride-21">Polis memuru Ignatius’u kolundan yakaladığı anda nota kâğıtlarını kafasına yedi. Paketten sarkan lavta teli kulağına kırbaç gibi inmişti.</span></p>
			<p class="paragraf ParaOverride-13"><span class="CharOverride-21">“Hey!” dedi polis.</span></p>
			<p class="paragraf ParaOverride-13"><span class="CharOverride-21">“Al sana!” diye haykırdı Ignatius, olayı fark edenlerin oluşturduğu halkayı göz ucuyla süzerek.</span></p>
			<p class="paragraf ParaOverride-13"><span class="CharOverride-21">Bayan Reilly, D.H. Holmes’un fırın bölümündeydi; anaç göğsünü acıbadem kurabiyelerinin durduğu cam kutuya yaslamıştı. Oğlunun kocaman, sararmış donlarını yıllardır ovmaktan üzerinde yaralar açılmış parmaklarından birini, satıcı kadının dikkatini çekmek için cam kutunun üzerinde tıklattı.</span></p>
			<p class="paragraf ParaOverride-13"><span class="CharOverride-21">“Bayan Inez,” diye seslendi; New Jersey’nin güneyini, Meksika Körfezi yakınlarındaki Hoboken’i burada, New Orleans’ta yaşatan vurgusuyla. “Bakar mısın, canım?”</span></p>
			<p class="paragraf ParaOverride-13"><span class="CharOverride-21">“Ha, ne var ne yok?” diye sordu Bayan Inez. “Nassın güzelim?”</span></p>
			<p class="paragraf ParaOverride-13"><span class="CharOverride-21">“Pek iyi sayılmam,” diye yanıtladı Bayan Reilly açıksözlülükle.</span></p>
			<p class="paragraf ParaOverride-13"><span class="CharOverride-21">“Çok yazık.” Bayan Inez cam kutunun üzerine abandı; kurabiyeleri unutmuştu. “Ben de pek iyi sayılmam. Ayaklarım çok kötü.”</span></p>
			<p class="paragraf ParaOverride-13"><span class="CharOverride-21">“Tanrım, keşkem senin kadar şanslı olaydım. Dirseğimde rumatizma var.”</span></p>
			<p class="paragraf ParaOverride-13"><span class="CharOverride-21">“Demee!” Bayan Inez gerçekten acımıştı. “Zavallı yaşlı babamda da vardı. Onu fukur fukur kaynar suyla dolu küvete sokardık.”</span></p>
			<p class="paragraf ParaOverride-13"><span class="CharOverride-21">“Benim oğlan bütün gün evdeki küvette yüzüp durur. Kendi banyoma giremez oldum.”</span></p>
			<p class="paragraf ParaOverride-13"><span class="CharOverride-21">“Oğlunun evli olduğunu sanıyodum.”</span></p>
			<p class="paragraf ParaOverride-13"><span class="CharOverride-21">“Ignatius mu? Hadi canım,” dedi Bayan Reilly üzgün üzgün.</span></p>
			<p class="paragraf ParaOverride-13"><span class="CharOverride-21">“Datlım, şu leziz şeylerden iki düzine versene bana.”</span></p>
			<p class="paragraf ParaOverride-13"><span class="CharOverride-21">“Ama onun evli olduğunu sanıyodum.” Bayan Inez bir yandan konuşurken bir yandan da kurabiyeleri bir kutuya dolduruyordu.</span></p>
			<p class="paragraf ParaOverride-13"><span class="CharOverride-21">“En küçük bir niyeti bilem yok. Kız arkıdaşı çekip gitti.”</span></p>
			<p class="paragraf ParaOverride-13"><span class="CharOverride-21">“Neyse canım, daha çok genç.”</span></p>
			<p class="paragraf ParaOverride-13"><span class="CharOverride-21">“Haklısın.” Bayan Reilly konuya duyduğu ilgiyi yitirmişti. “Baksana, yarım düzine de şaraplı kurabiye versene. Evde kurabiye kalmayınca Ignatius edepsizleşir.”</span></p>
			<p class="paragraf ParaOverride-13"><span class="CharOverride-21">“Seninki kurabiyeyi çok seviyo desene?”</span></p>
			<p class="paragraf ParaOverride-13"><span class="CharOverride-21">“Tanrım, bu dirsek beni öldürücek,” dedi Bayan Reilly.</span></p>
			<p class="paragraf ParaOverride-13"><span class="CharOverride-21">Avcı kasketi, insan halkasının bu yeşil renkli odak noktası, mağazanın önünde toplanan kalabalığın tam ortasında bir inip bir kalkıyordu.</span></p>
			<p class="paragraf ParaOverride-13"><span class="CharOverride-21">“Belediye Başkanı’nı arayacağım,” diye bağırdı Ignatius.</span></p>
			<p class="paragraf ParaOverride-13"><span class="CharOverride-21">“Çocuğu rahat bırak,” diye seslendi biri.</span></p>
			<p class="paragraf ParaOverride-13"><span class="CharOverride-21">“Git de Bourbon Caddesi’ndeki çıplakları yakala,” diye ekledi yaşlı bir adam. “İyi bi çucuk bu. Burda durmuş anacığını bekliyo.”</span></p>
			<p class="paragraf ParaOverride-13"><span class="CharOverride-21">“Teşekkür ederim,” dedi Ignatius; kibirli. “Hepinizin bu haksızlığa tanıklık edeceğini umuyorum.”</span></p>
			<p class="paragraf ParaOverride-13"><span class="CharOverride-21">“Baksana sen; benimle geliyosun,” dedi polis, giderek azalan bir özgüvenle. Kalabalık gitgide bir gösteri kalabalığına dönüşmekteydi; görünürde bir tek trafik polisi bile yoktu üstelik. “Hadi, karakola gidiyoruz.”</span></p>
			<p class="paragraf ParaOverride-13"><span class="CharOverride-21">“İyi bi çucuğun D.H. Holmes’un önünde anacığını beklemeye bilem hakkı yok mu?” Konuşan yine o yaşlı adamdı. “Kulak verin, ey ahali. Bu şehir iyice bozuldu. Bütün suç komonislerde.”</span></p>
			<p class="paragraf ParaOverride-13"><span class="CharOverride-21">“Bana komonis mi diyosun sen?” diye sordu polis; kırbaç gibi inen lavta telinden korunmaya çalışarak. “Seni de götürüyorum. Ağzından çıkanı kulağın duysun.”</span></p>
			<p class="paragraf ParaOverride-13"><span class="CharOverride-21">“Beni dutuklayamassın,” diye haykırdı yaşlı adam. “Ben New Orleans Eğlence Müdürü’nün desteklediği Altın Çağ Kulübü’nün üyesiyim.”</span></p>
			<p class="paragraf ParaOverride-13"><span class="CharOverride-21">“Yaşlı adamı rahat bıraksana, pis polis,” diye haykırdı bir kadın. “Baksana, yaşlı biri o! Torunları bilem vardır.”</span></p>
			<p class="paragraf ParaOverride-13"><span class="CharOverride-21">“Doğru,” dedi yaşlı adam. “Rahibelerden ders alan altı dane torunum var benim. Hepsi de cin gibi çucuklar.”</span></p>
			<p class="paragraf ParaOverride-13"><span class="CharOverride-21">Ignatius insan kalabalığının üstünden bakınca, annesinin mağazadan çıktığını, fırından aldığı, beton kalıplara benzeyen paketleri güçlükle taşıyarak yaklaştığını gördü.</span></p>
			<p class="paragraf ParaOverride-13"><span class="CharOverride-21">“Anne!” diye seslendi. “Biraz daha geç kalamaz mıydın? Baksana, nasıl yakalandım!”</span></p>
			<p class="paragraf ParaOverride-13"><span class="CharOverride-21">İnsanları yararak ilerleyen Bayan Reilly, “Ignatius!” diye bağırdı. “Neler oluyo burda? Yine n’aptın? Hey, çek ellerini oğlumdan!”</span></p>
			<p class="paragraf ParaOverride-13"><span class="CharOverride-21">“Ona dokunmuyorum ki, bayan,” dedi polis. “Bu sizin oğlunuz mu?”</span></p>
			<p class="paragraf ParaOverride-13"><span class="CharOverride-21">Bayan Reilly vınlayan lavta telini Ignatius’un elinden çekip aldı.</span></p>
			<p class="paragraf ParaOverride-13"><span class="CharOverride-21">“Elbette oğluyum,” dedi Ignatius. “Bana duyduğu sevgiyi göremiyor musunuz?</span></p>
			<p class="paragraf ParaOverride-13"><span class="CharOverride-21">“Kadın oğlunu seviyo,” dedi yaşlı adam.</span></p>
			<p class="paragraf ParaOverride-13"><span class="CharOverride-21">“Zavallı oğluma ne yapmaya çalışıyosun?” diye sordu Bayan Reilly polise. Ignatius kocaman pençelerinden biriyle annesinin kınalı saçlarını okşadı. “Bu şehirde bin türlü insan elini golunu sallayaraktan dolaşırken kalkmış zavallı çocukları yakalıyosun. Ne geçecek ki eline? Anacığını bekliyo, polisse onu dutuklamaya kalkışıyo.”</span></p>
			<p class="paragraf ParaOverride-13"><span class="CharOverride-21">“Tam da Sivil Özgürlükler Birliği’ni ilgilendirecek bir durum,” dedi Ignatius, annesinin düşük omuzlarını pençesiyle okşarken.</span></p>
			<p class="paragraf ParaOverride-13"><span class="CharOverride-21">“Myrna Minkoff’a, yitik aşkıma haber vermeliyiz. O bu tür şeylerden iyi anlar.”</span></p>
			<p class="paragraf ParaOverride-13"><span class="CharOverride-21">“Hep şu komonisler,” diye araya girdi yaşlı adam.</span></p>
			<p class="paragraf ParaOverride-13"><span class="CharOverride-21">“Kaç yaşında?” diye sordu Bayan Reilly’ye.</span></p>
			<p class="paragraf ParaOverride-13"><span class="CharOverride-21">“Otuz yaşındayım,” dedi Ignatius lütfedercesine.</span></p>
			<p class="paragraf ParaOverride-13"><span class="CharOverride-21">“İşin var mı?”</span></p>
			<p class="paragraf ParaOverride-13"><span class="CharOverride-21">“Ignatius’un evde bana yardım etmesi gerekiyor,” dedi Bayan Reilly. İlk gözüpekliğinden eser kalmamıştı; lavta telini kurabiye kutusunun üzerindeki ipe dolamaya çalışıyordu. “Korkunç rumatizmam var da.”</span></p>
			<p class="paragraf ParaOverride-13"><span class="CharOverride-21">“Toz filan alıyorum,” diyerek araya girdi Ignatius. “Bunun dışında, yüzyılımızı suçlayan uzun bir eser kaleme almaktayım. Edebiyat çalışmalarımdan yorulunca işime ara verir, peynir suflesi yaparım.</span></p>
			<p class="paragraf ParaOverride-13"><span class="CharOverride-21">“Ignatius nefiz peynir suflesi yapar,” dedi Bayan Reilly.</span></p>
			<p class="paragraf ParaOverride-13"><span class="CharOverride-21">“Afferim ona,” dedi yaşlı adam. “Şimdiki gençler aylak aylak gezmekten başka bişi yapmıyolar.”</span></p>
			<p class="paragraf ParaOverride-13"><span class="CharOverride-21">“Sen çeneni kapasana,” dedi polis.</span></p>
			<p class="paragraf ParaOverride-13"><span class="CharOverride-21">“Ignatius...” dedi Bayan Reilly titrek bir sesle. “N’aptın oğlum?”</span></p>
			<p class="paragraf ParaOverride-13"><span class="CharOverride-21">“Aslını ararsan anne, her şeyi o başlattı,” dedi Ignatius, nota kâğıtlarının durduğu torbayı polise doğru sallayarak. “Burada durmuş, doktorun sana iyi haberler vermesi için dua ediyordum.”</span></p>
			<p class="paragraf ParaOverride-13"><span class="CharOverride-21">Bayan Reilly polise döndü: “Şu yaşlı herifi alıp götür buradan. Baksana adam belasını arıyo. Onun gibilerin sokakta dolaşmasını yasaklamalı.”</span></p>
			<p class="paragraf ParaOverride-13"><span class="CharOverride-21">“Polislerin hepsi komonis,” dedi yaşlı adam.</span></p>
			<p class="paragraf ParaOverride-13"><span class="CharOverride-21">“Sana susmanı söylemedim mi?” diye bağırdı polis öfkeyle.</span></p>
			<p class="paragraf ParaOverride-13"><span class="CharOverride-21">“Her gece dizlerimin üzerine çöküp polis bizi koruduğu için Tanrıya şükrediyorum,” dedi Bayan Reilly kalabalığa doğru. “Onlar olmasa hepimiz ölürdük. Boyunlarımız bi kulaktan ötekine kadar kesilmiş, yataklarımızda yatıyo olurduk.”</span></p>
			<p class="paragraf ParaOverride-13"><span class="CharOverride-21">“Haklısın kızım,” dedi bir kadın.</span></p>
			<p class="paragraf ParaOverride-13"><span class="CharOverride-21">“Hadi, polis teşkilatı için hep birlikte dua edelim,” dedi Bayan Reilly; artık doğrudan kalabalığa sesleniyordu. Ignatius annesinin omuzlarını heyecanla okşuyor, onu yüreklendirmek için kulağına bir şeyler fısıldıyordu. “Bi komonis için dua eder miydiniz?”</span></p>
			<p class="paragraf ParaOverride-13"><span class="CharOverride-21">Pek çok ses öfkeyle yanıtladı: “Hayır!” Biri yaşlı adamı itekledi.</span></p>
			<p class="paragraf ParaOverride-13"><span class="CharOverride-21">“Çok doğru, bağyan,” diye bağırdı yaşlı adam. “Oğlunuzu dutuklamaya kalkıştı. Tıpkı Rusya’daki gibi. Pis komonisler!”</span></p>
			<p class="paragraf ParaOverride-13"><span class="CharOverride-21">“Hadi yürü,” dedi polis yaşlı adama. Paltosunu sertçe kavradı.</span></p>
			<p class="paragraf ParaOverride-13"><span class="CharOverride-21">“Aman Tanrım,” dedi Ignatius, ufak tefek polisin yaşlı adamı zapt etmek için harcadığı çabayı görünce. “Sinirlerim altüst oldu.”</span></p>
			<p class="paragraf ParaOverride-13"><span class="CharOverride-21">“İmdat!” Yaşlı adam kalabalıktan yardım istiyordu. “Bu bi el koyma olayı. Anayasa çiğneniyo!”</span></p>
			<p class="paragraf ParaOverride-13"><span class="CharOverride-21">“Bu adam deli, Ignatius,” dedi Bayan Reilly. “En iyisi hemen sıvışalım.” Kalabalığa döndü: “Kaçın millet! Hepinizi öldürmeye kalkışabilir. Bence asıl komanis kendisi.”</span></p>
			<p class="paragraf ParaOverride-13"><span class="CharOverride-21">“Abartmana gerek yok, anne,” dedi Ignatius. Çil yavrusu gibi dağılan güruhu yararak hızla Kanal Caddesi’nden aşağı koşmaya başladılar. Ignatius geriye bakınca bodur polisle yaşlı adamın saatin altında boğuştuklarını gördü. “Lütfen biraz yavaşlar mısın? Kalbim acı çığlıklar atıyor.”</span></p>
			<p class="paragraf ParaOverride-13"><span class="CharOverride-21">“Aman, kapa çeneni. Ben sankim kendimi çok mu iyi hissediyorum? Bu yaşta sokaklarda böyle koşturmam hiç doğru diil.”</span></p>
			<p class="paragraf ParaOverride-13"><span class="CharOverride-21">“Kalp her yaşta önemlidir, anne.”</span></p>
			<p class="paragraf ParaOverride-13"><span class="CharOverride-21">“Senin kalbinde hiç bi sorun yok.”</span></p>
			<p class="paragraf ParaOverride-13"><span class="CharOverride-21">“Biraz yavaşlamazsak her an bir sorun çıkabilir.” Tüvit pantolon, yuvarlana yuvarlana ilerleyen Ignatius’un kocaman butlarının çevresinde dalgalandı. “Lavtamın teli sende mi?”</span></p>
			<p class="paragraf ParaOverride-13"><span class="CharOverride-21">Bayan Reilly onu çekerek köşeyi döndü; Bourbon Caddesi’ne saptılar, Fransız Mahallesi’ne doğru ilerlemeye başladılar.</span></p>
			<p class="paragraf ParaOverride-13"><span class="CharOverride-21">“O polis memuru neden musallat oldu, oğlum?”</span></p>
			<p class="paragraf ParaOverride-13"><span class="CharOverride-21">“Hiçbir fikrim yok. Ama o yaşlı faşisti yola getirdikten sonra yeniden peşimize düşeceğinden eminim.”</span></p>
			<p class="paragraf ParaOverride-13"><span class="CharOverride-21">“Öyle mi dersin?” dedi Bayan Reilly, sinirli.</span></p>
			<p class="paragraf ParaOverride-13"><span class="CharOverride-21">“Bana kalırsa öyle. Beni tutuklamaya kararlı görünüyor. Her gün belirli sayıda insanı tutuklamak zorunda filan olmalı. Elinden bu kadar kolay kurtulmama izin vermeyecektir.”</span></p>
			<p class="paragraf ParaOverride-13"><span class="CharOverride-21">“Ne korkunç! Adın gastelere geçicek. Ne büyük bi utanç! Beni beklerken mutlaka yanlış bişi yapmış olmalısın. Seni tanırım oğlum.”</span></p>
			<p class="paragraf ParaOverride-13"><span class="CharOverride-21">“Dünyada burnunu başkasının işine sokmayan biri varsa, o da benim,” dedi Ignatius soluk soluğa. “Lütfen duralım. Galiba bir iç kanama geçirmek üzereyim.”</span></p>
			<p class="paragraf ParaOverride-13"><span class="CharOverride-21">“Peki.” Oğlunun kızarmış yüzüne bakan Bayan Reilly, sırf dediğini kanıtlamak için büyük bir mutlulukla ayaklarının dibine yıkılıvereceğini anladı. Daha önce de yapmıştı bunu. Onu pazar ayininde kendisine eşlik etmesi için son zorlayışında, Ignatius, kiliseye giden yolda iki kez, ayin sırasında da bir kez kilisedeki tahta sıradan düşerek annesini rezil etmişti. “Hadi, şuraya gidip biraz oturalım.”</span></p>
			<p class="paragraf ParaOverride-13"><span class="CharOverride-21">Kurabiye kutularından biriyle oğlanı Neşeli Gece Barı’nın kapısından içeri itti. Viski ve izmarit kokan karanlıkta iki tabure bulup üzerine tünediler.</span></p>
			<p class="paragraf ParaOverride-13"><span class="CharOverride-21">Bayan Reilly kutuları tezgâhın üzerine yerleştirirken Ignatius geniş burun deliklerini iyice açarak, “Anne, burası çok kötü kokuyor,” dedi. “Midem çalkalanmaya başladı.”</span></p>
			<p class="paragraf ParaOverride-13"><span class="CharOverride-21">“Sokağa geri dönmek mi istiyosun? Polisin seni deliğe tıkasını mı istiyosun?”</span></p>
			<p class="paragraf ParaOverride-13"><span class="CharOverride-21">Ignatius karşılık vermedi; burnundan sesler çıkararak havayı kokluyor, yüzünü buruşturuyordu. Bir süredir onları izleyen barmen gölgelerin içinden şakacı bir sesle seslendi: “Buyrun?”</span></p>
			<p class="paragraf ParaOverride-13"><span class="CharOverride-21">“Ben bir kahve rica ediyorum,” dedi Ignatius, gururla. “Sıcak, sütlü bir Çikori lütfen.”</span></p>
			<p class="paragraf ParaOverride-13"><span class="CharOverride-21">“Yalnız hazır kahvemiz var,” dedi barmen.</span></p>
			<p class="paragraf ParaOverride-13"><span class="CharOverride-21">“Onu ağzıma bile sürmem,” dedi Ignatius annesine. “İğrenç bir şey.”</span></p>
			<p class="paragraf ParaOverride-13"><span class="CharOverride-21">“Eh, bi bira iç Ignatius. Seni öldürmez.”</span></p>
			<p class="paragraf ParaOverride-13"><span class="CharOverride-21">“Ama şişirir.”</span></p>
			<p class="paragraf ParaOverride-13"><span class="CharOverride-21">“Ben bi Dixie 45 alayım,” dedi Bayan Reilly barmene.</span></p>
			<p class="paragraf ParaOverride-13"><span class="CharOverride-21">“Peki ya beyefendi?” diye sordu barmen, alaycı bir sesle. “Kendileri ne arzu ederler acaba?”</span></p>
			<p class="paragraf ParaOverride-13"><span class="CharOverride-21">“Ona da bi Dixie verin.”</span></p>
			<p class="paragraf ParaOverride-13"><span class="CharOverride-21">“Kesinlikle olmaz,” dedi Ignatius, barmen biraları açmaya giderken.</span></p>
			<p class="paragraf ParaOverride-13"><span class="CharOverride-21">“Burda bedavadan oturamayız, Ignatius.”</span></p>
			<p class="paragraf ParaOverride-13"><span class="CharOverride-21">“Neden oturamayacak mışız? Tek müşteri biziz. Burada olduğumuz için sevinmeliler.”</span></p>
			<p class="paragraf ParaOverride-13"><span class="CharOverride-21">Bayan Reilly oğlunu dürterek, “Geceleri burda striptiz filan da vardır herhalde,” dedi.</span></p>
			<p class="paragraf ParaOverride-13"><span class="CharOverride-21">“Herhalde,” dedi Ignatius soğukça. Oldukça mutsuz görünüyordu. “Keşke başka bir yere gitseydik. Polis burayı her an basabilir.” Sesli sesli esnedi, boğazını temizledi. “Neyse ki bıyığım bu pis kokunun bir kısmını süzüyor. Koku alma organlarım hoşnutsuzluk sinyalleri göndermeye başladılar bile.”</span></p>
			<p class="paragraf ParaOverride-13"><span class="CharOverride-21">Karanlıklardan gelen cam şıngırtıları, soğutucu kapağının açılıp kapandığını belirten sesler arasında geçen uzunca bir süreden sonra barmen göründü; biralarını getirip önlerine koydu; az kaldı Ignatius’unkini üzerine deviriyordu. Neşeli Gece Barı’nda Reilly ailesine istenmeyen müşterilere yapılan muamele yapılıyor, kötünün kötüsü bir hizmet sunuluyordu.</span></p>
			<p class="paragraf ParaOverride-13"><span class="CharOverride-21">“Acaba soğuk bir Dr. Nut bulunur mu sizde?” diye sordu Ignatius.</span></p>
			<p class="paragraf ParaOverride-13"><span class="CharOverride-21">“Hayır.”</span></p>
			<p class="paragraf ParaOverride-13"><span class="CharOverride-21">“Oğlum Dr. Nut’a bayılır,” diye açıkladı Bayan Reilly. “Dr. Nut’ları hep kasaynan alırım. Bazen bir oturuşta iki-üç tanesini peş peşe devirir.”</span></p>
			<p class="paragraf ParaOverride-13"><span class="CharOverride-21">“Bu konunun bu adamı fazla ilgilendirdiğini sanmıyorum, anne,” dedi Ignatius.</span></p>
			<p class="paragraf ParaOverride-13"><span class="CharOverride-21">“O kasketi çıkarmak istemez miydin?” diye sordu barmen.</span></p>
			<p class="paragraf ParaOverride-13"><span class="CharOverride-21">“Hayır istemezdim!” diye gürledi Ignatius. “Burası epeyce serin.”</span></p>
			<p class="paragraf ParaOverride-13"><span class="CharOverride-21">Barmen, “Nasıl istersen,” dedikten sonra barın öteki ucundaki gölgelerin içine çekildi.</span></p>
			<p class="paragraf ParaOverride-13"><span class="CharOverride-21">“Hey Tanrım!”</span></p>
			<p class="paragraf ParaOverride-13"><span class="CharOverride-21">“Sakinleş,” dedi annesi.</span></p>
			<p class="paragraf ParaOverride-13"><span class="CharOverride-21">Ignatius kasketinin, annesinin tarafındaki kulaklığını havaya kaldırdı. “Böylece sesini duyurmak için kendini zorlaman gerekmeyecek. Doktor dirseğin için ne dedi?”</span></p>
			<p class="paragraf ParaOverride-13"><span class="CharOverride-21">“Masac yapılması gerekiyormuş.”</span></p>
			<p class="paragraf ParaOverride-13"><span class="CharOverride-21">“Sana masaj yapmamı beklemiyorsundur herhalde. İnsanlara dokunmak konusunda neler hissettiğimi bilirsin.”</span></p>
			<p class="paragraf ParaOverride-13"><span class="CharOverride-21">“Bana elden geldiğince suğuktan kaçınmamı tembihledi.”</span></p>
			<p class="paragraf ParaOverride-13"><span class="CharOverride-21">“Araba kullanmayı bilseydim sana daha çok yardımcı olabilirdim.”</span></p>
			<p class="paragraf ParaOverride-13"><span class="CharOverride-21">“Ay, hiç önemli diil datlım.”</span></p>
			<p class="paragraf ParaOverride-13"><span class="CharOverride-21">“Aslında bir arabaya binmek bile beni altüst etmeye yetiyor. En kötüsü de şu Greyhound gezi otobüslerinin ikinci katında yolculuk etmek. Öyle yüksek ki. O otobüslerden biriyle Baton Rouge’a gidişimi anımsıyor musun? Yolda birkaç kez kusmuştum. Şoför aşağıya inip biraz hava alabilmem için otobüsü bataklığın orada bir-iki kez durdurmak zorunda kalmıştı. Öteki yolcular da epeyce sinirlenmişlerdi tabii. O korkunç makinede rahatça seyahat edebildiklerine göre mideleri demirden olmalı. New Orleans’tan ayrılmak beni yeterince ürkütmüştü zaten. Kent sınırlarının dışına çıkar çıkmaz karanlığa gömülmüş, çorak topraklar başlıyor.”</span></p>
			<p class="paragraf ParaOverride-13"><span class="CharOverride-21">“Gayet iyi anımsıyorum,” dedi Bayan Reilly, dalgın dalgın. Birasını yudumladı. “Eve döndüğünde hakkaten hastaydın.”</span></p>
			<p class="paragraf ParaOverride-13"><span class="CharOverride-21">“O da bir şey mi? Sen beni asıl Baton Rouge’a vardığımda görmeliydin. Elimdeki biletin gidiş dönüş olduğunu ayrımsayınca başımdan aşağıya kaynar sular dökülmüştü; geriye yine otobüsle dönmek zorundaydım.”</span></p>
			<p class="paragraf ParaOverride-13"><span class="CharOverride-21">“Evet annatmıştın, bebeğim.”</span></p>
			<p class="paragraf ParaOverride-19"><span class="CharOverride-21">“Taksi şoförü New Orleans’a dönmek için tam kırk dolar  istedi benden. Ama olsun, birkaç kez midemin ağzıma gelmesine  karşın hiç kusmadım. Şoförü arabayı yavaş kullanması için uyarıp durdum, bu da adamcağız için büyük şanssızlık oldu. Eyalet polisi, asgari otoyol hızının altında seyrettiği için adamı iki kez durdurdu. Üçüncüsünde ehliyetini elinden aldılar. Meğer bizi baştan beri radarla izliyorlarmış.”</span></p>
			<p class="paragraf ParaOverride-13"><span class="CharOverride-21">Bayan Reilly’nin ilgisi oğluyla elindeki bira arasında gidip geliyordu. </span><span class="CharOverride-21">Üç yıldır aynı öyküyü defalarca dinlemişti.</span></p>
			<p class="paragraf ParaOverride-13"><span class="CharOverride-21">Annesinin yüzündeki kendinden geçmiş anlamı duyduğu ilgiye yoran Ignatius sürdürdü: “Doğduğumdan beri ilk kez New Orleans’tan ayrılıyordum. Galiba beni asıl rahatsız eden şey, nerede olduğumu bilmememin verdiği şaşkınlıktı. O otobüsün içinde hızla yol almak, cehenneme fırlatılıp atılmaktan farksızdı. Bataklığı geride bırakıp Baton Rouge’un peş peşe yükselen tepelerine vardığımızda, bağnaz köylülerden biri otobüse bomba atacak diye ödüm kopmuştu. İlerlemenin simgesi olarak gördükleri taşıt araçlarından nefret ediyorlar bence.”</span></p>
			<p class="paragraf ParaOverride-13"><span class="CharOverride-21">‘Bence’ sözcüğüyle oğlunun sözlerini noktaladığına inanan Bayan Reilly, “O işi kabul etmediğine seviniyorum,” dedi.</span></p>
			<p class="paragraf ParaOverride-13"><span class="CharOverride-21">“O işi kabul etmem olanaksızdı. Ortaçağ Kültürü Bölümü’nün başkanını görünce ellerimde küçük, beyaz yumrular çıkmıştı. Tam anlamıyla ruhsuz bir adamdı. Boyun bağı takmadığım için beni eleştirmeye kalkıştı, ayrıca ceketimle ilgili bir şeyler söyledi. Böylesine anlamsız birinin böyle bir küstahlığa yeltenebilmesi beni dehşete düşürmüştü. O ceket gerçekten vazgeçemeyeceğim birkaç küçük tutkumdan biriydi; onu çalan manyağı elime geçirirsem hemen adalete teslim edeceğim.”</span></p>
			<p class="paragraf ParaOverride-13"><span class="CharOverride-21">Bayan Reilly’nin gözlerinin önünde kahve lekeleriyle kaplı o korkunç, rüküş ceket canlandı; içten içe onu Ignatius’un en sevdiği giysileriyle birlikte Amerikan Gönüllüleri’ne vermeyi istemişti hep.</span></p>
			<p class="paragraf ParaOverride-13"><span class="CharOverride-21">“Evet, o düzmece bölüm başkanının müthiş kabalığından öyle bunalmıştım ki, o konudan konuya atlayarak konuşurken, lafının ortasında fırlayıp çıktım ve doğruca en yakın tuvalete koştum; orası ‘Fakülte Çalışanları’na ayrılmış olan tuvaletmiş. Her neyse, bölmelerden birine girdim, ceketimi kapının üzerine attım. Birdenbire ceketimin kapının üzerinden çekilip alındığını görmez miyim? Sonra ayak sesleri duydum, sonra da tuvaletin kapısının kapandığını. O anda fırlayıp utanmaz hırsızın peşine düşecek durumda değildim; bağırmaya başladım. Biri tuvalete girdi, bulunduğum bölmenin kapısına vurdu. Gelen, bana kampusun güvenlik görevlisi olduğunu söyledi. Kapının ardından olup biteni anlattım. Ceketi bulacağına söz verdikten sonra çekip gitti. Ancak, daha önce de belirttiğim gibi, baştan beri o kişiyle bölüm başkanının aynı kişi olmasından kuşkulanıyorum. Sesleri az da olsa benzeşiyordu.”</span></p>
			<p class="paragraf ParaOverride-13"><span class="CharOverride-21">“Artıkın kimseye güvenilmiyor, diil mi datlım?”</span></p>
			<p class="paragraf ParaOverride-13"><span class="CharOverride-21">“Üstümü başımı düzeltip tuvaletten fırladım; o korkunç yerden bir an önce kurtulmak istiyordum. Issız kampusta taksi bulmaya çalışırken neredeyse soğuktan donuyordum. Sonunda beni New Orleans’a kırk dolara götürmeye razı olan bir taksi şoförü buldum; adam bana ceketini verecek kadar da düşünceli biriydi. Ancak buraya vardığımızda ehliyeti elinden alındığı için bayağı sinirli ve küstah birine dönmüştü. Sık sık hapşırdığına bakılırsa fena halde üşütmüştü de. Ne de olsa iki saattir yollardaydık.”</span></p>
			<p class="paragraf ParaOverride-13"><span class="CharOverride-21">“Sanki bi bira daha içebilirmişim gibi geliyor,” dedi Bayan Reilly.”</span></p>
			<p class="paragraf ParaOverride-13"><span class="CharOverride-21">“Anne! Bu metruk yerde mi?”</span></p>
			<p class="paragraf ParaOverride-13"><span class="CharOverride-21">“Yalnız bi tane datlım. Hadi, bi bira daha istiyorum.”</span></p>
			<p class="paragraf ParaOverride-13"><span class="CharOverride-21">“Bu bardaklardan mutlaka bir hastalık kapacağız, inan. Neyse, gerçekten kararlıysan, bana da bir konyak söyle bari.”</span></p>
			<p class="paragraf ParaOverride-13"><span class="CharOverride-21">Bayan Reilly barmene işaret etti; adam karanlıklardan çıkıp sordu: “Peki otobüste başına neler gelmişti arkadaş? Öykünün sonunu duyamadım da.”</span></p>
			<p class="paragraf ParaOverride-13"><span class="CharOverride-21">“Siz işinizi doğru dürüst yapar mısınız lütfen?” dedi Ignatius öfkeyle. “İşiniz, size başvurduğumuz zaman bize hizmet etmektir. Sizi de sohbetimize katmak isteseydik, bunu şu ana kadar çoktan belli ederdik. İşin doğrusu, son derece özel, kişisel konulardan söz ediyoruz burada.”</span></p>
			<p class="paragraf ParaOverride-13"><span class="CharOverride-21">“Adam yalnızca kibarlık gösteriyo, Ignatius. Ayıp ayıp.”</span></p>
			<p class="paragraf ParaOverride-13"><span class="CharOverride-21">“Bu da başlı başına bir çelişki zaten. Böyle bir mağarada kimse kibar olamaz.”</span></p>
			<p class="paragraf ParaOverride-13"><span class="CharOverride-21">“İki bira daha istiyoruz.”</span></p>
			<p class="paragraf ParaOverride-13"><span class="CharOverride-21">“Bir bira, bir de konyak,” diye düzeltti Ignatius.</span></p>
			<p class="paragraf ParaOverride-13"><span class="CharOverride-21">“Temiz bardak kalmadı,” dedi barmen.</span></p>
			<p class="paragraf ParaOverride-13"><span class="CharOverride-21">“Çok yazık,” dedi Bayan Reilly. “Neyse, eskilernen idare ederiz.” Barmen omuzlarını silktikten sonra uzaklaştı, karanlıklara karıştı.</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Yaşlı adam karakolda, polisin akşamüstü topladığı, çoğunluğu mağaza hırsızlarından oluşan birkaç kişilik grupla birlikte bir sıranın üzerinde oturuyordu. Sosyal güvenlik kartını, Cluny Kutsal Ad Derneği’nin Aziz Odo üyelik kartını, Altın Çağ Kulübü rozetini ve Amerikan Lejyonu’nun üyesi olduğunu gösteren ince uzun kartı baldırının üzerine düzgünce dizmişti. Gözleri kocaman güneş gözlüğünün gerisinde kaybolmuş genç bir zenci, yanındaki baldırın üzerindeki kartları yan yan süzdü.</span></p>
			<p class="paragraf ParaOverride-13"><span class="CharOverride-21">“Vay anasını!” dedi sırıtarak. “Her bi şeye üyesin galiba?”</span></p>
			<p class="paragraf ParaOverride-13"><span class="CharOverride-21">Yaşlı adam kartlarını titizce düzeltti, karşılık vermedi.</span></p>
			<p class="paragraf ParaOverride-13"><span class="CharOverride-21">“Senin gibi birini nassı enselediler?” Güneş gözlüğü, sigarasının dumanını yaşlı adamın kartlarına doğru üfledi. “Şu aynasızlar iyice şaşırmışlar galiba.”</span></p>
			<p class="paragraf ParaOverride-13"><span class="CharOverride-21">“Vatandaşlık haklarım çiğnendiği içün burdayım,” dedi yaşlı adam, beklenmedik bir öfkeyle.</span></p>
			<p class="paragraf ParaOverride-13"><span class="CharOverride-21">“Valla bunu pek yemezler. Başka bişi düşünsen daha iyi edersin.” Esmer eli kartlardan birine uzandı. “Hey, bu da ne demek? ‘Aktın Çağ’?”</span></p>
			<p class="paragraf ParaOverride-13"><span class="CharOverride-21">Yaşlı adam kartı çekip aldı, yeniden bacağının üzerine koydu.</span></p>
			<p class="paragraf ParaOverride-13"><span class="CharOverride-21">“O küçük kartın sana hiçbi faydası dokanmaz. Seni mutlak deliğe dıkarlar, yani. Yakaladıklarını dıkıyolar.”</span></p>
			<p class="paragraf ParaOverride-13"><span class="CharOverride-21">“Öyle mi?” diye sordu yaşlı adam duman bulutuna doğru.</span></p>
			<p class="paragraf ParaOverride-13"><span class="CharOverride-21">“Kesin!” Yeni bir bulut havalandı. “Neden burdasın, beyamca?”</span></p>
			<p class="paragraf ParaOverride-13"><span class="CharOverride-21">“Bilmiyorum.”</span></p>
			<p class="paragraf ParaOverride-13"><span class="CharOverride-21">“Bilmiyo musun? Vay be! Delilik bu. Yani bi nedeni olmalı. Bi tek zencileri nedensiz toplarlar, bayım. Sen mutlak bi şeyden dolayı buradasın.”</span></p>
			<p class="paragraf ParaOverride-13"><span class="CharOverride-21">“Gerçekten bilmiyorum, “dedi yaşlı adam suratını asarak. “D.H. Holmes’un önündeki kalabalığa karışmış öylece duruyordum.”</span></p>
			<p class="paragraf ParaOverride-13"><span class="CharOverride-21">“Ve birinin çüztanını yürüttün?”</span></p>
			<p class="paragraf ParaOverride-13"><span class="CharOverride-21">“Hayır. Yalnızca bi pois memuruna bi şiy dedim.”</span></p>
			<p class="paragraf ParaOverride-13"><span class="CharOverride-21">“Ne dedin?”</span></p>
			<p class="paragraf ParaOverride-13"><span class="CharOverride-21">“Komonis.”</span></p>
			<p class="paragraf ParaOverride-13"><span class="CharOverride-21">“Komanis mi? Vay anasını. O aynasıza komanis diyen ben olaydım, beni şimdiye Angola’ya postalamıştı kesin. Gerçi onnardan birine komanis analı demek isterdim doğrusu. Neyse; bugün öğleden sonra Woolsworth Mağazası’nın orlarda dolanıyodum; herifin biri ‘Fıstıh Evi’nden bi paket yer fıstıhı yürütmüş, satıcı karı da bi yeri pıçaklanmış gibi bağırmaya başladı. Vay be! Aynı anda mağazanın görevlisi enseme yapıştı. İnsana hiç şans tanımıyorlar. Yuh ulan!” Sigarayı dudaklarına yapıştırdı. “Fıstıhları üzerimde bulamadılar, ama görevli beni çekiştirip durdu. İşte asıl komanis o! Uyuz herif!”</span></p>
			<p class="paragraf ParaOverride-13"><span class="CharOverride-21">Yaşlı adam boğazını temizledi, kartlarıyla oynamaya başladı.</span></p>
			<p class="paragraf ParaOverride-13"><span class="CharOverride-21">“Seni bırakırlar herhalde,” dedi güneş gözlüğü. “Bana da gözümü korkutmak için, fıstıhları yürütmediğimi bile bile, küçük bir nutuk atarlar garanti. Fıstıhların illa bende olduğunu kanıtlamaya çalışırlar. Belkim de bi paket fıstıhı cebime koyverirler. Woolsworth beni ömür boyu kodese tıkmak içün elinden geleni yapacaktır.”</span></p>
			<p class="paragraf ParaOverride-13"><span class="CharOverride-21">Zenci, yazgısına tam anlamıyla boyun eğmiş gibi görünüyordu; kendini, yaşlı adamı ve kartları sarıp sarmalayan, mavi bir duman bulutu salıverdi. Sonra kendi kendine, “Peki o fıstıhları kim yürüttü acep?” diye mırıldandı. “Belkim de o gürevlinin bizzat kendidir.”</span></p>
			<p class="paragraf ParaOverride-13"><span class="CharOverride-21">Polislerden biri yaşlı adamı odanın ortasındaki masaya çağırdı; masada bir çavuş oturuyordu, yaşlı adamı tutuklayan devriye de onun yanında, ayakta duruyordu.</span></p>
			<p class="paragraf ParaOverride-13"><span class="CharOverride-21">“Adın ne?” diye sordu çavuş.</span></p>
			<p class="paragraf ParaOverride-13"><span class="CharOverride-21">“Claude Robichaux,” diye yanıtladı yaşlı adam. Küçük kartlarını masanın üzerine, çavuşun önüne bıraktı.</span></p>
			<p class="paragraf ParaOverride-13"><span class="CharOverride-21">Çavuş kartların üzerinden yaşlı adama baktı. “Devriye Mancuso kendisine direndiğini ve komonis dediğini söylüyor.”</span></p>
			<p class="paragraf ParaOverride-13"><span class="CharOverride-21">“Öyle demek istememiştim,” dedi yaşlı adam üzgün üzgün; küçük kartların çavuşu hiç etkilemediğinin farkındaydı.</span></p>
			<p class="paragraf ParaOverride-13"><span class="CharOverride-21">“Mancuso, bütün teşkilata komonis dediğini söylüyor.”</span></p>
			<p class="paragraf ParaOverride-13"><span class="CharOverride-21">“Vay anasını,” dedi zenci, odanın karşı köşesinden.</span></p>
			<p class="paragraf ParaOverride-13"><span class="CharOverride-21">“Kes sesini, Jones,” diye seslendi çavuş.</span></p>
			<p class="paragraf ParaOverride-13"><span class="CharOverride-21">“Tamam,” dedi zenci.</span></p>
			<p class="paragraf ParaOverride-13"><span class="CharOverride-21">“Seninle az sonra ilgilenicem.”</span></p>
			<p class="paragraf ParaOverride-13"><span class="CharOverride-21">“Baksana, ben kimseye komanis filan demedim. Beni Woodsworth’ün görevlisi enseledi. Yer fıstıhı sevsem bari.”</span></p>
			<p class="paragraf ParaOverride-13"><span class="CharOverride-21">“Kapa çeneni!”</span></p>
			<p class="paragraf ParaOverride-13"><span class="CharOverride-21">“Oldu,” dedi Jones neşeyle; bir fırtına bulutu daha üfledi.</span></p>
			<p class="paragraf ParaOverride-13"><span class="CharOverride-21">“Ben öyle demek istememiştim,” diye yineledi Bay Robichaux. “Biraz sinirlenmiştim, ağzımdan çıkanı kulağım duymadı. Bu polis memuru, Holmes’un önünde anacığını bekleyen zavallı bi oğlanı dutuklamaya kalkıştı.”</span></p>
			<p class="paragraf ParaOverride-13"><span class="CharOverride-21">Çavuş beti benzi atmış olan ufak tefek polise döndü: “Ne? Mancuso, ne yapmaya çalışıyordun?”</span></p>
			<p class="paragraf ParaOverride-13"><span class="CharOverride-21">“Küçük bi oğlan değildi,” dedi Mancuso. “Kocaman, şişman, komik giyimli bi adamdı. Bana kuşkulu bi tip gibi görünmüştü. Sıradan bi günlük denetim yapıyodum, direnmeye başladı. İşin aslı, bana iriyarı bi ipne gibi geldi.”</span></p>
			<p class="paragraf ParaOverride-13"><span class="CharOverride-21">“İpne ha?” diye sordu çavuş, ilgiyle.</span></p>
			<p class="paragraf ParaOverride-13"><span class="CharOverride-21">“Evet,” diye yanıtladı Mancuso, tazelenmiş bir güvenle. “Kocaman, dev gibi bi ipne.”</span></p>
			<p class="paragraf ParaOverride-13"><span class="CharOverride-21">“Ne kadar kocaman?”</span></p>
			<p class="paragraf ParaOverride-13"><span class="CharOverride-21">“Gördüklerimin en irisi,” dedi Mancuso, bir balık ağını tarif edercesine kollarını iki yana açarak. Çavuşun gözleri parladı. “İlk gözüme çarpan şey, başındaki yeşil avcı kasketi oldu.”</span></p>
			<p class="paragraf ParaOverride-13"><span class="CharOverride-21">Jones, saldığı dumanların gerisinden büyük bir ilgiyle dinliyordu.</span></p>
			<p class="paragraf ParaOverride-13"><span class="CharOverride-21">“Peki sonra neler oldu? O herif neden şu anda karşımda dikilmiyo, Mancuso?”</span></p>
			<p class="paragraf ParaOverride-13"><span class="CharOverride-21">“Kaçtı. Anası dükkândan çıkıp ortalığı velveleye verdi, ikisi birlikte köşeyi dönüp Fransız Mahallesi’ne doğru sıvıştılar.”</span></p>
			<p class="paragraf ParaOverride-13"><span class="CharOverride-21">“Ha, iki mahalleli demek?” dedi çavuş, ansızın her şeyi anlayıvermiş gibi.</span></p>
			<p class="paragraf ParaOverride-13"><span class="CharOverride-21">“Hayır efendim,” diye araya girdi yaşlı adam. “Kadın gerçekten de anasıydı. Güzel, kibar bi kadın. Onları kentte daha önce de gördüydüm. Bu polis memuru kadını gorkuttu.”</span></p>
			<p class="paragraf ParaOverride-13"><span class="CharOverride-21">“Bana bak Mancuso,” diye haykırdı çavuş. “Sen, birini anasının elinden çekip alarak tutuklamaya kalkışan tek polissin. Peki bu dedeyi niye getirdin buraya? Hemen ailesini ara da gelip alsınlar.”</span></p>
			<p class="paragraf ParaOverride-13"><span class="CharOverride-21">“Lütfen,” diye yalvardı Bay Robichaux. “Lütfen yapmayın. Kızımın başını kaşıyacak vakti yok. Ömrümde hiç duduklanmadım. Buraya gelip beni alamaz. Torunlarım ne der sonra? Hepsi de rahibelerden ders alıyo.”</span></p>
			<p class="paragraf ParaOverride-13"><span class="CharOverride-21">“Kızının telefon numarasını bul, Mancuso. Bize komonis demenin cezasını çeksin.”</span></p>
			<p class="paragraf ParaOverride-13"><span class="CharOverride-21">“Lütfen!” Bay Robichaux ağlamaklıydı. “Torunlarım beni sayarlar.”</span></p>
			<p class="paragraf ParaOverride-13"><span class="CharOverride-21">“Hey Tanrım,” dedi çavuş. “Oğlanın birini anasıyla birlikte tutuklamaya yelteniyosun, sonra da bu dedeyi alıp buraya getiriyosun. Yıkıl karşımdan, Mancuso! Dedeyi de götür. Sana kuşkulu kişileri tutukla demedim mi? Anlaşıldı, seni biraz hizaya sokmamız gerekecek.”</span></p>
			<p class="paragraf ParaOverride-13"><span class="CharOverride-21">“Başüstüne efendim,” dedi Mancuso, cılız bir sesle. Hıçkıran yaşlı adamı da alıp çıktı.</span></p>
			<p class="paragraf ParaOverride-13"><span class="CharOverride-21">“Vay anasını,” dedi Jones, gizlendiği dumanların arkasından.</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Neşeli Gece Barı’na akşam çöküyordu. Dışarıda, Bourbon Caddesi’nde ışıklar yanmaya başlamıştı. Neon lambalar bir yanıp bir sönüyor, bir süredir havayı usul usul kaplayan hafif sisin körelttiği ışıklar caddeye yansıyordu. Akşamın ilk müşterilerini, orta batıdan gelme turistleri ve delegeleri taşıyan taksiler soğuk akşam karanlığında hafif şıpırtılarla ilerliyorlardı.</span></p>
			<p class="paragraf ParaOverride-13"><span class="CharOverride-21">Neşeli Gece Barı’nda şimdi birkaç müşteri daha vardı; parmağını bir bahis kartının kıyısında gezdiren bir adam, barla belli bir ilişkisi olduğu anlaşılan, kederli bir sarışın ve Salem marka sigaraların birini söndürüp birini yakan, bir yandan da donmuş </span><span class="CharOverride-22">daiquiri</span><span class="CharOverride-21">’leri</span><span class="dipnot"><a class="_idFootnoteLink" href="#footnote-225-1" id="footnote-225-1-backlink">1</a></span><span class="CharOverride-21"> peş peşe yuvarlayan iyi giyimli, genç bir adam.</span></p>
			<p class="paragraf ParaOverride-13"><span class="CharOverride-21">Bayan Reilly, “Ignatius, artıkın gitsek iyi olacak,” dedikten sonra geğirdi.</span></p>
			<p class="paragraf ParaOverride-13"><span class="CharOverride-21">“Ne?” diye haykırdı Ignatius. “Yozlaşmayı görmek için mutlaka kalmalıyız. Baksana, başladı bile.”</span></p>
			<p class="paragraf ParaOverride-13"><span class="CharOverride-21">Şık, genç adam içkisini şişe yeşili kadife ceketine döktü.</span></p>
			<p class="paragraf ParaOverride-13"><span class="CharOverride-21">“Hey barmen,” diye seslendi Bayan Reilly.” Bir bez getir. Müşterilerden biri üstüne içki döktü.”</span></p>
			<p class="paragraf ParaOverride-13"><span class="CharOverride-21">“Zararı yok, canım,” dedi genç adam, sinirlice. Bir kaşını kaldırarak Ignatius ile annesine baktı. “Zaten yanlış barda olduğum kesin.”</span></p>
			<p class="paragraf ParaOverride-13"><span class="CharOverride-21">“Dert etme, canikom,” diye avuttu onu Bayan Reilly. “İçtiğin o şey ne? Ananaslı dondurmaya benziyo.”</span></p>
			<p class="paragraf ParaOverride-13"><span class="CharOverride-21">“İçindekileri saysam bile ne olduğunu anlayabileceğinizden emin değilim.”</span></p>
			<p class="paragraf ParaOverride-13"><span class="CharOverride-21">“Buraya baksana; sevgili, biricik annemle böyle konuşmaya nasıl cesaret edersin?”</span></p>
			<p class="paragraf ParaOverride-13"><span class="CharOverride-21">“Kapa çeneni, şişko,” diye yapıştırdı genç adam. “Şu ceketimin haline baksana.”</span></p>
			<p class="paragraf ParaOverride-13"><span class="CharOverride-21">“Gerçekten oldukça tuhaf bir ceket.”</span></p>
			<p class="paragraf ParaOverride-13"><span class="CharOverride-21">“Pekâlâ, hadi dost olalım,” dedi Bayan Reilly, köpük bulaşmış dudaklarının arasından. “Başımızda yeterince dert var zati.”</span></p>
			<p class="paragraf ParaOverride-13"><span class="CharOverride-21">“Oğlunuzun da bu dertleri çoğaltmak için elinden geleni yaptığından hiç kuşkum yok,” dedi genç adam.</span></p>
			<p class="paragraf ParaOverride-13"><span class="CharOverride-21">“Hey siz ikiniz; kesin artıkın. Burası azcık da olsa eğlenilmesi gereken bi yer.” Bayan Reilly genç adama gülümsedi. “Sana bi içki ısmarlıyım mı, canım? Döktüğünün yerine? Ben bi Dixie daha alcam.”</span></p>
			<p class="paragraf ParaOverride-13"><span class="CharOverride-21">“Acelem var,” diyerek içini çekti genç adam. “Yine de teşekkürler.”</span></p>
			<p class="paragraf ParaOverride-13"><span class="CharOverride-21">“Böyle bi gecede mi? Ah, sen Ignatius’un dediklerine aldırma. Neden kalıp gösteriyi izlemiyorsun?”</span></p>
			<p class="paragraf ParaOverride-13"><span class="CharOverride-21">Genç adam gözlerini tavana doğru kaldırdı.</span></p>
			<p class="paragraf ParaOverride-13"><span class="CharOverride-21">“Doğru,” dedi sarışın, suskunluğunu bozarak. “Biraz kıçla meme görürsün.”</span></p>
			<p class="paragraf ParaOverride-13"><span class="CharOverride-21">“Anne,” dedi Ignatius buz gibi bir sesle, “bana, bu dayanılmaz insanlara cesaret veriyormuşsun gibi geliyor.”</span></p>
			<p class="paragraf ParaOverride-13"><span class="CharOverride-21">“Ama burda kalmak isteyen sendin, Ignatius.”</span></p>
			<p class="paragraf ParaOverride-13"><span class="CharOverride-21">“Evet, ama yalnızca bir gözlemci olarak. Yoksa bu olayın bir parçası olmaya hiç niyetim yok.”</span></p>
			<p class="paragraf ParaOverride-13"><span class="CharOverride-21">“Balım, doğruyu söylemek gerekirse bu gece o otopüs öyküsünü bi kez daha dinleyemem. Buraya geldik geleli tam dört kez annattın.”</span></p>
			<p class="paragraf ParaOverride-13"><span class="CharOverride-21">Ignatius incinmişti.</span></p>
			<p class="paragraf ParaOverride-13"><span class="CharOverride-21">“Seni sıktığımın farkında değildim. Ne de olsa o otobüs yolculuğu yaşamımın en biçimlendirici deneyimlerinden biriydi. Bir anne olarak, dünya görüşümü biçimlendiren bu tür sarsıntılara karşı daha duyarlı olman gerekmez mi?”</span></p>
			<p class="paragraf ParaOverride-13"><span class="CharOverride-21">“N’olmuş otopüse?” diye sordu sarışın, Ignatius’un yanındaki tabureye geçerek. “Adım Darlene. Güzel öykülere bayılırım. Şöle güzel bi öykü annatsana.”</span></p>
			<p class="paragraf ParaOverride-13"><span class="CharOverride-21">Otobüs baş döndürücü yolculuğuna başlamıştı ki, barmen birayla </span><span class="CharOverride-22">daiquiri</span><span class="CharOverride-21">’yi çarparak tezgâhın üzerine bıraktı.</span></p>
			<p class="paragraf ParaOverride-13"><span class="CharOverride-21">“</span><span class="CharOverride-21">İşte temiz bardak,” diye hırladı Bayan Reilly’ye.</span></p>
			<p class="paragraf ParaOverride-13"><span class="CharOverride-21">“Ne hoş! Ignatius, bak temiz bi bardağım oldu.”</span></p>
			<p class="paragraf ParaOverride-13"><span class="CharOverride-21">Ama oğlu Baton Rouge’a varmak üzereydi, onu duymadı bile.</span></p>
			<p class="paragraf ParaOverride-13"><span class="CharOverride-21">Bayan Reilly genç adama döndü: “Biliyo musun, güzelim, bu gün oğlumla başımız derde girdi. Polis onu dutuklamaya kalkıştı.”</span></p>
			<p class="paragraf ParaOverride-13"><span class="CharOverride-21">“Deme? Polisler ne kadar hoşgörüsüzler, değil mi?”</span></p>
			<p class="paragraf ParaOverride-13"><span class="CharOverride-21">“Öyle. Üstelik Ignatius bilim uzmanlığı falan yapmıştır.”</span></p>
			<p class="paragraf ParaOverride-13"><span class="CharOverride-21">“Peki ne yaptı, kuzum?”</span></p>
			<p class="paragraf ParaOverride-13"><span class="CharOverride-21">“Hiç bi şi. Durmuş zavallı, sevgili anacığını bekliyordu.”</span></p>
			<p class="paragraf ParaOverride-13"><span class="CharOverride-21">“Üstü başı biraz garip tabii. İlk içeri girdiğimde onu gösteri dünyasından filan sanmıştım, ama ne tür bi gösteri yaptığını çıkartamadım doğrusu.”</span></p>
			<p class="paragraf ParaOverride-13"><span class="CharOverride-21">“Giysileri için onu sürekli uyarıyorum, ama hiç kulak asmıyo.” Oğlunun pazen gömleğine, ensesine sarkan kıvırcık saçlarına baktı. “Şu üstündeki şey, yani ceketin pek fiyakalı.”</span></p>
			<p class="paragraf ParaOverride-13"><span class="CharOverride-21">“Ah, bu mu?” Ceketin kadife koluna dokundu. “Bunun bana bi servete mal olduğunu söylemeden edemeyeceğim. Köydeki küçük, şirin bi dükkânda buldum bunu.”</span></p>
			<p class="paragraf ParaOverride-13"><span class="CharOverride-21">“Hiç de köylü bi halin yok.”</span></p>
			<p class="paragraf ParaOverride-13"><span class="CharOverride-21">“Yo, yı,” diye gülümsedi genç adam. Çakmağını gürültüyle şaklatarak bir Salem daha yaktı. “New York’taki Greenwich Köyü’nü demek istemiştim. Başındaki şapkayı nerden buldun, kuzum? Hakkaten harika bir şey.”</span></p>
			<p class="paragraf ParaOverride-13"><span class="CharOverride-21">“Aman Tanrım, bu şapka Ignatius’un ilk kömünyon ayininden beri bende.”</span></p>
			<p class="paragraf ParaOverride-13"><span class="CharOverride-21">“Satmayı düşünür müsün?”</span></p>
			<p class="paragraf ParaOverride-13"><span class="CharOverride-21">“Nasıl yani?”</span></p>
			<p class="paragraf ParaOverride-13"><span class="CharOverride-21">“Ben kullanılmış giysi alıp satarım. Şapka için sana on dolar veririm.”</span></p>
			<p class="paragraf ParaOverride-13"><span class="CharOverride-21">“Hadi canım. Buna mı?”</span></p>
			<p class="paragraf ParaOverride-13"><span class="CharOverride-21">“On beş.”</span></p>
			<p class="paragraf ParaOverride-13"><span class="CharOverride-21">“Hakkaten mi?” Bayan Reilly şapkayı çıkardı. “Elbette datlım.”</span></p>
			<p class="paragraf ParaOverride-13"><span class="CharOverride-21">Genç adam cüzdanını açtı. Bayan Reilly’ye üç tane beş dolarlık banknot uzattı. İçkisini bir yudumda boşalttıktan sonra doğruldu. “Artık gerçekten gitmeliyim.”</span></p>
			<p class="paragraf ParaOverride-13"><span class="CharOverride-21">“Daha çok erken ama.”</span></p>
			<p class="paragraf ParaOverride-13"><span class="CharOverride-21">“Seninle sohbet etmek çok keyifliydi.”</span></p>
			<p class="paragraf ParaOverride-13"><span class="CharOverride-21">“Kendini soğuktan ve yağmurdan koru.”</span></p>
			<p class="paragraf ParaOverride-13"><span class="CharOverride-21">Genç adam gülümsedi, şapkayı yağmurluğunun altına özenle yerleştirdi ve bardan çıktı.</span></p>
			<p class="paragraf ParaOverride-13"><span class="CharOverride-21">“Radarlı polis,” diye anlatıyordu Ignatius, Darlene’e, “anlaşılan kül yutmayan biriymiş. Taksi şoförüyle ben, Baton Rouge’dan ayrıldığımız andan beri radarın ekranında küçük sinyaller verip duruyormuşuz.”</span></p>
			<p class="paragraf ParaOverride-13"><span class="CharOverride-21">“Ay, demek radara çıktın ha?” diye esnedi Darlene. “Hiç aklına gelir miydi?”</span></p>
			<p class="paragraf ParaOverride-13"><span class="CharOverride-21">“Ignatius, gidelim artıkın,” dedi Bayan Reilly. “Acıktım.”</span></p>
			<p class="paragraf ParaOverride-13"><span class="CharOverride-21">Oğluna dönüp önündeki bira şişesini aldı, yere attı; şişe parçalanmış, kahverengi cam kırıkları yerlere saçılmıştı.</span></p>
			<p class="paragraf ParaOverride-13"><span class="CharOverride-21">“Anne, olay yaratmaya mı çalışıyorsun?” diye sordu Ignatius; sinirlenmişti. “Bayan Darlene ile konuştuğumu görmüyor musun? Yanında kurabiye var, onlardan yesene. Hep sokağa çıkmadığından yakınıp durursun. Bu geceyi kentte geçirmekten hoşnut olduğunu sanıyordum.”</span></p>
			<p class="paragraf ParaOverride-13"><span class="CharOverride-21">Ignatius yeniden radara döndü, annesi de kutulardan birine uzanıp içinden kakaolu bir kek aldı, yemeye başladı.</span></p>
			<p class="paragraf ParaOverride-13"><span class="CharOverride-21">“Bi tane ister miydin?” diye sordu, barmene. “Çok nefiz. Yanımda şaraplı kurabiye de var. Öyle lezizler ki.”</span></p>
			<p class="paragraf ParaOverride-13"><span class="CharOverride-21">Barmen raflarda bir şey arıyormuş gibi yaptı.</span></p>
			<p class="paragraf ParaOverride-13"><span class="CharOverride-21">“Burnuma şaraplı kurabiye kokusu geliyo,” diye haykırdı Darlene, Ignatius’un arkasına doğru bakarak.</span></p>
			<p class="paragraf ParaOverride-13"><span class="CharOverride-21">“Bi tane alsana,” dedi Bayan Reilly.</span></p>
			<p class="paragraf ParaOverride-13"><span class="CharOverride-21">“Galiba ben de bir tane alacağım,” dedi Ignatius. “Konyakla çok iyi gideceğinden eminim.”</span></p>
			<p class="paragraf ParaOverride-13"><span class="CharOverride-21">Bayan Reilly kutuyu açıp tezgâhın üzerine bıraktı. Elinde terhis kartı olan adam bile uzanıp bir acıbadem kurabiyesi aldı.</span></p>
			<p class="paragraf ParaOverride-13"><span class="CharOverride-21">“Bu güzel şaraplı şeyleri nerden aldın, bayancım?” diye sordu Darlene. “Nefis, üstelik sulu.”</span></p>
			<p class="paragraf ParaOverride-13"><span class="CharOverride-21">“Holmes’tan aldım, güzelim. Bol çeşit var. Bol seçenek.”</span></p>
			<p class="paragraf ParaOverride-13"><span class="CharOverride-21">“Gerçekten oldukça lezzetli şeyler,” diye onayladı Ignatius, kırıntı kalıp kalmadığını anlamak için yumuşak, pembe dilini bıyığının üzerinden geçirirken. “Bir-iki tane de acıbadem kurabiyesi alabilirim doğrusu. Hindistan cevizini her zaman biraz fazla selülozlu bulmuşumdur.”</span></p>
			<p class="paragraf ParaOverride-13"><span class="CharOverride-21">Kutunun içini dikkatle araştırdı.</span></p>
			<p class="paragraf ParaOverride-13"><span class="CharOverride-21">“Ben yemeklerden sonra hep iyi bi kek yemek isterim,” dedi Bayan Reilly barmene; barmen sırtını döndü.</span></p>
			<p class="paragraf ParaOverride-13"><span class="CharOverride-21">“Bahse girerim, iyi yemek pişiriyosundur,” dedi Darlene.</span></p>
			<p class="paragraf ParaOverride-13"><span class="CharOverride-21">“Annem yemek pişirmez,” dedi Ignatius, tartışma kabul etmeyen bir sesle. “Yakar.”</span></p>
			<p class="paragraf ParaOverride-13"><span class="CharOverride-21">“Evliyken yemek pişirirdim,” dedi Darlene. “Daha çok şu konserve şeylerden yapardım. Hani şu İspanyol pilavıyla domates soslu makarnalar var ya, en çok onları severdim.”</span></p>
			<p class="paragraf ParaOverride-13"><span class="CharOverride-21">“Konserve kullanmak sapıklıktır,” dedi Ignatius. “İnsanın ruhuna onarılmaz zararlar verdiğinden eminim.”</span></p>
			<p class="paragraf ParaOverride-13"><span class="CharOverride-21">“Tanrım dirseğim yine başladı,” diye inledi Bayan Reilly.</span></p>
			<p class="paragraf ParaOverride-13"><span class="CharOverride-21">“Lütfen anne, konuşuyorum. Ben konserve yiyecekleri ağzıma bile sürmem. Bir kez denedim, bağırsaklarım dumura uğradı.”</span></p>
			<p class="paragraf ParaOverride-13"><span class="CharOverride-21">“İyi bi eğitim görmüşün,” dedi Darlene.</span></p>
			<p class="paragraf ParaOverride-13"><span class="CharOverride-21">“Ignatius koleci bitirdi. Sonra da bilim uzmanlığı derecesi almak için dört yıl daha kaldı. Evet, Ignatius zekice bitirdi.”</span></p>
			<p class="paragraf ParaOverride-13"><span class="CharOverride-21">“Zekice bitirdi,” diye yineledi oğlu, incinmiş gibi, “lütfen kullandığın değimleri daha dikkatli seç. ‘Zekice bitirdi’ demekle tam olarak ne demek istediğini sorabilir miyim?”</span></p>
			<p class="paragraf ParaOverride-13"><span class="CharOverride-21">“Annenle böyle konuşma,” dedi Darlene.</span></p>
			<p class="paragraf ParaOverride-13"><span class="CharOverride-21">“Ah, bazen bana öyle kötü davranır ki,” dedi Bayan Reilly, yüksek sesle. Sonra da ağlamaya başladı. “Ah bi bilseniz... Bu çocuk için yaptığım ona şeyden sona...”</span></p>
			<p class="paragraf ParaOverride-13"><span class="CharOverride-21">“Anne, neler söylüyorsun?”</span></p>
			<p class="paragraf ParaOverride-13"><span class="CharOverride-21">“Benim değerimi hiç bilmiyosun.”</span></p>
			<p class="paragraf ParaOverride-13"><span class="CharOverride-21">“Lütfen derhal keş sunu. Galiba birayı fazla kaçırdın.”</span></p>
			<p class="paragraf ParaOverride-13"><span class="CharOverride-21">“Bana değersiz bi şi gibi davranıyosun. Ben iyi bi anne oldum,” diye hıçkırdı Bayan Reilly. Darlene’e döndü: “Zavallı dedesinin bütün sigorta parasını Ignatius’u kolecde sekiz yıl tutabilmek için harcadım; oysa o evde yayılıp oturmaktan ve televizyon izlemekten başka bi şi yapmıyo.”</span></p>
			<p class="paragraf ParaOverride-13"><span class="CharOverride-21">“Utanmalısın,” dedi Darlene, Ignatius’a. “Senin gibi koca adam! Şu zavallı anacığına bi baksana.” Bayan Reilly hıçkırarak tezgâhın üzerine kapanmıştı; bir eliyle de bira bardağını sımsıkı tutuyordu.</span></p>
			<p class="paragraf ParaOverride-13"><span class="CharOverride-21">“Saçmalık bu! Anne, lütfen keser misin şunu!”</span></p>
			<p class="paragraf ParaOverride-13"><span class="CharOverride-21">“Bu kadar acımasız biri olduğunu bileydim, o çılgın Greyhound otopüsü öykünü dinnemezdim, bayım!”</span></p>
			<p class="paragraf ParaOverride-13"><span class="CharOverride-21">“Kalk, anne!”</span></p>
			<p class="paragraf ParaOverride-13"><span class="CharOverride-21">“Kocaman bi delinin tekisin zati,” dedi Darlene. “Baştan anlamalıydım. Baksana zavallı kadıncağız nasıl ağlıyo.”</span></p>
			<p class="paragraf ParaOverride-13"><span class="CharOverride-21">Ignatius’u tabureden aşağıya itmeye çalıştı, ama istemeden annesine doğru iteklemiş oldu. Kadın ağlamayı birdenbire keserek soluğunu tuttu: “Dirseğim!”</span></p>
			<p class="paragraf ParaOverride-13"><span class="CharOverride-21">“Neler oluyo burda?” diye sordu bir kadın sesi. Barın sarımtırak, deri taklidi, kapitone kapısında duruyordu. Orta yaşa yaklaşmış, gösterişli bir kadındı. Çiyden ıslanmış, parlak, siyah deri yağmurluğu alımlı vücudunu sımsıkı sarıyordu. “Alışveriş yapmak için bi-iki saatliğine buradan ayrılıyorum ve bakın neler oluyo. Burayı bir an boş bırakmaya gelmiyor. Sizin gibilerin değerli yatırımımı mahvetmemeleri için gözüm hep üzerinizde olmalı.”</span></p>
			<p class="paragraf ParaOverride-13"><span class="CharOverride-21">“Yalnızca iki sarhoş,” dedi barmen. “Geldiklerinden beri kışkışlamak için elimden geleni yapıyorum, ama sinek gibi yapıştılar.”</span></p>
			<p class="paragraf ParaOverride-13"><span class="CharOverride-21">“Peki ya sen, Darlene?” diye sordu kadın. “Bakıyorum pek sıkı fıkı olmuşsunuz. Taburemin üzerine tünemiş, oyun mu oynuyosun?”</span></p>
			<p class="paragraf ParaOverride-13"><span class="CharOverride-21">“Bu herif anacığına kötü davranıyor,” diye açıkladı Darlene.</span></p>
			<p class="paragraf ParaOverride-13"><span class="CharOverride-21">“Anacığı mı? Şu an aramızda anneler de mi var? Bir bu eksikti. İşler zaten kesat.”</span></p>
			<p class="paragraf ParaOverride-13"><span class="CharOverride-21">“Anlayamadım?” dedi Ignatius.</span></p>
			<p class="paragraf ParaOverride-13"><span class="CharOverride-21">Kadın onu duymazdan gelerek tezgâhın üzerindeki yırtık, boş kek kutusuna baktı: “Birileri burda piknik yapıyo galiba? Allah kahretsin! Sizi karınca ve farelere karşı daha kaç kez uyaracağım?”</span></p>
			<p class="paragraf ParaOverride-13"><span class="CharOverride-21">“Anlayamadım,” dedi Ignatius bir kez daha. “Karşınızda annem duruyor.”</span></p>
			<p class="paragraf ParaOverride-13"><span class="CharOverride-21">“Tam da bi temizlikçi ararken karşılaştığım şu pisliğe bakın.” Barmene döndü. “Şu ikisini hemen çıkart buradan.”</span></p>
			<p class="paragraf ParaOverride-13"><span class="CharOverride-21">“Hemen, Bayan Lee.”</span></p>
			<p class="paragraf ParaOverride-13"><span class="CharOverride-21">“Merak etmeyin”, dedi Bayan Reilly. “Zati gidiyoduk.”</span></p>
			<p class="paragraf ParaOverride-13"><span class="CharOverride-21">“Gerçekten de öyle,” diye ekledi Ignatius. Kapıya doğru hantal hantal ilerledi; tabureden inmesi için annesine yardım etmişti. “Acele et, anne. Bu kadın Nazi subayına benziyor. Bizi kırbaçlayabilir.”</span></p>
			<p class="paragraf ParaOverride-13"><span class="CharOverride-21">“Bekle!” diye haykırdı Bayan Lee, Ignatius’u kolundan yakalayarak. “Bunların borcu ne kadar?”</span></p>
			<p class="paragraf ParaOverride-13"><span class="CharOverride-21">“Sekiz dolar,” dedi barmen.</span></p>
			<p class="paragraf ParaOverride-13"><span class="CharOverride-21">“Buna eşkıyalık denir,” diye gürledi Ignatius. “Avukatlarım yakında sizi arar.”</span></p>
			<p class="paragraf ParaOverride-13"><span class="CharOverride-21">Bayan Reilly genç adamdan aldığı beşliklerden ikisini uzattı. Bayan Lee’nin yanından geçerken, “İstenmediğimizi annarız,” dedi. “</span><span class="CharOverride-21">İçkimizi başka yerde de içebiliriz.”</span></p>
			<p class="paragraf ParaOverride-13"><span class="CharOverride-21">“İyi,” dedi Bayan Lee. “Hadi, toz olun bakalım. Sizin gibilerden insana ne hayır gelir ki?”</span></p>
			<p class="paragraf ParaOverride-13"><span class="CharOverride-21">Kapitone kapı Reilly ailesinin arkasından kapanınca, Bayan Lee, “Annelerden hiç hoşlanmam,” dedi. “Kendiminkinden bile.”</span></p>
			<p class="paragraf ParaOverride-13"><span class="CharOverride-21">“Annem fahişeydi,” dedi bahis kartlı adam, başını elindeki karttan kaldırarak.</span></p>
			<p class="paragraf ParaOverride-13"><span class="CharOverride-21">“Anneler baş belasıdır,” dedi Bayan Lee. Sonra deri yağmurluğunu çıkardı. “Şimdi seninle şöyle baş başa bi konuşalım, Darlene.”</span></p>
			<p class="paragraf ParaOverride-13"><span class="CharOverride-21">Dışarıda Bayan Reilly oğlunun koluna girmişti, ama harcadıkları onca çabaya karşın bir türlü doğru dürüst ilerlemeyi beceremiyorlardı; yan yana yürümek çok daha kolay gibiydi. Sonunda şöyle bir yürüyüş tutturdular: Sola doğru üç hızlı adım, duraklama, sağa doğru üç hızlı adım, duraklama.</span></p>
			<p class="paragraf ParaOverride-13"><span class="CharOverride-21">“Amma korkunç kadındı,” dedi Bayan Reilly.</span></p>
			<p class="paragraf ParaOverride-13"><span class="CharOverride-21">“Bütün insanca niteliklerin olumsuzlamasıydı,” diye ekledi Ignatius.  “Araba çok mu uzakta? Öyle yorgunum ki.”</span></p>
			<p class="paragraf ParaOverride-13"><span class="CharOverride-21">“Aziz Ann’de tatlım. Birkaç sokak ötede.”</span></p>
			<p class="paragraf ParaOverride-13"><span class="CharOverride-21">“Şapkanı barda unutmuşsun.”</span></p>
			<p class="paragraf ParaOverride-13"><span class="CharOverride-21">“Yo, unutmadım. Onu genç adama sattım.”</span></p>
			<p class="paragraf ParaOverride-13"><span class="CharOverride-21">“Sattın mı? Neden? Benim fikrimi sordun mu? O şapkaya çok bağlıydım.”</span></p>
			<p class="paragraf ParaOverride-13"><span class="CharOverride-21">“Üzgünüm Ignatius. Onu bu kadar sevdiğini bilmiyodum. Hiç sözünü etmemiştin ki.”</span></p>
			<p class="paragraf ParaOverride-13"><span class="CharOverride-21">“O şapkaya karşı dile getirilmemiş bir düşkünlüğüm vardı. Müstakbel çocuklarımla aramdaki bağ, geçmişime uzanan köprüydü o.”</span></p>
			<p class="paragraf ParaOverride-13"><span class="CharOverride-21">“Ama bana tam on beş dolar verdi.”</span></p>
			<p class="paragraf ParaOverride-13"><span class="CharOverride-21">“Lütfen artık bundan söz etmeyelim. Kutsal bir şeye saygısızlık ettin, anne. Adamın o şapka için ne kadar yozlaşmış bir müşteri bulacağını Tanrı bilir. Peki on beş dolar yanında mı?”</span></p>
			<p class="paragraf ParaOverride-13"><span class="CharOverride-21">“Cebimde yedi dolar kaldı.”</span></p>
			<p class="paragraf ParaOverride-13"><span class="CharOverride-21">“Öyleyse hadi bir yerde karnımızı doyuralım.” Ignatius köşe başındaki el arabasını gösterdi. Araba tekerleklerin üzerinde duran bir sosis biçimindeydi. “Bacak uzunluğunda haşlanmış sosis sattıklarından eminim.”</span></p>
			<p class="paragraf ParaOverride-13"><span class="CharOverride-21">“Haşlanmış susis mi? Tatlım, bu kadar suğuk ve yağmurlu bir havada karnımızı sokaklarda mı doyurcaz?”</span></p>
			<p class="paragraf ParaOverride-13"><span class="CharOverride-21">“Yalnızca bir öneriydi.”</span></p>
			<p class="paragraf ParaOverride-13"><span class="CharOverride-21">“Hayır,” dedi Bayan Reilly biranın verdiği cesaretle. “Hadi eve gidelim. O pis arabalarda satılan şeyleri asla yemem. Satıcıların hepsi serseri.”</span></p>
			<p class="paragraf ParaOverride-13"><span class="CharOverride-21">“Eh, madem ısrar ediyorsun,” dedi Ignatius somurtarak. “Açlıktan ölüyorum, üstelik çocukluğuma ait bir yadigârı otuz gümüş parçasına gözünü kırpmadan satıverdin...”</span></p>
			<p class="paragraf ParaOverride-13"><span class="CharOverride-21">Küçük adımlarla Bourbon Caddesi’nin ıslak kaldırımlarında ilerlediler. Aziz Ann’e varınca eski Plymouth’u kolayca buldular. Arabanın en güzel yanı olan yüksek tavanı, bütün arabalara tepeden bakıyordu. Onu alışveriş merkezinin otoparkında ta uzaktan kolayca saptamak olasıydı. Bayan Reilly arabayı park ettiği yerden çıkartabilmek için çabalarken, iki kere kaldırıma çıktı ve 1946 model Plymouth’un tamponunun izini arkadaki Volkswagen’in motor kapağında bıraktı.</span></p>
			<p class="paragraf ParaOverride-13"><span class="CharOverride-21">“Sinirlerim!” diye inledi Ignatius. Koltuğa iyice gömüldüğü için arabanın camından görünen tek yeri, insanın ağzını sulandıran bir kavunun tepesine benzeyen yeşil avcı kasketiydi. Bir yerde arabalardaki en tehlikeli yerin, sürücünün yanındaki koltuk olduğunu okuduğundan beri hep arka koltukta oturuyordu; annesinin arabayı acemice ve çılgınca kullanışını, hiç beğenmediğini belli ederek izledi. “Birinin saf saf getirip bu arabanın arkasına park etmek gafletinde bulunduğu o küçük arabaya büyük zarar verdiğinden eminim. Sahibi gelmeden önce buradan uzaklaşsak iyi olacak.”</span></p>
			<p class="paragraf ParaOverride-13"><span class="CharOverride-21">“Kapa çeneni Ignatius! Elimi ayağıma dolaştırıyorsun,” dedi Bayan Reilly, dikiz aynasından arka koltuktaki avcı kasketine bakarak.</span></p>
			<p class="paragraf ParaOverride-13"><span class="CharOverride-21">Ignatius olduğu yerde biraz dikleşti, camdan dışarıya bakmaya başladı.</span></p>
			<p class="paragraf ParaOverride-13"><span class="CharOverride-21">“Arabanın hali içler acısı. Ehliyetin –tabii varsa– hiç kuşkusuz iptal edilecektir. Onları suçlayamam doğrusu.”</span></p>
			<p class="paragraf ParaOverride-13"><span class="CharOverride-21">“Uzanıp biraz kestirsene,” dedi annesi, araba ansızın geriye doğru sıçrarken.</span></p>
			<p class="paragraf ParaOverride-13"><span class="CharOverride-21">“Böyle bir durumda uyuyabileceğimi aklın alıyor mu? Şu anda hayatım tehlikede. Direksiyonu doğru yöne çevirdiğine emin misin?”</span></p>
			<p class="paragraf ParaOverride-13"><span class="CharOverride-21">Araba park yerinden ani bir sıçrayışla çıktı, ıslak caddede kayarak demir parmaklıklı bir balkonu destekleyen kazığa bindirdi. Kazık yana devrildi; Plymouth olanca hızıyla binaya çarptı.</span></p>
			<p class="paragraf ParaOverride-13"><span class="CharOverride-21">“Aman Tanrım! “diye haykırdı Ignatius. “Ne Yaptın?”</span></p>
			<p class="paragraf ParaOverride-13"><span class="CharOverride-21">“Hemen bi papaz çağır!”</span></p>
			<p class="paragraf ParaOverride-13"><span class="CharOverride-21">“Yaralandığımızı sanmıyorum, anne. Öte yandan, midemi öyle bir altüst ettin ki düzelmesi en az iki-üç gün alacaktır.” Ignatius yuvarlanarak arka camlardan birine yanaştı ve duvara yapışmış olan çamurluğu inceledi. “Bu tarafa yeni bir far taktırmamız gerekecek.”</span></p>
			<p class="paragraf ParaOverride-13"><span class="CharOverride-21">“N’aapıcaz şimdi?”</span></p>
			<p class="paragraf ParaOverride-13"><span class="CharOverride-21">“Arabayı ben kullanıyor olsaydım, hemen geri vitese takar, zarif bir biçimde sahneden çekilirdim. Biri bizi mutlaka mahkemeye verecektir. Enkaz halindeki bu binanın sahibinin yıllardır böyle bir fırsat beklediğinden eminim. Büyük bir olasılıkla her akşam hava karardıktan sonra caddeye makine yağı döküp senin gibi bir sürücünün kayarak bu mezbeleye çarpması için dua ediyordu herhalde.” Geğirdi. “Sindirim sistemim berbat oldu. İçim dışım gaz dolmuş.”</span></p>
			<p class="paragraf ParaOverride-13"><span class="CharOverride-21">Bayan Reilly aşınmış vitesi değiştirdi, geri geri gitmeye başladı. Araba hareket edince, parçalanan tahtanın sesi kulaklarında yankılandı; bunu tahta çatırtıları, sürtünen metalin sesi izledi. Daha sonra balkon koca koca parçalar halinde, el bombalarının o tek düze, tok gümbürtüsüyle arabanın tavanına indi. Araba, taşlaşan bir insan gibi olduğu yerde kalakaldı; dökme demirden yapılma parmaklığın bir parçası arka camlardan birinin önünü kapamıştı.</span></p>
			<p class="paragraf ParaOverride-13"><span class="CharOverride-21">Bombardımanın sona erdiğine inanan Bayan Reilly, “Tatlım, iyi misin?” diye seslendi, canhıraş bir sesle.</span></p>
			<p class="paragraf ParaOverride-13"><span class="CharOverride-21">Ignatius öğürür gibi bir ses çıkardı. Mavi ve sarı gözleri sulanmıştı.</span></p>
			<p class="paragraf ParaOverride-13"><span class="CharOverride-21">“Bi şi söyle Ignatius,” diye yalvardı annesi. Arkaya dönüp bakınca Ignatius’un başını camdan çıkartmış arabanın çökük çamurluğuna kustuğunu gördü.</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Daracık bir bale pantolonuyla sarı bir kazak giymiş olan Devriye Mancuso, ağır ağır Chartres Caddesi’ne doğru ilerliyordu; çavuş bu kılıkla annelerini bekleyen oğlan çocukları ya da dedeler yerine, gerçek, katıksız suçlular toplayabileceğini söylemişti. Giysi çavuşun verdiği bir cezaydı. Mancuso’ya bundan böyle karakola en az bir tane kuşkulu kişi getirmek zorunda olduğunu, karakolda her gün yeni bir kimliğe bürünmesini sağlayacak kadar bol giysiyle dolu bir dolap bulunduğunu söylemişti. Mancuso çaresiz, bale pantolonunu çavuşun önünde giymiş, çavuşsa bir an önce aklını başına toplamasını yoksa işten atılacağını ekledikten sonra onu iterek kapı dışarı etmişti.</span></p>
			<p class="paragraf ParaOverride-13"><span class="CharOverride-21">Fransız Mahallesi’nde iki saattir dolanıyordu, ama henüz kimseyi ele geçirememişti. İki kez şansı açılır gibi olmuştu. İkincide bereli bir adamı durdurup sigara istemiş, adamsa onu tutuklamakla tehdit etmişti. Daha sonra yağmurluk giymiş, kadın şapkası takmış olan birine yanaşmış, ama genç adam Mancuso’nun suratına tokadı patlattığı gibi oradan uzaklaşmıştı.</span></p>
			<p class="paragraf ParaOverride-13"><span class="CharOverride-21">Devriye Mancuso hâlâ sızlayan yanağını ovuşturarak caddeden aşağıya doğru ilerledi; ansızın patlamayı andıran bir ses duydu. Kuşkulu bir şahsın bir yere bomba attığını, ya da kendini vurduğunu umarak koşmaya başladı, köşeyi dönüp Aziz Ann’e varınca, yıkıntıların arasına doğru eğilmiş kusan yeşil avcı kasketini gördü.</span></p>
			<div class="_idFootnotes">
				<div class="_idFootnote">
					<p class="dipnot"><a class="_idFootnoteAnchor" href="#footnote-225-1-backlink" id="footnote-225-1">1</a>	 Rom ve misket limonuyla yapılan bir içki. (ç.n.)</p>
				</div>
			</div>
		</div>
	</body>
</html>