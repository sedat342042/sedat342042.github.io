<html xmlns="http://www.w3.org/1999/xhtml">
	<head>
		<title>7-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x7" xml:lang="tr-TR">
		<div class="Basic-Text-Frame">
			<p class="anabaslik" id="_idParaDest-8">Altı</p>
			<p class="paragraf ParaOverride-13"><span class="CharOverride-21">Mattie’nin İpsizler Barı, kentin Carrolton yöresindeki bir köşe başındaydı, Aziz Charles Bulvarı’yla Mississippi Irmağı dokuz-on kilometre kadar yan yana ilerledikten sonra tam bu noktada buluşur, bulvar burada sona ererdi. Burada bir açı oluşuyordu, bulvarla tramvay rayları bir yanda, ırmak, set ve demiryoluysa öteki yanda. Bu açının içinde her şeyden ayrılmış, küçük bir mahalle vardı. Irmak kıyısındaki alkol fabrikasının ağır, iç bayıltıcı kokusu olurdu havada her zaman, rüzgârın ırmaktan estiği sıcak yaz akşamlarında koku boğucu bir hal alırdı. Mahalle yaklaşık yüz yıl önce gelişigüzel bir biçimde yerden bitivermişti; bugünse hiç de oturulabilir bir yer gibi görünmüyordu. Kentin Aziz Charles Bulvarı’nı keserek buraya ulaşan sokakları giderek asfalttan çakıl taşına dönüşüyordu. Birkaç ambarı bile bulunan, eski, taşramsı bir yerdi; büyük kentte, çevresine uymayan, küçücük bir köy.</span></p>
			<p class="paragraf ParaOverride-13"><span class="CharOverride-21">Mattie’nin İpsizler Barı, bulunduğu ev öbeğindeki öteki binaların eşiydi; alçak, boyasız, eğri büğrü. Hafifçe sağa yatık olan bina, tren raylarına ve ırmağa doğru eğilmişti. Bira, sigara ve meşrubatların tanıtıldığı teneke reklam panolarının kapladığı ön yüzüne herhangi bir zarar vermek neredeyse olanaksızdı. Kapıda bile bir ekmek markasının reklamı asılıydı. Mattie’nin yeri barla bakkal karışımı bir yerdi; konserve, ekmek, alkolsüz içecek ve birkaç çeşit malın dışında bakkal bölümü hemen hemen boştu. Barın yanında, birkaç kilo baharatlı etle sosisi soğutan bir buzluk vardı. Ortada Mattie diye biri yoktu; bu sınırlı ticaret mallarının tek yetkilisi sessiz, esmer, sütlü kahverengi Bay Watson’dı.</span></p>
			<p class="paragraf ParaOverride-13"><span class="CharOverride-21">“Sorun, elimde bi meslek olmaması,” dedi Jones, Bay Watson’a. Tahta bir taburenin üzerine tünemişti; bir buz maşasının kolları gibi kıvrılmış bacakları Bay Watson’ın ihtiyar gözlerinin önünde tabureyi tutup kaldırarak götürmeye hazırdı sanki. “Azcık meslek öğreneydim, bi fahişe eskisinin yerlerini paspaslamazdım.”</span></p>
			<p class="paragraf ParaOverride-13"><span class="CharOverride-21">“İyi bi çocuk ol,” dedi Bay Watson dalgın dalgın. “Bağyana iyi davran.”</span></p>
			<p class="paragraf ParaOverride-13"><span class="CharOverride-21">“Nee? Yoo, hiç annamıyosun yavu. Orda bi </span><span class="CharOverride-22">kuşnan</span><span class="CharOverride-21"> çalışıyorum. Sen bi kuşnan çalışmak ister miydin?” Jones sigarasının dumanını bara doğru üfledi. “Tamam, kızcağıza bi şans vermelerine sevindim; Lee denen analık içün yıllardır çalışıyo. Azcık torpili hak etmişti, yani. Ama yemin ederim benden çok para kazanıyodur. Vay be!”</span></p>
			<p class="paragraf ParaOverride-13"><span class="CharOverride-21">“Terbiyeli ol, Jones.”</span></p>
			<p class="paragraf ParaOverride-13"><span class="CharOverride-21">“Senin beynin yıkanmış, annadın mı?” dedi Jones. “Yerleri paspaslamaya gelen bi adamın yok ama. Neden? Söölesene.”</span></p>
			<p class="paragraf ParaOverride-13"><span class="CharOverride-21">“Başını derde sokma.”</span></p>
			<p class="paragraf ParaOverride-13"><span class="CharOverride-21">“Amaan! Tıpkı Lee ana gibi konuştun. İkinizin tanışmaması çok kötü. Sana bayılırdı. ‘Oh be, evlat, sen hayatım boyunca aradığım o budala, eski tip zencilerdensin,’ derdi. ‘Baksana şikerim, yerlerimi cilalamaya, duvarlarımı boyamaya ne dersin? Ööle tatlısın ki, hadi helamı temizleyip ayakkabılarımı parlatsana,’ derdi. Sen de, ‘Elbette, bağyan, olur bağyan. Ben efendi biriyim,’ derdin. Soona da avizenin tozunu alırken düşerdin, kıçın kırılırdı. Lana, içeri giren bi başka sürtüknen fiyatları konuşur, karşılaştırırken senin ayaklarının dibine bikaç kuruş fırlatırdı. ‘Bak, evlat, çok berbat bi gösteriydi. Polisi çağırmadan önce o parayı al, bize ver,’ derdi. Vay anasını!”</span></p>
			<p class="paragraf ParaOverride-13"><span class="CharOverride-21">“O bağyan başına dert açarsan polis çağırcanı söylemedi mi sana?”</span></p>
			<p class="paragraf ParaOverride-13"><span class="CharOverride-21">“Aynen. Beni köşeye sıkıştırdı. Hey! Bana kalırsa Lee’nin polisnen bi ilişkisi var. Bana hep teşkilattaki dostundan söz ediyo. Ööle kaliteli bi barı varmış ki, polis kapısından içeri adımını atamasmış.” Jones küçük tezgâhın üzerinde bir fırtına bulutu oluşturdu. “O yetim pisliknen </span><span class="CharOverride-22">bi şeyler </span><span class="CharOverride-21">çeviriyo. Lee gibi biri, ‘hayurseverlik’ dedi mi, ortada bi şiyle dönüyo demektir. Evet, bi dolaplar döndüğü kesin, çünküm ben soru sormaya başlar başlamaz Yetimlerin Başı görünmez oldu. Allah kahretsin! N’olup bittiğini öğrenmek isterdim, yani. Haftada yirmi papel aldığım bu kapana kısılıp kalmaktan bıktım, bi kartal kadar büyük bi kuşnan çalışmaktan da. Dooru dürüst bi yer istiyorum, dayı. Of be! Bi klima, renkli bir TV olsun, biradan daha iyi bi şiyler içeyim.”</span></p>
			<p class="paragraf ParaOverride-13"><span class="CharOverride-21">“Bi bira daha ister misin?”</span></p>
			<p class="paragraf ParaOverride-13"><span class="CharOverride-21">Jones güneş gözlüğünün ardından yaşlı adama baktı: “Demek bana bi bira daha satmaya çalışıyosun? Haftada yirmi papel içün kıçını yırtan bu zavallı çocuğa? Bana kalırsa, fakir zencilere baharatlı etnen içecek satarak kazandığın onca paraya karşılık bana bedava bi bira vermenin vakti geldi. Burda kazandığın paraynan oğlunu kölece gönderdin.”</span></p>
			<p class="paragraf ParaOverride-13"><span class="CharOverride-21">“Şindik öğretmen oldu,” dedi Bay Watson gururla, bir bira açarken.</span></p>
			<p class="paragraf ParaOverride-13"><span class="CharOverride-21">“Ne güzel. Vay anasını! Ben iki yıldan fazla okula gidemedim. Anacağımı başkalarının çamaşırını yıkardı, kimse de okuldan filan söz etmedi. Sabahtan akşama kadar, yolda bi lastik teker yuvarlardım. Ben yuvarlardım, anam yıkardı; kimsenin bi şey öğrendiği yoktu. Allah kahretsin! Bi teker yuvarlayıcısına kim iş vermek ister? Peki elime ne geçti? Bi kuşnan, yetimlere pis şeyler satan bi patroniçe.”</span></p>
			<p class="paragraf ParaOverride-13"><span class="CharOverride-21">“Eh, durumlar gerçekten kötüyse...”</span></p>
			<p class="paragraf ParaOverride-13"><span class="CharOverride-21">“Kötü mü? Ne diyosun be? Çahdaş bi köleden başka bi şi dilim. İşten ayrılsam, serseriliknen suçlanacam. Kalırsam, asgari ücretin de altında bi maaşnan sürünecem.”</span></p>
			<p class="paragraf ParaOverride-13"><span class="CharOverride-21">“Bak, ne yapabileceğini söyleyim sana,” dedi Bay Watson, sır verircesine. Tezgâhın üzerine abanarak Jones’a birasını uzattı. Bardaki öteki adam daha iyi duymak için onlara doğru eğildi; birkaç dakikadır sessizce onları dinliyordu. “Ufaktan bi sabotac yapmayı denesene. Öyle bi kapannan baş etmenin tek yolu budur.”</span></p>
			<p class="paragraf ParaOverride-13"><span class="CharOverride-21">“’Sabotac’ derken ne dimek istiyosun?”</span></p>
			<p class="paragraf ParaOverride-13"><span class="CharOverride-21">“Bilirsin işte,” diye fısıldadı. Bay Watson. “Yani ücreti yetersiz hizmetçi çorbaya yanlışlıklan fazla tuz atar, hani? Park bekçisi yere dökülmüş yağın üzerinde kayıp arabayı bi parmaklığa filan toslar, söz gelimi?”</span></p>
			<p class="paragraf ParaOverride-13"><span class="CharOverride-21">“Vaay!” dedi Jones. “Markette çalışan oğlanın elleri ansızın kayganlaşır ve bi düzine yumurtayı yere düşürür, çünküm fazla mesai almıyodur. Böyle mi yani?”</span></p>
			<p class="paragraf ParaOverride-13"><span class="CharOverride-21">“Tam üstüne bastın.”</span></p>
			<p class="paragraf ParaOverride-13"><span class="CharOverride-21">“Gerçekten </span><span class="CharOverride-22">büyük </span><span class="CharOverride-21">bi sabotac tasarlıyoruz,” dedi bardaki öteki adam, suskunluğunu bozarak. “Çalıştığım yerde büyük bi gösteri yapçaz.”</span></p>
			<p class="paragraf ParaOverride-13"><span class="CharOverride-21">“Öyle mi?” diye sordu Jones. “Nerde?”</span></p>
			<p class="paragraf ParaOverride-13"><span class="CharOverride-21">“Levy Pantolonları. Fabrikaya gelen şişko, yaşlı bi beyaz şirkete bi atom bombası atçağını söylüyor.”</span></p>
			<p class="paragraf ParaOverride-13"><span class="CharOverride-21">“Bana kalırsa sizinki sabotacdan daha büyük bi şi,” dedi Jones. “Daha çok bi </span><span class="CharOverride-22">savaşa </span><span class="CharOverride-21">benziyo.”</span></p>
			<p class="paragraf ParaOverride-13"><span class="CharOverride-21">“Efendi olun, saygılı olun,” dedi Bay Watson yabancıya.</span></p>
			<p class="paragraf ParaOverride-13"><span class="CharOverride-21">Adam gözlerinden yaş gelinceye kadar kıkır kıkır güldü, sonra, “Herif dünyanın bütün melezleri ve fareleri içün dua ettiğini söylüyor.”</span></p>
			<p class="paragraf ParaOverride-13"><span class="CharOverride-21">“Fareler mi? Vay be! Annaşılan tam zırdeli.”</span></p>
			<p class="paragraf ParaOverride-13"><span class="CharOverride-21">“Yo, çok akıllı,” dedi adam, savunurcasına. “Çok da dindar. Büronun ortasına kocuman bi haç dikti.”</span></p>
			<p class="paragraf ParaOverride-13"><span class="CharOverride-21">“Yok ya?”</span></p>
			<p class="paragraf ParaOverride-13"><span class="CharOverride-21">“Diyo ki: ‘Sizler orta çahda daha mutluydunuz. Bi top, bikaç tane de ok bulun. Buranın tepesine bi nüküler bomba atın.”</span></p>
			<p class="paragraf ParaOverride-13"><span class="CharOverride-21">Adam yeniden güldü. “O fabrikada yapacak daha iyi bi şiy yok zati. Koca bıyığını burarak hep bizi dinliyo. Bizi öyle büyük bi ayaklanmaya sürükleycekmiş ki, bütün öteki mitingler bunun yanında bağyanlar toplantısı gibi kalıcakmış.”</span></p>
			<p class="paragraf ParaOverride-13"><span class="CharOverride-21">“Pek güzel,” dedi Jones. “Sizi doğruca kodese götüreceği belli.” Barı biraz daha dumanla doldurdu. “Beyaz bi manyağa benziyo.”</span></p>
			<p class="paragraf ParaOverride-13"><span class="CharOverride-21">“Biraz tuhaf tabii,” diye kabullendi adam. “Ama o büroda çalışıyo, ordaki müdür Bay Gonzala bu herifin çok uyanık olduğunu söylüyo. Bizimki canı ne istese onu yapıyo. İstediği zaman fabrikaya bile geliyo. Bi sürü insan onun peşine takılmaya hazır. Bize bi gösteri düzenlemek için Bay Levy’nin kendisinden izin aldığını söyledi. Bay Levy de gösteriye katılcak ve Bay Gonzala’yı sepetleyecekmiş. Kim bilir? Belkim maaşımız da artar. Bay Gonzala’nın ondan ödü kopuyo.”</span></p>
			<p class="paragraf ParaOverride-13"><span class="CharOverride-21">“Baksana, bu beyaz kurtarıcı neye benziyo?” diye sordu Jones, ilgiyle.</span></p>
			<p class="paragraf ParaOverride-13"><span class="CharOverride-21">“Kocaman, şişman biri, avcı kasketini başından hiç çıkarmıyo.”</span></p>
			<p class="paragraf ParaOverride-13"><span class="CharOverride-21">Jones’un gözlüklerin ardındaki gözleri irileşti. “Kasketi yeşil mi? Başında </span><span class="CharOverride-22">yeşil </span><span class="CharOverride-21">bi kasket mi var?”</span></p>
			<p class="paragraf ParaOverride-13"><span class="CharOverride-21">“Evet. Nerden biliyosun?”</span></p>
			<p class="paragraf ParaOverride-13"><span class="CharOverride-21">“Vay anasını!” dedi Jones. “Ba</span><span class="CharOverride-21">şımız belada. Polisin biri o hilkat garibesinin peşinde zati. Bi gece Neşeli Gece Barı’na geldi, bizim Darlene’e otopüslen filan ilgili bi şiy anlattı.”</span></p>
			<p class="paragraf ParaOverride-13"><span class="CharOverride-21">“İşe bak,” dedi adam. “Nerden nereye. Bize de bi otobüs anlattı; bi keresinde karanlığın yüreğine otopüslen dalmış filan.”</span></p>
			<p class="paragraf ParaOverride-13"><span class="CharOverride-21">“Aynı herif. O çılgından uzak durun. Polis onu arıyo. Zavallı kara götlerini kodeste bulursunuz sona. Vaay!”</span></p>
			<p class="paragraf ParaOverride-13"><span class="CharOverride-21">“Eh, ona bunu sorarım,” dedi adam. “Suçlu birinin peşine takılıp gösteri filan yapmaya niyetim yok.”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Bay Gonzalez her günkü gibi işe erkenden gelmişti. Her zamanki gibi küçük ısıtıcısını ve filtreli sigarasını aynı kibritle yaktı: Bir başka iş gününün başladığını gösteren iki meşale. Sonra zihnini sabahın erken saatlerine özgü düşüncelere verdi. Bay Reilly bir gün önce büroya bir başka yenilik eklemiş, tavandaki ampullerin arasına pembe, gri ve ten rengi krepon kâğıtları asmıştı. Haç, levhalar ve kâğıt şeritler müdüre Noel süslemelerini anımsatıyor, onu belli belirsiz duygulandırıyordu. Mutlulukla Bay Reilly’nin masasına doğru bakınca, fasulye filizlerinin sağlıklı bir biçimde iyice boy atmış olduklarını, hatta aşağıya doğru uzanıp dosya dolaplarının kulplarına dolanmaya başladıklarını gördü. Bay Gonzalez, dosyalama memurunun filizlere zarar vermeden dosyalama görevini nasıl yerine getirdiğini merak etti. Bu bilmeceyi çözmeye çalışırken, Bay Reilly’nin bir torpido gibi kapıdan içeri girdiğini görünce afalladı.</span></p>
			<p class="paragraf ParaOverride-13"><span class="CharOverride-21">“Günaydın, efendim,” dedi Ignatius ters ters; fularla şal arası atkısı, seferber olmuş İskoçyalı bir aşiretin bayrağı gibi peşi sıra dalgalanıyordu. Omzuna ucuz bir film makinesi asmıştı, kolunun altında da rulo haline getirilmiş yatak çarşafına benzeyen bir bohça vardı.</span></p>
			<p class="paragraf ParaOverride-13"><span class="CharOverride-21">“Bugün erkencisiniz, Bay Reilly.”</span></p>
			<p class="paragraf ParaOverride-13"><span class="CharOverride-21">“Ne demek istiyorsunuz? Ben her gün bu saatte gelirim.”</span></p>
			<p class="paragraf ParaOverride-13"><span class="CharOverride-21">“Ah elbette,” dedi Bay Gonzalez uysallıkla.</span></p>
			<p class="paragraf ParaOverride-13"><span class="CharOverride-21">“Buraya belli bir amaçla erken geldiğimi mi söylemeye çalışıyorsunuz?”</span></p>
			<p class="paragraf ParaOverride-13"><span class="CharOverride-21">“Hayır, ben yalnızca...”</span></p>
			<p class="paragraf ParaOverride-13"><span class="CharOverride-21">“Konuşsanıza, bayım. Neden böyle garip bir biçimde kuşkucusunuz? Gözlerinizde ruh hastalarına özgü ışıltılar görüyorum.”</span></p>
			<p class="paragraf ParaOverride-13"><span class="CharOverride-21">“Anlayamadım, Bay Reilly?”</span></p>
			<p class="paragraf ParaOverride-13"><span class="CharOverride-21">“Ne dediğimi duydunuz,” dedi Ignatius; sonra o hantal yürüyüşüyle kapıdan geçerek fabrikaya girdi.</span></p>
			<p class="paragraf ParaOverride-13"><span class="CharOverride-21">Bay Gonzalez kendine gelmeye çalışıyordu, ama fabrikadan gelen alkışlar dikkatini dağıtıyordu. İşçilerden biri baba oldu, ya da piyangodan bir şey kazandı galiba, diye düşündü. Kendisini rahat bıraktıkları sürece onlara da aynı kibarlığı göstermeye hazırdı. Bay Gonzalez için işçiler Levy Pantolonları demirbaşının bir parçasıydılar yalnızca, ‘beyin merkezi’ ile hiçbir ilişkileri olamazdı. Onlar için kaygılanmasına gerek yoktu; onlar Bay Palermo’nun sarhoş denetimi altındaydılar. Yeterli cesareti toplar toplamaz en bilgece tavrıyla Bay Reilly’yi, fabrikada geçirdiği zaman konusunda uyaracaktı. Ancak Bay Reilly son günlerde mesafeli ve ulaşılmaz biri olup çıkmıştı. Bay Gonzalez’in onunla dalaşmaktan ödü kopuyordu. Ayı pençelerine benzeyen o ellerden birinin doğruca kafasına indiğini ve onu bir kazık gibi büronun zeminine çaktığını düşündükçe korkudan ayakları uyuşuyordu.</span></p>
			<p class="paragraf ParaOverride-13"><span class="CharOverride-21">Fabrikadaki erkek işçilerden dördü, Ignatius’un Smithfield salamına benzeyen bacaklarına sarılmış, kan ter içinde onu biçki tezgâhlarından birinin üzerine çıkarmaya çalışıyorlardı. Ignatius taşıyıcılarının omuzları üzerinden, paha biçilmez, son derece değerli bir yükün naklini denetlercesine dört bir yana emirler yağdırıyordu.</span></p>
			<p class="paragraf ParaOverride-13"><span class="CharOverride-21">“Yukarı, sağa doğru!” diye haykırdı. “Yukarı, yukarı. Dikkatli olun. Yavaş. Sıkı tutuyor musunuz?”</span></p>
			<p class="paragraf ParaOverride-13"><span class="CharOverride-21">“Evet,” dedi taşıyıcılardan biri.</span></p>
			<p class="paragraf ParaOverride-13"><span class="CharOverride-21">“Bana biraz gevşek tutuyormuşsunuz gibi geliyor. Lütfen! Giderek daha çok kaygılanıyorum.”</span></p>
			<p class="paragraf ParaOverride-13"><span class="CharOverride-21">Hamallar ağır yükün altında bir ileri bir geri sendelerken, öteki işçiler ilgiyle izliyordu.</span></p>
			<p class="paragraf ParaOverride-13"><span class="CharOverride-21">“Şimdi geriye,” diye seslendi Ignatius; sinirli. “Masa tam altıma gelinceye kadar, geriye.”</span></p>
			<p class="paragraf ParaOverride-13"><span class="CharOverride-21">“Merak etmeyin, Bay R.,” dedi adamlardan biri, soluk almaya çalışarak. “Sizi doğruca masaya götürüyoruz.”</span></p>
			<p class="paragraf ParaOverride-13"><span class="CharOverride-21">“Bana hiç de öyle gelmiyor,” diye yapıştırdı Ignatius. Bedeni sütunlardan birine çarptı. “Aman Tanrım! Omzum çıktı.”</span></p>
			<p class="paragraf ParaOverride-13"><span class="CharOverride-21">İşçiler çığlık attılar.</span></p>
			<p class="paragraf ParaOverride-13"><span class="CharOverride-21">“Hey, Bay R.’ye dikkat edin,” diye bağırdı biri. “Göğsünü parçalayacaksınız.</span></p>
			<p class="paragraf ParaOverride-13"><span class="CharOverride-21">“Lütfen,” diye yalvardı Ignatius. “Biri yardım etsin. Bir dakika sonra paramparça olup bir kemik yığınına dönüşeceğim.”</span></p>
			<p class="paragraf ParaOverride-13"><span class="CharOverride-21">“Bakın Bay R.,” dedi taşıyanlardan biri soluk soluğa. “Masa şu anda tam arkamızda.”</span></p>
			<p class="paragraf ParaOverride-13"><span class="CharOverride-21">“Bu talihsiz serüven sona ermeden önce, fırınlardan birinin üzerine devrileceğim kesin. Sizleri yerden yönlendirmek çok daha akıllıca olacaktı galiba.”</span></p>
			<p class="paragraf ParaOverride-13"><span class="CharOverride-21">“Ayaklarınızı indirin, Bay R. Masa tam altınızda.”</span></p>
			<p class="paragraf ParaOverride-13"><span class="CharOverride-21">“Yavaş,” dedi Ignatius, iri başparmağını büyük bir özenle masaya doğru yaklaştırırken. “Tamam, oldu. Pekâlâ. Ben doğrulunca ellerinizi altımdan çekebilirsiniz.”</span></p>
			<p class="paragraf ParaOverride-13"><span class="CharOverride-21">Ignatius sonunda masanın üzerinde dik bir duruma geçebildi. Katlanmış çarşafı önüne tutarak, kaldırılma işlemi sırasında cinsel açıdan az da olsa uyarılmış olduğu gerçeğini izleyicilerinden gizlemeye çalıştı.</span></p>
			<p class="paragraf ParaOverride-13"><span class="CharOverride-21">“Dostlar!” diye başladı, çalımlı çalımlı. Sonra boştaki kolunu havaya kaldırdı. “Artık gün, bizim günümüz. Umarım savaş aletleriniz yanınızdadır.” Biçki tezgâhının çevresindekiler ne onayladılar, ne de yadsıdılar. “Sopalardan, zincirlerden, değneklerden filan söz ediyorum.” İşçiler bir ağızdan kıkırdaşarak, ellerindeki çit kazıklarını, süpürge saplarını, bisiklet zincirlerini ve tuğlaları salladılar. “Tanrım! Oldukça korkunç ve çeşidi bol bir cephane toplamışsınız. Saldırımızın şiddeti beklentilerimi kat kat aşacak gibi görünüyor. Ancak darbe ne kadar kesin olursa, sonuç da o kadar kesin olur: Silahlarınızı gelişigüzel denetlemem de, bugünkü savaşımızın mutlak başarısına beslediğim inancı doğruluyor. Başkaldırımızdan sonra ardımızda yağmalanmış, talan edilmiş bir Levy Pantolonları bırakmalı, ateşe ateşle karşılık vermeliyiz.”</span></p>
			<p class="paragraf ParaOverride-13"><span class="CharOverride-21">“Ne diyo?” diye sordu işçilerden biri yanındakine.</span></p>
			<p class="paragraf ParaOverride-13"><span class="CharOverride-21">“Az sonra buradan bir fırtına gibi çıkacak, böylece duyuları sabah mahmurluğundan hâlâ kurtulamamış olan düşmanımızı gafil avlayacağız.”</span></p>
			<p class="paragraf ParaOverride-13"><span class="CharOverride-21">Kalabalıktan biri, “Hey bayım,” diye seslendi. “Özür dilerim, ama polisle başın beladaymış, biri bana öyle söledi.”</span></p>
			<p class="paragraf ParaOverride-13"><span class="CharOverride-21">İşçilerin arasında bir korku ve kaygı havası esti.</span></p>
			<p class="paragraf ParaOverride-13"><span class="CharOverride-21">“Ne?” diye haykırdı Ignatius. “Bu iftirayı nereden duydun? Koskoca bir yalan bu. Bu söylentinin, kendini her şeyin üzerinde gören Güneyli, bağnaz bir beyazın, ya da bizzat Gonzalez’in başının altından çıktığına hiç kuşku yok. Böyle bir şey söylemeye nasıl cüret edersiniz? Düşmanların dört bir yanımızı nasıl çevirdiğini gördünüz mü?”</span></p>
			<p class="paragraf ParaOverride-13"><span class="CharOverride-21">İşçiler onu yürekten alkışlarken, Ignatius geri zekâlı Man-cuso’nun tutuklama girişimini bu işçinin nereden öğrenmiş olabileceğini merak etti. Belki bu adam da mağazanın önündeki kalabalığın arasındaydı? Hangi taşı kaldırsa altından şu devriye çıkmaya başlamıştı. Her neyse, şimdilik durumu kurtarmış gibiydi.</span></p>
			<p class="paragraf ParaOverride-13"><span class="CharOverride-21">“Öncü kolumuz bunu taşıyacak!” diye bağırdı Ignatius, son alkış kırıntıları arasında. Tiyatrovari bir hareketle çarşafı önünden çekti, çırparak açtı. Sarı lekeler arasına, kırmızı kalemle, iri harflerle İLERİ yazılmıştı. Altında da, okunması güç harflerle </span><span class="CharOverride-22">Mağribilerin Onuru İçin Savaş </span><span class="CharOverride-21">sözcükleri vardı.</span></p>
			<p class="paragraf ParaOverride-13"><span class="CharOverride-21">“Bu eski çarşafta kim yatıyodu acapa?” diye sordu, koronun şefi olduğu anlaşılan dindar kadın. “Tanrım!”</span></p>
			<p class="paragraf ParaOverride-13"><span class="CharOverride-21">Geleceğin isyancılarının çoğu aynı merakı daha da açık ve bedensel terimlerle dile getirdiler.</span></p>
			<p class="paragraf ParaOverride-13"><span class="CharOverride-21">“Susun,” dedi Ignatius, bir ayağını sertçe masaya vurarak. “Lütfen! Buradaki kadınların en heybetlilerinden ikisi büroya girerken bu pankartı taşıyacak.</span></p>
			<p class="paragraf ParaOverride-13"><span class="CharOverride-21">“Ben o şeye elimi sürmem,” dedi bir kadın.</span></p>
			<p class="paragraf ParaOverride-13"><span class="CharOverride-21">“Susun! Herkes sussun!” diye haykırdı Ignatius. “Sizlerin davamıza uygun insanlar olduğunuzdan kuşkulanmaya başladım. Büyük özverilerde bulunmaya hazır olmadığınız anlaşılıyor.”</span></p>
			<p class="paragraf ParaOverride-13"><span class="CharOverride-21">“O eski çarşafı niçin taşıycakmışız?” diye sordu biri. “Ücretlerle ilgili bi gösteri yapçağımızı sanıyodum.”</span></p>
			<p class="paragraf ParaOverride-13"><span class="CharOverride-21">“Çarşaf mı? Ne çarşafı?” dedi Ignatius. “Karşınızdaki şey, pankartların en onurlusu, davamızın meşalesi, peşinde olduğumuz her şeyi cisimleştiren bir simgedir.” İşçiler lekeleri daha yoğun bir dikkatle incelediler. “Büroya bir inek sürüsü gibi dalarsanız, yalnızca bir ayaklanmaya katılmış olursunuz. Oysa bu pankart başkaldırımıza anlam ve güven katmaktadır. Bu tür şeylerde belli bir geometri bulunmalı, uyulması gereken belli kurallar olmalıdır. Hey, orada duran iki bayan; şunu aranıza alın ve onurla, gururla sallayın, ellerinizi havaya kaldırın, falan.”</span></p>
			<p class="paragraf ParaOverride-13"><span class="CharOverride-21">Ignatius’un seslendiği iki kadın ağır ağır, salınarak biçki tezgâhına yaklaştılar, pankartı cüzzamlı birinin kefeniymişçesine baş ve işaret parmaklarıyla tutarak kaldırıp aralarında tuttular.</span></p>
			<p class="paragraf ParaOverride-13"><span class="CharOverride-21">“Düşlediğimden çok daha etkileyici görünüyor,” dedi Ignatius.</span></p>
			<p class="paragraf ParaOverride-13"><span class="CharOverride-21">“O şeyi benim çevremde sallayıp durmayın kızlar,” dedi biri kadınlara. Kalabalık bir kez daha kıkırdaştı.</span></p>
			<p class="paragraf ParaOverride-13"><span class="CharOverride-21">Ignatius hemen kamerasına sarıldı, objektifi pankarta ve işçilere doğru çevirdi. “Lütfen hep birlikte sopalarınızı ve taşlarınızı sallar mısınız?” İşçiler söyleneni neşeyle yaptılar. Myrna bunu görünce içtiği kahveyi genzine kaçıracaktı. “Şimdi biraz daha coşkulu. Yüzlerinizi buruşturun. Bağırın. Birkaçınız atlayıp zıplayabilir mi acaba?”</span></p>
			<p class="paragraf ParaOverride-13"><span class="CharOverride-21">Her emre gülerek uydular; yalnızca iki kadın surat asarak pankartı tutmayı sürdürüyordu.</span></p>
			<p class="paragraf ParaOverride-13"><span class="CharOverride-21">Büroda Bay Gonzalez, sahneye günlük girişini yaparken kapının pervazına toslayan Bayan Trixie’yi izliyordu. Bir yandan da fabrikadan gelen yeni, güçlü haykırışların ne anlama geldiğini merak ediyordu.</span></p>
			<p class="paragraf ParaOverride-13"><span class="CharOverride-21">Ignatius karşısındaki sahneyi birkaç dakika süreyle filme aldı, sonra makinesini bir sütuna çevirerek tavana kadar ağır ağır sütunu izledi; ona göre bu tutku dolu, ilginç ve yepyeni bir sinema denemesiydi. Kıskançlık Myrna’nın mis kokulu organlarına bir sancı gibi saplanacaktı. Sütunun tepesine gelince kamera bir süre fabrikanın tozlu tavanında dolaştı. Sonra Ignatius makineyi bir işçiye verip kendisini çekmesini söyledi. İşçi objektifi ona doğrultunca Ignatius kaşlarını çatıp yumruğunu sıktı; bu işçileri epeyce eğlendirmişti.</span></p>
			<p class="paragraf ParaOverride-13"><span class="CharOverride-21">Kamerayı geri alıp omzuna astıktan sonra, sevecenlikle, “Pekâlâ,” dedi. “Şimdi başkaldırı dürtülerimizi bir süre için gemleyelim ve izleyeceğimiz yolu saptayalım. Bu iki bayan ellerindeki pankartla bize yol gösterecekler. Hemen onların arkasında, duruma uygun bir halk türküsü ya da ilahi söyleyen koro yer alacak. Korodan sorumlu olan hanım istediği ezgiyi seçebilir. Ne tür müzikten anladığınızı bilmediğim için seçimi size bırakıyorum; keşke sizlere madrigallerin güzelliğini öğretecek zamanım olsaydı. Size yalnızca az çok güçlü bir melodi seçmenizi önereceğim. Geri kalanınız savaş müfrezesini oluşturacak. Bu anılası günü saptamak için sizi film makinemle izleyeceğim. İlerideki günlerde bu filmi öğrenci kuruluşlarına ya da benzeri korkunç derneklere kiralayarak ek gelir elde edebiliriz.</span></p>
			<p class="paragraf ParaOverride-13"><span class="CharOverride-21">Lütfen şunu unutmayın. İlk eylemimiz barışçıl ve akılcı bir eylem olacak. Büroya girerken iki bayan pankartı müdüre götürecekler. Sonra koro haçın çevresinde toplanacak. Müfreze, ona ihtiyaç duyuluncaya kadar geri planda bekleyecek. Karşımızdaki kişi Gonzalez olduğu için, müfrezeyi derhal harekete geçirmek zorunda kalabiliriz. Gonzalez bu gösteri karşısında duygulanmazsa, ‘Hücum!’ diye haykıracağım. Bütün gücünüzle saldırmanız için işaret, işte bu. Sorusu olan var mı?”</span></p>
			<p class="paragraf ParaOverride-13"><span class="CharOverride-21">Biri, ‘Pis bi iş bu,” diye söylendi. Ignatius onu duymazdan geldi. Fabrikayı mutlu bir sessizlik kaplamıştı, işçilerin çoğu bir an önce yürüyüşe geçmek için sabırsızlanıyordu. Ustabaşı Bay Palermo sarhoş sarhoş yalpalayarak bir anlığına iki fırının arasında göründü, sonra gözden kayboldu.</span></p>
			<p class="paragraf ParaOverride-13"><span class="CharOverride-21">“Gördüğünüz gibi savaş planı son derece açık,” dedi Ignatius, soru soran çıkmayınca. “Pankartlı hanımlar, kapının yanında yerinizi alır mısınız, lütfen? Şimdi de koro onların arkasına geçsin lütfen; en sona da müfreze.” İşçiler gülümseyerek, birbirlerini savaş aletleriyle dürterek çabuk çabuk yerlerini aldılar. “Güzel! Koro şarkısına başlayabilir.”</span></p>
			<p class="paragraf ParaOverride-13"><span class="CharOverride-21">Dindar olan kadın akort düdüğünü üfledi ve koro üyeleri coşkulu bir sesle bir ilahiye başladılar. “Ah, İsa yanımda yürüdüğü sürece / Kendimi hep mutlu hissedeceğim.”</span></p>
			<p class="paragraf ParaOverride-13"><span class="CharOverride-21">“Gerçekten kamçılayıcı görünüyor,” diyerek düşüncesini belirtti Ignatius. Sonra haykırdı: “İleri!”</span></p>
			<p class="paragraf ParaOverride-13"><span class="CharOverride-21">Topluluk emre öyle hızlı uydu ki, Ignatius’un başka bir şey söylemesine kalmadan, pankart kapıdan geçmiş, büroya çıkan basamakları tırmanmaya başlamıştı bile.</span></p>
			<p class="paragraf ParaOverride-13"><span class="CharOverride-21">“Durun!” diye acı bir çığlık attı. “Biri gelip beni masadan indirsin.”</span></p>
			<p class="paragraf ParaOverride-13"><span class="CharOverride-22">Ah İsa, omuzdaşım ol benim</span></p>
			<p class="paragraf ParaOverride-13"><span class="CharOverride-22">Evet, ah, ta sonuna kadar.</span></p>
			<p class="paragraf ParaOverride-13"><span class="CharOverride-22">Tut elimi</span></p>
			<p class="paragraf ParaOverride-13"><span class="CharOverride-22">Kendimi çok iyi hissedeyim</span></p>
			<p class="paragraf ParaOverride-13"><span class="CharOverride-22">Yanımda yürüdüğünü</span></p>
			<p class="paragraf ParaOverride-13"><span class="CharOverride-22">Sesimi duyduğunu bilerek.</span></p>
			<p class="paragraf ParaOverride-13"><span class="CharOverride-22">Yanımda İsa oldukça</span></p>
			<p class="paragraf ParaOverride-13"><span class="CharOverride-22">Yağmur da yağsa</span></p>
			<p class="paragraf ParaOverride-13"><span class="CharOverride-22">Asla yakınmam.</span></p>
			<p class="paragraf ParaOverride-13"><span class="CharOverride-21">Müfrezenin kapıdan geçtiğini gören Ignatius “Durun!” diye haykırdı, çılgın gibi. “Derhal buraya dönün!”</span></p>
			<p class="paragraf ParaOverride-13"><span class="CharOverride-21">Kapı çarpılarak kapandı. Ignatius elleriyle dizlerinin üzerine çökerek masanın kenarına doğru emekledi. Sonra kendi çevresinde bir tur attı, çıkıntılarını bin güçlükle yönlendirerek masanın kenarına oturmayı başardı. Ayaklarının yerden yalnızca birkaç santim yukarıda sallandığını ayrımsayınca, tehlikeyi göze alarak atlamaya karar verdi. Kendini masadan aşağıya bıraktı, ayakları yere değdiği anda kamerası omzundan kaydı ve kof bir çatırtıyla beton zemine çarptı. Kamera ikiye ayrılmış, içindeki film makarası yere saçılmıştı. Ignatius kamerayı yerden aldı, düğmesine bastı, ama kamera çalışmadı.</span></p>
			<p class="paragraf ParaOverride-13"><span class="CharOverride-22">Ah İsa, beni o eski hapishaneye koysalar</span></p>
			<p class="paragraf ParaOverride-13"><span class="CharOverride-22">Kefaletimi sen yatırırsın.</span></p>
			<p class="paragraf ParaOverride-13"><span class="CharOverride-22">Ah, ah, her zaman vericisin,</span></p>
			<p class="paragraf ParaOverride-13"><span class="CharOverride-22">Yaşama nedenimsin.</span></p>
			<p class="paragraf ParaOverride-13"><span class="CharOverride-21">“Bu manyakların söylediği şey de ne?” diye sordu Ignatius boş fabrikaya. Bu arada metreler uzunluğundaki filmi cebine sokmaya çalışıyordu.</span></p>
			<p class="paragraf ParaOverride-13"><span class="CharOverride-22">Beni hiç incitmezsin,</span></p>
			<p class="paragraf ParaOverride-13"><span class="CharOverride-22">Asla asla terk etmezsin.</span></p>
			<p class="paragraf ParaOverride-13"><span class="CharOverride-22">Hiç günah işlemem</span></p>
			<p class="paragraf ParaOverride-13"><span class="CharOverride-22">Hep ben kazanırım</span></p>
			<p class="paragraf ParaOverride-13"><span class="CharOverride-22">Şimdi İsa yanımda.</span></p>
			<p class="paragraf ParaOverride-13"><span class="CharOverride-21">Ignatius, film rulosunu peşi sıra sürükleyerek hızla kapıdan geçip büroya girdi. İki kadın taş kesilmişçesine durmuş, lekeli çarşafın arka tarafını şaşkın şaşkın bakınan Gonzalez’e gösteriyorlardı. Koro üyeleri gözlerini yummuş, kendilerinden geçmiş, ilahi söylüyorlardı. Ignatius sahnenin kenarında uysal uysal bekleşen müfrezeyi yararak müdürün masasına doğru ilerledi.</span></p>
			<p class="paragraf ParaOverride-13"><span class="CharOverride-21">Bayan Trixie onu görünce, “Neler oluyor, Gloria?” diye sordu. “Fabrika halkı burda ne yapıyor böyle?”</span></p>
			<p class="paragraf ParaOverride-13"><span class="CharOverride-21">“Vaktiniz varken kaçın, Bayan Trixie,” dedi Ignatius büyük bir ciddiyetle.</span></p>
			<p class="paragraf ParaOverride-13"><span class="CharOverride-22">Ah İsa, bana huzur veriyorsun</span></p>
			<p class="paragraf ParaOverride-13"><span class="CharOverride-22">Polisleri benden uzak tutuyorsun.</span></p>
			<p class="paragraf ParaOverride-13"><span class="CharOverride-21">“Seni duyamıyorum,” diye seslendi Bayan Trixie, onu kolundan yakalayarak. “Zenciler bir tiyatro oyunu mu oynuyorlar?”</span></p>
			<p class="paragraf ParaOverride-13"><span class="CharOverride-21">“Gidin buruşmuş takım taklavatınızı klozetin üstüne sarkıtın!” diye bağırdı Ignatius, çılgın gibi.</span></p>
			<p class="paragraf ParaOverride-13"><span class="CharOverride-21">Bayan Trixie yalpalayarak uzaklaştı.</span></p>
			<p class="paragraf ParaOverride-13"><span class="CharOverride-21">Ignatius çarşafın öteki yüzündeki yazıları müdürün görmesini sağlayacak biçimde iki kadını çevirdikten sonra, Gonzalez’e döndü: “Evet?”</span></p>
			<p class="paragraf ParaOverride-13"><span class="CharOverride-21">“Bu da ne demek?” diye sordu Bay Gonzalez, pankartta yazılanları okuyunca.</span></p>
			<p class="paragraf ParaOverride-13"><span class="CharOverride-21">“Bu insanlara yardım etmeyi kabul etmiyor musunuz?”</span></p>
			<p class="paragraf ParaOverride-13"><span class="CharOverride-21">“Yardım etmek mi?” diye yineledi müdür, korkmuş bir sesle. “Siz neden söz ediyorsunuz, Bay Reilly?”</span></p>
			<p class="paragraf ParaOverride-13"><span class="CharOverride-21">“Topluma karşı işlediğiniz günahtan söz ediyorum.”</span></p>
			<p class="paragraf ParaOverride-13"><span class="CharOverride-21">“Ne?” Bay Gonzalez’in alt dudağı titriyordu.</span></p>
			<p class="paragraf ParaOverride-13"><span class="CharOverride-21">“Hücum!” diye haykırdı Ignatius, müfrezeye. Bu adamda zerre kadar insanlık kalmamış.”</span></p>
			<p class="paragraf ParaOverride-13"><span class="CharOverride-21">Çarşafı tutan hoşnutsuz kadınlardan biri söze karıştı: “Adama bi şi söölemesi için şans tanımıyosun. Bırak da Bay Gonzalez konuşsun.”</span></p>
			<p class="paragraf ParaOverride-13"><span class="CharOverride-21">“Hücum! Hücum!” diye haykırdı Ignatius yeniden, daha büyük bir hırsla. Kıvılcımla çakan mavi ve sarı gözleri yuvalarından fırlamıştı.</span></p>
			<p class="paragraf ParaOverride-13"><span class="CharOverride-21">Biri korka korka elindeki bisiklet zincirini dosya dolaplarına doğru savurdu ve fasulye filizlerini yere düşürdü.</span></p>
			<p class="paragraf ParaOverride-13"><span class="CharOverride-21">“Bak ne yaptın,” dedi Ignatius. “Sana o bitkileri yere düşür diyen oldu mu?”</span></p>
			<p class="paragraf ParaOverride-13"><span class="CharOverride-21">Bisiklet zincirinin sahibi söylendi: “Ama ‘hücum’ dedin.”</span></p>
			<p class="paragraf ParaOverride-13"><span class="CharOverride-21">“Derhal bırak onu,” diye gürledi Ignatius, çakısıyla ARAŞTIRMA VE BAŞVURU BÖLÜMÜ – I. REILLY, SORUMLU yazan levhayı kayıtsızca enlemesine kesmeye çalışan adama. “Sizler ne yaptığınızı sanıyorsunuz?”</span></p>
			<p class="paragraf ParaOverride-13"><span class="CharOverride-21">“Ee, ‘hücum’ dedin ya?” diye yanıtladı birkaç ses.</span></p>
			<p class="paragraf ParaOverride-13"><span class="CharOverride-22">Bu ıssız yerde</span></p>
			<p class="paragraf ParaOverride-13"><span class="CharOverride-22">Rahmetini esirgeme benden.</span></p>
			<p class="paragraf ParaOverride-13"><span class="CharOverride-22">Uzun, karanlık gecede</span></p>
			<p class="paragraf ParaOverride-13"><span class="CharOverride-22">Işığını çekme üstümden.</span></p>
			<p class="paragraf ParaOverride-13"><span class="CharOverride-22">Ah İsa, yakarımı duy</span></p>
			<p class="paragraf ParaOverride-13"><span class="CharOverride-22">Seni asla, asla terk etmem.</span></p>
			<p class="paragraf ParaOverride-13"><span class="CharOverride-21">“Kesin şu korkunç şarkıyı,” diye çemkirdi Ignatius koroya. “Hayatımda bu kadar kötü bir küfür duymamıştım.”</span></p>
			<p class="paragraf ParaOverride-13"><span class="CharOverride-21">Koro şarkısını kesti; yüzlerini incinmiş bir ifade kaplamıştı.</span></p>
			<p class="paragraf ParaOverride-13"><span class="CharOverride-21">“Ne yapmaya çalıştığınızı anlamıyorum,” dedi müdür Ignatius’a.</span></p>
			<p class="paragraf ParaOverride-13"><span class="CharOverride-21">“Aman, kapa çeneni korkak herif. Geri zekâlı.”</span></p>
			<p class="paragraf ParaOverride-13"><span class="CharOverride-21">“Biz fabrikaya dönüyoruz,” dedi koronun sözcüsü olan dindar kadın. Kızmıştı. “Sen kötü bi adamsın. Peşinde bi pulis olduğuna ben </span><span class="CharOverride-22">inanıyorum </span><span class="CharOverride-21">şahsen.”</span></p>
			<p class="paragraf ParaOverride-13"><span class="CharOverride-21">“Biz de,” diye ona katıldı pek çok ses.</span></p>
			<p class="paragraf ParaOverride-13"><span class="CharOverride-21">“Durun bir dakika,” diye yalvardı Ignatius. “Biri Gonzalez’e saldırmalı.” Gözleriyle savaşçı müfrezeyi taradı. “Elinde tuğla olan; hemen buraya gel ve tuğlayı müdürün kafasına indir.”</span></p>
			<p class="paragraf ParaOverride-13"><span class="CharOverride-21">“Bununla kimseye vuracak diilim,” dedi tuğlalı adam. “Tanrı bilir, pulisteki sabuka kaydın kaç kilometre uzunluğundadır.”</span></p>
			<p class="paragraf ParaOverride-13"><span class="CharOverride-21">İki kadın çarşafı iğrenerek yere attılar, kapıdan geçmeye başlayan koronun peşine takıldılar.</span></p>
			<p class="paragraf ParaOverride-13"><span class="CharOverride-21">“Nereye gidiyorsunuz?” diye haykırdı Ignatius. Sesi öfke ve salyadan çatallaşmıştı.</span></p>
			<p class="paragraf ParaOverride-13"><span class="CharOverride-21">Savaşçılar hiçbir şey söylemeksizin koro üyelerini ve iki taşıyıcıyı izleyerek bürodan çıktılar. Ignatius yalpalayarak gerideki savaşçılara yetişti, birini kolundan yakaladı, ama adam onu bir sivrisinek gibi kışkışladı: “Kodese dıkılmak istemiyoruz. Başımızda yeterince dert var zati.”</span></p>
			<p class="paragraf ParaOverride-13"><span class="CharOverride-21">“Geri dönün! Daha işimiz bitmedi. İstiyorsanız Bayan Trixie’yi rehin alabilirsiniz.” Ignatius giderek azalan savaşçılara aklını kaçırmışçasına bağırıyordu; işçiler ağır, ama kararlı adımlarla ilerlediler, basamakları inerek fabrikaya geçtiler. Sonunda kapı, Mağribilerin Onuru için sefere çıkmış olan son savaşçının arkasından gürültüyle kapandı.</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Devriye Mancuso saatine baktı. Tam sekiz saattir tuvaletteydi. Karakola gidip üzerini değiştirme ve eve yollanma zamanı gelmişti. Bütün gün kimseyi tutuklayamadığı gibi, üşütmüştü de. Tuvalet serin ve nemliydi. Hapşırdı, kapıyı açmaya yeltendi, ama kapı açılmadı. Kapıyı sarstı, kilidi umutsuzca kurcaladı. Bir dakika kadar itekleyip çekiştirdikten sonra, bağırdı: “</span><span class="CharOverride-21">İmdat!”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">“Ignatius! Demek kovuldun?”</span></p>
			<p class="paragraf ParaOverride-13"><span class="CharOverride-21">“Lütfen, anne. Sinirlerim boşanmak üzere.” Ignatius Dr. Nut şişesini bıyığının altına soktu, gürültülü çağıltılar çıkartarak içmeye koyuldu. “Şirretlik edersen beni uçurumun kıyısına itmiş olursun.”</span></p>
			<p class="paragraf ParaOverride-13"><span class="CharOverride-21">“Küçük bi memuriyet, sen onu bilem sürdüremedin. Aldığın onca eğitime karşın.”</span></p>
			<p class="paragraf ParaOverride-13"><span class="CharOverride-21">Mutfağın kahverengi duvarlarını incinmiş bir yüzle inceleyen Ignatius, “Benden nefret ediyorlardı. Dışlandım,” dedi. Başparmağıyla çekerek dilini şişeden çıkardı ve biraz Dr. Nut geğirdi. “Hepsi Myrna Minkoff’un suçu. Onun ne büyük bir baş belası olduğunu bilirsin.”</span></p>
			<p class="paragraf ParaOverride-13"><span class="CharOverride-21">“Myrna Minkoff mu? Hadi canım. Kız ta New York’ta. Seni tanırım, oğlum. Levy Pantolonları’nda koca bi çam devirdiğinden eminim.”</span></p>
			<p class="paragraf ParaOverride-13"><span class="CharOverride-21">“Kusursuzluğum onların aklını karıştırdı.”</span></p>
			<p class="paragraf ParaOverride-13"><span class="CharOverride-21">“Ignatius, ver şu gasteyi bakim. İş ilanlarını yeniden taramamız gerekiyor.”</span></p>
			<p class="paragraf ParaOverride-13"><span class="CharOverride-21">“Olamaz!” diye gürledi Ignatius. “Bir kez daha cehenneme mi fırlatılacağım? Anlaşılan ruhun olanca sevecenliğini yitirmiş. Kendime gelinceye kadar en az bir hafta, tam bir bakımla sırtüstü yatmak zorundayım.”</span></p>
			<p class="paragraf ParaOverride-13"><span class="CharOverride-21">“Söz yatmaktan açılmışken; çarşafına n’oldu oğlum?”</span></p>
			<p class="paragraf ParaOverride-13"><span class="CharOverride-21">“Kesinlikle bilmiyorum. Belki de çalınmıştır. Seni eve girip çıkanlara karşı uyarmıştım.”</span></p>
			<p class="paragraf ParaOverride-13"><span class="CharOverride-21">“Sırf o pis çarşafı yürütmek için biri bu eve mi girdi, yani?”</span></p>
			<p class="paragraf ParaOverride-13"><span class="CharOverride-21">“Çamaşır yıkama konusunda biraz daha titiz davransaydın, o çarşafı tanımlarken daha farklı sözcükler kullanabilirdik.”</span></p>
			<p class="paragraf ParaOverride-13"><span class="CharOverride-21">“Tamam, ver şu gasteyi, Ignatius.”</span></p>
			<p class="paragraf ParaOverride-13"><span class="CharOverride-21">“Gerçekten de yüksek sesle okumaya kalkışmayacaksın ya? Sistemimin şu anda böyle bir darbeye hazır olduğunu sanmıyorum. Ayrıca bilim köşesindeki, yumuşakçalara ilişkin ilginç makaleyi okumaktayım.”</span></p>
			<p class="paragraf ParaOverride-13"><span class="CharOverride-21">Bayan Reilly gazeteyi oğlunun elinden bir çekişte kaptı; Ignatius’un iki elinde iki küçük kâğıt parçası kalmıştı.</span></p>
			<p class="paragraf ParaOverride-13"><span class="CharOverride-21">“Anne! Şu bovlingci Sicilyalılarla bu kadar çok düşüp kalkarsan, işte böyle saldırgan tavırlar sergilersin.”</span></p>
			<p class="paragraf ParaOverride-13"><span class="CharOverride-21">“Kapa çeneni, Ignatius,” dedi annesi, gazetenin sayfalarını hızlı hızlı çevirirken. “Yarın sabah kuşlarnan birlikte Aziz Charles tramvayına binceksin.”</span></p>
			<p class="paragraf ParaOverride-13"><span class="CharOverride-21">“Ne?” diye sordu Ignatius; dalgın dalgın. Aklı başka yerdeydi. Şimdi Myrna’ya ne yazacağını düşünüyordu. Çektiği film mahvolmuştu. Ayaklanma rezaletini mektupta anlatmaksa olanaksızdı. “Ne demiştin sen, annem olacak kadın?”</span></p>
			<p class="paragraf ParaOverride-13"><span class="CharOverride-21">“Kuşlarnan birlikte tramvaya binceksin, dedim,” diye haykırdı Bayan Reilly.</span></p>
			<p class="paragraf ParaOverride-13"><span class="CharOverride-21">“Kulağa çok hoş geliyor.”</span></p>
			<p class="paragraf ParaOverride-13"><span class="CharOverride-21">“Eve, bi iş bulmuş olaraktan dönüceksin.”</span></p>
			<p class="paragraf ParaOverride-13"><span class="CharOverride-21">“Anlaşılan Fortuna, çarkı yine başaşağı çevirdi.”</span></p>
			<p class="paragraf ParaOverride-13"><span class="CharOverride-21">“Ne?”</span></p>
			<p class="paragraf ParaOverride-13"><span class="CharOverride-21">“Yok bir şey.”</span></p>
			<p class="resim">* * *</p>
			<p class="paragraf ParaOverride-13"><span class="CharOverride-21">Bayan Levy, elektrikli masaj yatağında yüzükoyun yatıyordu. Yatağın çeşitli bölümleri kadının iri bedenini hafif hafif titretiyor, yumuşak, beyaz etini işine âşık bir fırıncı gibi mıncıklıyor, yoğuruyordu. Kollarını yatağın altına geçirmiş, masayı sıkıca kavramıştı.</span></p>
			<p class="paragraf ParaOverride-13"><span class="CharOverride-21">Yüzünü yasladığı yeri hafifçe dişleyerek, “Oh,” diye inledi zevkle.</span></p>
			<p class="paragraf ParaOverride-13"><span class="CharOverride-21">“Kapat artık o şeyi,” diye seslendi kocası, gerilerden bir yerden.</span></p>
			<p class="paragraf ParaOverride-13"><span class="CharOverride-21">“Ne?” Bayan Levy başını kaldırıp baygın gözlerle çevresine bakındı. “Burada ne işin var? Yarışları izlemek için şehirde kalacağını sanıyordum.”</span></p>
			<p class="paragraf ParaOverride-13"><span class="CharOverride-21">“Sence sakıncası yoksa, fikrimi değiştirdim.”</span></p>
			<p class="paragraf ParaOverride-13"><span class="CharOverride-21">“Ne sakıncası olabilir ki? Canın ne istiyorsa onu yap. Sana ne yapman gerektiğini söyleyecek değilim. İstersen gönül eğlendir. Umurumda bile değil.”</span></p>
			<p class="paragraf ParaOverride-13"><span class="CharOverride-21">“Seni masaj yatağından ayırdığım için beni bağışla.”</span></p>
			<p class="paragraf ParaOverride-13"><span class="CharOverride-21">“Lütfen masaj yatağını bu işe karıştırma.”</span></p>
			<p class="paragraf ParaOverride-13"><span class="CharOverride-21">“Ah, onu incittiysem çok özür dilerim.”</span></p>
			<p class="paragraf ParaOverride-13"><span class="CharOverride-21">“Masaj yatağımla uğraşma, tamam mı? Elimden geldiğince kibar davranmaya çalışıyorum. Bu evde tartışmayı hep sen başlatırsın zaten.”</span></p>
			<p class="paragraf ParaOverride-13"><span class="CharOverride-21">“Allahın belası şeyi çalıştır ve çeneni kapa. Ben duşa giriyorum.”</span></p>
			<p class="paragraf ParaOverride-13"><span class="CharOverride-21">“Gördün mü? Pireyi deve yapıyorsun. Suçluluk duygularının acısını benden çıkarmaya çalışıyorsun.”</span></p>
			<p class="paragraf ParaOverride-13"><span class="CharOverride-21">“Hangi suçluluk duygularıymış bunlar? Ne yapmışım ki?”</span></p>
			<p class="paragraf ParaOverride-13"><span class="CharOverride-21">“Ne olduğunu biliyorsun, Gus. Yaşamını ziyan ettiğinin bal gibi farkındasın. Koskoca bir şirketi mahvettin. Gelişme şansını kullanamadın. Babanın alın teri sana gümüş bir tepside sunulmuştu oysa.”</span></p>
			<p class="paragraf ParaOverride-13"><span class="CharOverride-21">“Yok canım?”</span></p>
			<p class="paragraf ParaOverride-13"><span class="CharOverride-21">“Gelişme şansı olan bir işi eline yüzüne bulaştırdın.”</span></p>
			<p class="paragraf ParaOverride-13"><span class="CharOverride-21">“Dinle, bugün o işi kurtarmak için çabalamaktan başıma ağrılar saplandı. Yarışlara da o yüzden gidemedim zaten.”</span></p>
			<p class="paragraf ParaOverride-13"><span class="CharOverride-21">Babasıyla neredeyse otuz beş yıl savaştıktan sonra Bay Levy yaşamının bundan sonrasını Levy Pantolonları ile uğraşmadan, huzur içinde geçirmeye karar vermişti. Ama Levy Konutu’nda geçirdiği her gün karısı tarafından başının eti yeniyordu; nedeni de kadının Levy Pantolonları ile ilgilenmediği için kocasını küçümsemesiydi. Levy Pantolonları’ndan uzak durdukça da, çıkan sorunlar yüzünden şirket tarafından huzursuz ediliyordu. Levy Pantolonları’nın başına geçip günde sekiz saat ciddi ciddi çalışsaydı, yaşamı çok daha kolay ve huzurlu olurdu. Ama salt ‘Levy Pantolonları’ adı bile midesinin kasılmasına yetiyordu. Bu ad ona babasını çağrıştırıyordu.</span></p>
			<p class="paragraf ParaOverride-13"><span class="CharOverride-21">“Peki ne yaptın, Gus? Bir-iki mektup mu imzaladın?”</span></p>
			<p class="paragraf ParaOverride-13"><span class="CharOverride-21">“Birini işten attım.”</span></p>
			<p class="paragraf ParaOverride-13"><span class="CharOverride-21">“Gerçekten mi? Aman ne kadar önemli. Kimi? Kömürcülerden birini mi?”</span></p>
			<p class="paragraf ParaOverride-13"><span class="CharOverride-21">“Sana sözünü ettiğim şu iri antikayı, Gonzalez’in işe aldığı ahmağı anımsıyor musun?”</span></p>
			<p class="paragraf ParaOverride-13"><span class="CharOverride-21">“Ha, o mu?” Bayan Levy masaj yatağında sırtüstü döndü.</span></p>
			<p class="paragraf ParaOverride-13"><span class="CharOverride-21">“Orayı ne hale getirdiğini bir görmelisin. Tavandan kâğıt şeritler sarkıyor. Büronun orta yerine kocaman bir haç çakılmış. Bugün içeri girer girmez hemen yanıma geldi ve fabrika işçilerinden birinin fasulye filizlerini yere devirdiğinden yakınmaya başladı.”</span></p>
			<p class="paragraf ParaOverride-13"><span class="CharOverride-21">“Fasulyeleri mi? Levy Pantolonları’nı sebze bahçesi mi sanıyor?”</span></p>
			<p class="paragraf ParaOverride-13"><span class="CharOverride-21">“Kafasından neler geçtiğini Tanrı bilir. Hem bitkilerini yere düşüreni, hem de işaret levhasını keseni kovmamı istedi. İşçilerin bir avuç saygısız asi olduğunu söylüyor. Onun peşindeymişler. Bunun üzerine fabrikaya girip Bay Palermo’yu aradım ve elbette bulamadım. Peki ne buldum? Yerlere saçılmış tuğlalar, zincirler filan. İşçiler heyecandan yerlerinde duramıyorlardı; bana bütün bunları Reilly denen adamın, şu kılıksız şişkonun getirttiğini, büroya dalıp Gonzalez’e saldırmaları için onları kışkırttığını söylediler.”</span></p>
			<p class="paragraf ParaOverride-13"><span class="CharOverride-21">“Ne?”</span></p>
			<p class="paragraf ParaOverride-13"><span class="CharOverride-21">“Onlara yeterli ücret alamadıklarını ve aşırı çalıştırıldıklarını söylemiş.”</span></p>
			<p class="paragraf ParaOverride-13"><span class="CharOverride-21">“Bence haklı,” dedi Bayan Levy. “Daha dün Susan’la Sandra’dan bu konuya değinen bir mektup aldım. Kolejdeki küçük arkadaşları, “Anlattıklarınıza bakılırsa babanız köleleri sömüren bir çiftlik sahibine benziyor,’ demişler. Kızlar çok telaşlanmış. Sana bundan söz edecektim, ama yeni kuaförüm canımı o kadar sıktı ki, aklımdan uçup gitmiş. Kızlar, zavallı işçilerin maaşlarına zam yapmanı istiyorlar, yoksa bir daha bu eve ayak basmayacaklarmış.”</span></p>
			<p class="paragraf ParaOverride-13"><span class="CharOverride-21">“Bunlar kendilerini ne sanıyor?”</span></p>
			<p class="paragraf ParaOverride-13"><span class="CharOverride-21">“Sen unutmuş olabilirsin, ama onlar senin kızın olduklarını sanıyorlar. Tek istedikleri şey, sana saygı duymak. Onları bir daha görmek istiyorsan, Levy Pantolonları’ndaki koşulları düzeltmek zorundaymışsın.”</span></p>
			<p class="paragraf ParaOverride-13"><span class="CharOverride-21">“Siyahlara duydukları bu ani ilginin nedeni ne? Artık erkek arkadaş bulamıyorlar mı, yoksa?”</span></p>
			<p class="paragraf ParaOverride-13"><span class="CharOverride-21">“İşte yine kızlara saldırmaya başladın. Az önce neden söz ettiğimi anlıyorsun değil mi? Benim de sana saygı duyamamamın nedeni aynı. Kızlarından biri bir at, öteki de bir beyzbol oyuncusu olsaydı, onlar için yapmayacağın şey olmazdı.”</span></p>
			<p class="paragraf ParaOverride-13"><span class="CharOverride-21">“Biri at, öteki de beyzbol oyuncusu olsaydı durumumuz çok daha iyi olurdu, inan. En azından para kazandırırlardı bize.”</span></p>
			<p class="paragraf ParaOverride-13"><span class="CharOverride-21">Bayan Levy yatağı yeniden çalıştırdı. “Kusura bakma,” dedi. “Bunları daha fazla dinleyemem. Zaten fazlasıyla hüsrana uğramış durumdayım. Bu konuda kızlara herhangi bir şey yazmayı göze alabileceğimi sanmıyorum.”</span></p>
			<p class="paragraf ParaOverride-13"><span class="CharOverride-21">Bay Levy karısının kızlara yazdığı mektupları görmüştü; duygusal, mantıksız, beyin yıkayıcı, makale biçiminde kaleme alınmış şeylerdi; Patrick Henry’nin muhafazakâr parti üyesi olduğunu ileri sürebilecek, kızların tatillerde, annelerine binlerce haksızlık yapan babalarına duydukları nefretten tüyleri diken diken olmuş bir halde eve gelmelerine yol açacak mektuplar. Bayan Levy kocasını genç bir askere ateş eden bir Ku Klux Klan yandaşı gibi gösterecek, yakıcı bir bildiri bile kaleme alabilirdi. Bunun için elinde yeterli malzeme vardı.</span></p>
			<p class="paragraf ParaOverride-13"><span class="CharOverride-21">“Bu herif tam bir ruh hastası,” dedi Bay Levy.</span></p>
			<p class="paragraf ParaOverride-13"><span class="CharOverride-21">“Senin için kişilikli olmak bir akıl hastalığıdır; tutarlılıksa kurtulunması gereken bir kompleks. Bunları daha önce de dinledim senden.”</span></p>
			<p class="paragraf ParaOverride-13"><span class="CharOverride-21">“Dinle, fabrikadaki işçilerden biri o budalayı polisin aradığını söylemeseydi belki onu kovmazdım. Ama bunu duyunca kararım kesinleşti. Sabıkalı bir manyak olmadan da fabrikada yeterince sorun var.”</span></p>
			<p class="paragraf ParaOverride-13"><span class="CharOverride-21">“Yine başlama. Tam sana yakışan bir tavır. Senin gibi biri için savaşçı ruhlu, ülk</span><span class="CharOverride-21">ü sahibi insanlar ya serseri ya da suçludur. Böylece kendini onlardan koruduğunu sanıyorsun. Ama bana anlattığın için teşekkür ederim. Bunlar mektubumu daha da gerçekçi kılacak.”</span></p>
			<p class="paragraf ParaOverride-13"><span class="CharOverride-21">“Hayatımda kimseyi kovmamıştım,” dedi Bay Levy. “Ama polisin aradığı birini orada tutamazdım. </span><span class="CharOverride-22">Başımız</span><span class="CharOverride-21"> derde girebilirdi.”</span></p>
			<p class="paragraf ParaOverride-13"><span class="CharOverride-21">“Lütfen.” Bayan Levy yattığı yerden elini uyarırcasına salladı. “O genç idealist şu anda bir yerlerde yaşam savaşı veriyor olmalı. Kızların kalbi kırılacak, tıpkı benimki gibi. Ben kişilik sahibi, sağlam ahlaklı ve zarif bir kadınım. Değerimi hiç bilemedin. Seninle yaşamak benim için alçaltıcı bir şey. Ben dahil, dokunduğun her şeyi ucuzlatan birisin. Senin yüzünden katılaştım.”</span></p>
			<p class="paragraf ParaOverride-13"><span class="CharOverride-21">“Demek seni de mahvettim?”</span></p>
			<p class="paragraf ParaOverride-13"><span class="CharOverride-21">“Bir zamanlar büyük umutları olan, sevecen ve sıcakkanlı bir kızdım. Kızlar da biliyor bunu. Levy Pantolonları’nı yurt çapında bir şirkete dönüştüreceğini sanıyordum.” Bayan Levy’nin kafası bir aşağı, bir yukarı, bir aşağı, bir yukarı hopluyordu. “Oysa şu anda birkaç pantolon üreten, küçük, köhne bir işletme. B</span><span class="CharOverride-21">ütün umutlarımı yitirdim. Kovduğun o genç adam da öyle.”</span></p>
			<p class="paragraf ParaOverride-13"><span class="CharOverride-21">“Kendimi öldürmemi mi istiyorsun?”</span></p>
			<p class="paragraf ParaOverride-13"><span class="CharOverride-21">“Kendi kararlarını kendin ver. Her zaman öyle yaptın, zaten. Ben senin için yalnızca bir zevk aracıyım. Canın çektikçe kullan beni. Umurumda bile değil.”</span></p>
			<p class="paragraf ParaOverride-13"><span class="CharOverride-21">“Aman, kapa çeneni. Kimse seni herhangi bir şey için kullanmak istemiyor.”</span></p>
			<p class="paragraf ParaOverride-13"><span class="CharOverride-21">“Bak, yine saldırıyorsun. Nedeni de içindeki güvensizlik, suçluluk ve düşmanca duygular. Kendinden ve insanlara davranış biçiminden hoşnut olsaydın, sevimli biri olabilirdin. Örneğin, Bayan Trixie’yi ele al. Ona yaptıklarına bir baksana.”</span></p>
			<p class="paragraf ParaOverride-13"><span class="CharOverride-21">“O kadına hiçbir şey yapmadım ben.”</span></p>
			<p class="paragraf ParaOverride-13"><span class="CharOverride-21">“Sorun da bu ya. Yapayalnız, korku içinde bir insan o.”</span></p>
			<p class="paragraf ParaOverride-13"><span class="CharOverride-21">“Neredeyse ölmüş bir insan.”</span></p>
			<p class="paragraf ParaOverride-13"><span class="CharOverride-21">“Susan’la Sandra gittiğinden beri ben de suçluluk hissediyorum. Ne yapıyorum? Nereye gidiyorum? Ben ilgi alanları, ülküleri olan bir insanım.” Bayan Levy içini çekti. “Kendimi öyle yararsız hissediyorum ki. Gerçek benliğimi kesinlikle doyurmayan, yüzlerce nesneyle bir kafese kapattın beni.” Bir inip bir çıkan, buz gibi gözlerini kocasına dikmişti. “Bana Bayan Trixie’yi getir, ben de o mektubu yazmaktan vazgeçeyim.”</span></p>
			<p class="paragraf ParaOverride-13"><span class="CharOverride-21">“Ne? O bunak karıyı evimde istemiyorum. Briç derneğine ne oldu? Son keresinde mektup yazmamak için, yeni bir giysi istemiştin. Gel anlaşalım. Sana bir balo elbisesi alayım.”</span></p>
			<p class="paragraf ParaOverride-13"><span class="CharOverride-21">“Bayan Trixie’nin çalışmayı sürd</span><span class="CharOverride-21">ürmesi yeterli değil. Özel yardıma gereksinimi var.”</span></p>
			<p class="paragraf ParaOverride-13"><span class="CharOverride-21">“Mektupla öğretilen derslerin için kadını bir kobay gibi kullandın zaten. Neden rahat bırakmıyorsun onu? İzin ver de Gonzalez onu emekliye ayırsın.”</span></p>
			<p class="paragraf ParaOverride-13"><span class="CharOverride-21">“Bunu yaparsak onu öldürmüş oluruz. Kimsenin onu istemediğini düşünecektir. Ölümünden biz sorumlu oluruz.”</span></p>
			<p class="paragraf ParaOverride-13"><span class="CharOverride-21">“Hey Tanrım.”</span></p>
			<p class="paragraf ParaOverride-13"><span class="CharOverride-21">“Annemi düşünüyorum da. Kış aylarında San Juan’daki kumsalda. Yanık bir ten ve bir bikiniyle. Dans ederek, yüzerek, g</span><span class="CharOverride-21">ülerek. Erkek arkadaşlarıyla.”</span></p>
			<p class="paragraf ParaOverride-13"><span class="CharOverride-21">“Her dalga yiyişte kalp krizi geçirerek. Kumarhanelerde kaybedemediği parayı Caribe Hilton Oteli’nin doktoruna harcıyor.”</span></p>
			<p class="paragraf ParaOverride-13"><span class="CharOverride-21">“Annemden hoşlanmıyorsun, çünkü senin ne mal olduğunu ilk görüşte anlamıştı. Çok haklıymış. Bir doktorla, idealleri olan biriyle evlenmeliymişim.” Bayan Levy üzgün üzgün sıçradı. “Artık umurumda bile değil. Acı çekmek beni güçlendirdi.”</span></p>
			<p class="paragraf ParaOverride-13"><span class="CharOverride-21">“Biri o Allahın belası masaj yatağının tellerini koparsa ne kadar acı çekerdin acaba?”</span></p>
			<p class="paragraf ParaOverride-13"><span class="CharOverride-21">“Masaj yatağını karıştırmamanı söylemiştim,” dedi Bayan Levy öfkeyle. “Düşmanca duygularını artık denetleyemiyorsun. </span><span class="CharOverride-21">Önerime kulak ver, Gus. Tıp Sanatları binasındaki ruh doktoruna bir görün; hani Lenny’yi kuyumcu dükkânındaki sorundan kurtaran doktora. Biliyorsun, Lenny tespih sattığı için komplekse kapılmıştı. Adam onu bu kompleksinden kurtardı. Şimdi birtakım rahibelerle bir iş anlaşması yapmış; rahibeler Lenny’nin tespihlerini kente yayılmış kırk kadar Katolik okulda pazarlıyorlarmış. Para su gibi akıyormuş. Lenny çok mutlu. Rahibeler mutlu. Çocuklar mutlu.”</span></p>
			<p class="paragraf ParaOverride-13"><span class="CharOverride-21">“Çok iyi.”</span></p>
			<p class="paragraf ParaOverride-13"><span class="CharOverride-21">“Lenny dükkânını çok güzel tasvirler, ufak tefek dinsel nesnelerle doldurdu.”</span></p>
			<p class="paragraf ParaOverride-13"><span class="CharOverride-21">“Eminim çok mutludur.”</span></p>
			<p class="paragraf ParaOverride-13"><span class="CharOverride-21">“Evet, öyle. Sen de öyle olmalısın. Çok geç olmadan gidip o doktoru gör, Gus. Kızların hatırı için. Yoksa benim umurumda bile değil.”</span></p>
			<p class="paragraf ParaOverride-13"><span class="CharOverride-21">“Bundan eminim.”</span></p>
			<p class="paragraf ParaOverride-13"><span class="CharOverride-21">“Kafan fazlasıyla karışık. Bak, Sandra psikanaliz yaptırdığından bu yana çok daha mutlu. Kolejdeki bir doktor ona yardımcı olmuş.</span></p>
			<p class="paragraf ParaOverride-13"><span class="CharOverride-21">“Olmuştur, eminim.”</span></p>
			<p class="paragraf ParaOverride-13"><span class="CharOverride-21">“O genç eylemciye yaptıklarını duyunca Sandra yeni bir bunalıma girebilir. Kızların er geç sana büsbüt</span><span class="CharOverride-21">ün sırt çevireceklerini biliyorum. Şefkatli ve duygulu kızlar, tıpkı benim insanlıktan çıkarılmadan önceki halim gibi.”</span></p>
			<p class="paragraf ParaOverride-13"><span class="CharOverride-21">“İnsanlıktan çıkarılmak mı?”</span></p>
			<p class="paragraf ParaOverride-13"><span class="CharOverride-21">“Lütfen. Tek bir iğneleyici sözcük daha duymak istemiyorum.” Mavimsi yeşil tırnaklı elini bir inip bir kalkan, titreşen yataktan tehdit edercesine salladı. “Bayan Trixie’yi getirecek misin, yoksa kızlara mektubu göndereyim mi?”</span></p>
			<p class="paragraf ParaOverride-13"><span class="CharOverride-21">“Bayan Trixie senin olacak,” dedi Bay Levy sonunda. “Büyük bir olasılıkla onu masaj yatağının üzerine çıkarıp hoplatacaksın, o da kalçasını kıracak.”</span></p>
			<p class="paragraf ParaOverride-13"><span class="CharOverride-21">“Masaj yatağını karıştırma!”</span></p>
		</div>
	</body>
</html>