<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_28">Michel ve Oduncu</h1>
				<p class="sagitalik">"Yaşamın sebep olduğu olayları yaşamın<br class="chapter"/>
				 					 kendisine tercih etmek saçmadır."<br class="chapter"/>
									 <span class="idebolditalik">Francis Bacon</span></p>
				<p class="normal">Yıllardır matbaalarda çalışan Michel'in emekliliğine üç yıl kalmıştı.</p>
				<p class="normal">O gece de yine işlerinin yoğunluğundan geç çıkmıştı.</p>
				<p class="normal">Hava buz gibiydi Paris'te. Yakasını kaldırdı. Sokaklarda kimseler yoktu. Alman askerleriyle dolu bir kamyon geçti yanından. Bir ürperti hissetti. Fırına yöneldi, iki baget sıkıştırdı koltuğunun altına. Merdivenlerden çıkarken birini yarılamıştı bile.</p>
				<p class="normal">Üç saat önce karşı pencerede bir Fransız, matbaacının karısını ve kızını Nazilerin tutuklayıp götürüşünü seyrediyordu. Yahudi olmadığından emindi.</p>
				<p class="normal">Bir hafta sonra, bu kez isim benzerliğinden kendisi ölüm kamplarına giden trendeydi.</p>
				<p class="normal">Dönemeyeceği bir yolculuğa çıkıyordu. Yahudi olmadığını düşünüyor, öyle olmadığını bilmesine rağmen, onlarla birlikte öldürüleceğinin nedenini hiç anlayamıyordu.</p>
				<p class="normal">İnsan sadece bildiğini hatırlar.</p>
				<p class="normal">Onun gidişini de Michel penceresinden izledi...</p>
				<p class="normal">Karısı ve kızını bir daha göremedi.</p>
				<p class="normal">Anılarını yazdı, Yahudi olmayan komşusunu hatırladı bir gün.</p>
				<p class="normal">Yaşamın sebep olduğu olayları, yaşamın kendisine tercih etmek üzerine düşündü durdu...</p>
				<p class="normal">İnsan bilmediği bir şeyi nasıl unutabilirdi.</p>
				<p class="normal">Eski fotoğraflara baktı.</p>
				<p class="normal">Kimseye cehennemden söz etmek istemiyordu...</p>
				<p class="normal">Paris yine buz gibiydi...</p>
				<p class="normal">...</p>
				<p class="normal">Yaşadığı yer, sanki ormanın içine saklanmış, ışıl ışıl, kalabalık bir köydü.</p>
				<p class="normal">Herkes sokaktaydı...</p>
				<p class="normal">Oduncu, sabah erkenden kalkar, görevini yapmak için ormana giderdi.</p>
				<p class="normal">Bir sabah yine yola koyulmuş, akşama kadar odun kesmişti. Dönme vakti geldiğinde bir elinde fener, bir elinde balta huzur içinde geri dönmeye hazırlanıyordu.</p>
				<p class="normal">Kuş sesleri rüzgârın hafif esintisiyle ağaç yapraklarındaki böceklere nefes aldırıyordu.</p>
				<p class="normal">Etrafta kimsecikler yoktu. Günlük odun kesme işini bitirmiş, terziye uğrayıp evine gitmeyi düşünüyordu.</p>
				<p class="normal">Köye vardığında iyice şaşırdı. Büyük bir sessizlik kaplamıştı her yanı. Işıklar sönmüş, kapılar açık bırakılmıştı. Sanki köy boşalmıştı. Oduncu, hemen terzinin evine yöneldi. Kızının gelinliğini merak ediyordu. Eve vardığında terziyi bulamadı ama gelinlik oradaydı. Bitmemişti.</p>
				<p class="normal">İşini bitirmemiş, görevini tamamlamamış insanlara öfke mi duymalıydı...</p>
				<p class="normal">Sokağa çıktı, bir fırına uğradı, birkaç simit attı torbasına...</p>
				<p class="normal">Simitler tazeydi...</p>
				<p class="normal">Şimdi yavaş yavaş şaşkınlıktan kurtuluyordu. Köy boşalmıştı. Ama oduncunun aklı fikri gelinlikteydi. Evine uğramadan komşu köye yöneldi. Kahvede oturan bir ihtiyara yaklaştı ve köyündeki insanların nerede olduklarını sordu.</p>
				<p class="normal">"Bilmem, ne hikmetse," diye ellerini havaya kaldırdı yaşlı adam, hafifçe gülümsedi ve, "her yıl böyle giderler," dedi, "nereye gittiklerini de kimsenin bildiğini sanmam..."</p>
				<p class="normal">"Peki, buralarda terzi var mı?" diye sordu oduncu, "Kızımın gelinliğini bitirecek biri..."</p>
				<p class="normal">Yaşlı adam, "Merak etmeyin dönerler," dedi, "zaten nereye gidecekler..."</p>
		
		</body>
</html>