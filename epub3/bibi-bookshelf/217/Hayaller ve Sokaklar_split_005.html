<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_3">Garip bir ziyaretçi...</h1>
				<p class="normal">Artık pek sesi çıkmayan eski, tanıdık bir çıngırak karşılamıştı onu.</p>
				<p class="normal">Hem de öyle bir anda ki rasgele amaçsızca sokak sokak dolaşırken. Adımları onu eski yaşadığı yere bir mıknatıs gibi çekmişti.</p>
				<p class="normal">Yıllarca top koşturduğu, kaldırımlarında dokuztaş, sessiz sinema oynadıkları, hiç unutamadığı sokakta buldu kendini.</p>
				<p class="normal">Sokağa girer girmez, çevresine daha dikkatli bakmasına rağmen, tanıdık kimseler yoktu görünürde.</p>
				<p class="normal">Aradığı biri olsa da, kapısını çalıp çalamayacağını bilmiyordu. Hatta nasıl karşılanacağını da.</p>
				<p class="normal">Yolun sonuna doğru yürümeye devam etti, eski evlerinin yıkılmamış olduğunu görünce çok heyecanlandı, defterleri geldi gözünün önüne.</p>
				<p class="normal">Ağaçların gölgeleriyle canlanıyordu her şey, kanayan dizkapakları, kırmızı güller, boş arsalar, rayların kıvrımları, denize kaçan toplar ve tarantulanın bir benzeri tek tek sahne alıyordu.</p>
				<p class="normal">Vahit Bey'in udu başlıyordu önce, sonra Fatma Hanım'ın gönül şarkıları...</p>
				<p class="normal">Akıyordu önünde zaman...</p>
				<p class="normal">Bahçenin duvarından kapıya yaklaştıkça, sayfalar, adımlarına yol gösteriyor, silik, biçare panjurlar eski renklerine kavuşuyorlardı.</p>
				<p class="normal">Kapıdan usulca girmişti, belleğinde belki de en çok yer etmiş, duvardan süzülen, odasının bir rengi saydığı, ondan hiç kaçmayan semenderi arıyordu gözleri.</p>
				<p class="normal">Bahçenin kapısını hafifçe araladı, adımları toprağa her dokunuşunda bir zamanı yaşatıyordu ona, bıraktığı izler bir oyun getiriyordu aklına. Kuşların cıvıltıları eşliğinde biber kokuları yayılıyordu etrafa. Domatesler de köftelere yanaşıyordu geceleri ve tren sisler içinden ağaçları selamlıyordu.</p>
				<p class="normal">Yaz geceleri böyleydi o zamanlar.</p>
				<p class="normal">Ve sık sık Del Shannon çalardı radyolar o sıralar.</p>
				<p class="normal">Fransız komşuları Jacques, Poe okurdu; Baudelaire'in çevirisinden.</p>
				<p class="normal">Evde kimse yoktu, bundan emindi, ama karşısına biri çıksa, sadece, "Ben eskiden burada otururdum," demekle yetinecekti. Sonrası ne gösterir, bilemezdi.</p>
				<p class="normal">Ona göre korkacak bir şey de yoktu.</p>
				<p class="normal">Yıllarca oturduğu eve, on yıl sonra ilk kez geliyordu.</p>
				<p class="normal">Böyle bir şeyin şimdiye kadar hiç aklına gelmemiş olmasına hayıflandı.</p>
				<p class="normal">Zili uzun uzun çaldı ve mutfak kapısından içeri süzüldü.</p>
				<p class="normal">Sessizce zamana uzandığında, en çok bahçeyi tekrar görmek istediğini, geçmişini bu ağaçların yanında bıraktığını söyleyecekti bir çırpıda kendine. Sanki o duyguyu tekrar yaşayacağından emindi şimdi.</p>
				<p class="normal">Havuz boştu ve güllerden eser yoktu.</p>
				<p class="normal">Panjurlar kırık dökük, düşmemek için direniyorlardı.</p>
				<p class="normal">Ama az da olsa evin mütevazı görünümü eski halini hâlâ koruyordu.</p>
				<p class="normal">Acaba şimdi kimler yaşıyordu burada, onlarla konuşsa ona ne anlatırlardı?</p>
				<p class="normal">Onun anlatacaklarını dinlerler miydi?</p>
				<p class="normal">Koridoru geçerken heyecanını çoktan üzerinden atmış, kendini yine evindeymiş gibi hissediyordu.</p>
				<p class="normal">Salona girdiğinde ise her şey uçuverdi birden. Sanki perdelerin renkleri ya da koltukların duruşu küçültüyordu alanı. Başka bir evde gibiydi, masa bahçeye itiyordu onu, belki de sürüklüyordu. Mekândan kendini dışarı atmak, kaçmak istiyordu.</p>
				<p class="normal">Bir süre daha bahçede dolaştı, sonra sıkıldı, eskiden yaşadığı ev de olsa, izinsiz girmemesi gerektiğini düşündü.</p>
				<p class="normal">Hava kararırken yine sokaklardaydı...</p>
				<p class="normal">Evine vardığında, küçük bir yolculuktan dönmüş gibi, masasına oturdu, daldı gitti.</p>
				<p class="normal">Ertesi sabah eski evde, Volt, telefonun çalmasıyla hiç istifini bozmadan Dor'a, "Sen bakar mısın," dedi.</p>
				<p class="normal">Düşündüğü, odanın içinde her geçen gün biraz daha büyüyen semenderden hiç söz etmemekti. Bir nedeni olduğunu da düşünmüyordu, ama bu konuda Dor'la bir şey paylaşmak niyetinde değildi ya da bize öyle aktarılmıştı.</p>
				<p class="normal">Kahvesini aldı, bahçeye çıktı ve yabancı ayak izlerini hemen fark etti, ama pek umursamadı ve bundan da kimseye hiç söz etmedi.</p>
		
		</body>
</html>