<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_20">Köprüdeki adam...</h1>
				<p class="normal">Bazı fikirleri, düşünceleri kaleme alırken insan, nasıl olur da yaşamının geride kalan bölümünde neler olacağını hesaplamayı tercih eder? Kendini özgür sanma hassasiyetini gösterenleri incitmek için mi?</p>
				<p class="normal">Üst üste kaçıncı bardaktı bu?</p>
				<p class="normal">Üç yıldır Solferino Sokağı'nda bir dairede yaşıyordu Boris.</p>
				<p class="normal">Vera'nın hiç bilmediği bir yerdi burası, hatta kimsenin.</p>
				<p class="normal">Öyle bir çalışma içindeydi ki ne biteceğine inanıyordu, ne de kabul görüleceğine, ama ne olursa olsun devam etme konusunda kendini zorluyor, bu da üzerinde ağır bir baskı yaratıyordu. Belki de kimseye iletemeyeceğinden korktuğu son yazısıydı.</p>
				<p class="normal">Ara verdiği bir anda balkona çıktı, önce aşağıya bir göz attı, sokak lambasının önünde iki kişi dikkatini çekti, sonra karşı binadan göğe yükselerek bir süre kuşları izledi.</p>
				<p class="normal">Masasına döndüğünde yıllar geçmişti, işin tuhafı her şey bıraktığı gibiydi. Açıktı pencere yine, kâğıtlar uçmamış, kalemler yuvarlanmamıştı. Koltuğa oturdu, cebindeki gazeteyi çıkardı ve bize uzattı. Jean bir köşeye çekildi, okumaya başladı.</p>
				<p class="normal">O günden sonra bir daha hiç görüşmedik... Her gittiğim yerden mektup attım ona, o hiç yazmadı ya da yazamadı. Savaş sonrası bir gün, hiç unutmuyorum, Jean da o kafedeydi, ellerim buz gibiydi içeri girdiğimde. Sıcak bir kahve istedim. Benden sonra bir kadın girdi, o da donmaktan kurtulmuş gibi sıcak bir şeyler söyledi sanırım. Masama bir zarf bıraktı ve hızla çıktı gitti. İçinde bir adres vardı, hemen oraya gittim, bir cümleye rastladım, kimseyi bulamadım.</p>
				<p class="normal">Bir gün dönemesem de yazdıklarımı kime bıraktığımı bilen birkaç dostum var.</p>
				<p class="normal">Vera ağlıyordu...</p>
				<p class="ortayazi">*   *   *</p>
				<p class="normal">Marne Nehri'nin yakınlarında dolaşıyordu Hidayet bir akşamüzeri. Kararlı gözleri, kendine verdiği söze hazır gibi çevresini zor görüyordu. Bazı hikâyeleri geçiyordu aklından, sanki tüm gençliğinde ona eşlik etmiş yazarlarla konuşuyor, vedalaşıyordu ağaçların altında. Kuşların her melodisinde belleğindeki esrarlı sayfalar çevriliyor, sevdiği yapıtlardan süzülen seçilmiş cümleler yanı başında bitiveriyordu.</p>
				<p class="normal">Dalların arasından nehrin sessiz sularına vuran günün son ışınları yazacaklarının habercisiydi belki, ama o bilmiyordu. Hatta kayığı, sevgilileri de görmüyor, küreklerin sularla buluşmasını da duymuyordu.</p>
				<p class="normal">O dönemde sanki herkes aynı yerde buluşmuştu.</p>
				<p class="normal">Bir köprüye doğru yürüdü, çevresine bakındı, etrafta kimsenin olmadığından emindi. Attı kendini sulara.</p>
				<p class="ortayazi">*   *   *</p>
				<p class="normal">Sarı renkler, Amsterdam kanallarında dolaşan kırmızılarla buluşmuştu o gece.</p>
				<p class="normal">Binlerce sayfa çıkarılmıştı sulardan.</p>
				<p class="normal">O günden sonra tezler, kitaplar birbirini izleyecekti. O sıralar kaybolan Boris'in defterlerini Jean saklayacaktı.</p>
				<p class="normal">Sahilde, ellerinde mumlarla başları dik binlerce insan, yalnızlığa mahkûm edilmiş temaları yaşatan yapıtları karşılıyordu. Jean, kadehinden şarabını yudumluyordu.</p>
				<p class="ortayazi">*   *   *</p>
				<p class="normal">Gecenin son saatlerinde parkta gül kokularının içinde, Vera'yla Boris bir bankta el ele oturuyorlar; uzun zamandır kendilerini hiç bu kadar iyi hissetmediklerini, ama artık gitmeleri gerektiğini söylüyorlar birbirlerine.</p>
				<p class="ortayazi">*   *   *</p>
				<p class="normal">Daha uyanmamış Paris, kruvasan (croissant) kokuları henüz sokaklara yayılmamış, lambaların sönmesini bekliyor.</p>
				<p class="normal">Odeon metrosunun merdivenlerinde duvara yaslanmış iki büklüm bir adam, artık kalkıp az görünebileceği bir yerlere gitme zamanının geldiğini düşünüyor. Dünyaya neden küstüğünü belli etmeyen camlaşmış gözleri, yeni bir güne başlayan birinin değil sanki. Yavaş yavaş ayağa kalkıyor, siyah paltosunun içinde bir gölge gibi tırmanıyor merdivenleri, bitkin cüssesi şehrin tenhalığına karışıyor.</p>
				<p class="ortayazi">*   *   *</p>
				<p class="normal">Boris şöyle yazmıştı: İnsanın kendini tanıyamaması da bir ömür sürer... İspanya'dan geçmemeliyiz.</p>
		
		</body>
</html>