<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_16">Lucas'ın çantası</h1>
				<p class="normal">Vera, Roma'da bir otelde geçirdiği altı ayın sonunda, bir sabah telefonla uyandı. Hemen hazırlandı ve aşağıya indi, karşısında, çok iyi tanıdığı Boris'in çocukluk arkadaşı Lucas'ı buldu.</p>
				<p class="normal">Uzun zamandır Boris'ten haber alamamanın sıkıntısıyla gözlerine baktı genç adamın, Boris'in arkadaşının aydınlık yüzü içini ferahlattı, endişe verici bir şey olmamasına sevindi.</p>
				<p class="normal">"Seni görmek ne güzel Lucas," dedi, sarıldılar birbirlerine ve bir süre öyle kaldılar.</p>
				<p class="normal">"Bu mektup sana," dedi Lucas, "seni bekletmeye hiç niyetim yok..."</p>
				<p class="normal">Vera, zarfı açarken çok sakin görünüyordu, yavaşça lobide bir koltuğa çöktü, okumaya başladı:</p>
				<p class="normal">"Sevgili Vera,</p>
				<p class="normal">"Şimdi yazacaklarımı ne zaman okuyabileceğini bile bilmiyorum, hava hızla kararıyor, bir lambanın altında şapkamdan düşen su damlalarını seyrediyorum.</p>
				<p class="normal">"Zaman beni yutuyor, sana hiçbir şey anlatamadan oradan oraya sürüklenen, aynada kendine bakmaktan çekinen birine dö-nüştürüyor.</p>
				<p class="normal">"İzlerini şimdilik savaşın sildiği şapkalı bir adamın yazgısı bu...</p>
				<p class="normal">"Bir de senin için bir defterim var, gece gündüz yazıyorum, hatta bazı çizimler bile var içinde. Bir gün eline geçerse umarım hoşuna gider. Fritz'in durumuna benzemiyor hiçbir şey. Bizim için sadece iki renk hiç olmadı, bütün meselemiz fazlalıklarımızı bile birbirimize anlatacak koşulları yaşayamamış olmamız. Seni tanımış olmak Vera, doğru kelimeyi, rengi bulmuş olmak benim için.</p>
				<p class="normal">"Bu yazdıklarımın ne anlama geldiğini, tüm detaylarıyla ancak deftere yazabildim.</p>
				<p class="normal">"Kendimden birkaç satırla söz etmem gerekirse, kendi dünyasında ve hep birinin hayaliyle yaşıyor, onunla nefes alıyor, adımlarını onunla birlikte atıyor, nerede olduğunu bile bilmiyor. Bir gün yeniden bir araya geleceklerini düşünüyor sadece.</p>
				<p class="normal">"Her gece otelinde bir mum yakıyor.</p>
				<p class="normal">"Bütün gün Londra sokaklarında yağmur altında yürüdüm, sonra bir kafede sana yazmaya başladım. Ne kadar kolay olurdu, birden yanımda olduğunu hissettiğimi söylemek; sessizce senle konuşmaya başladım demek.</p>
				<p class="normal">"Her kelimede sana dokunuyordu korkularım.</p>
				<p class="normal">"Neyi korurken, neyi kaybettiğimi yazamayacak kadar üşüyordum. Bir kez daha yanılmak için dua ettim, boş gözlerle etrafa bakındım. Hayat, geri geldi sanki.</p>
				<p class="normal">"Bir tebeşirle, masanın üzerine senin görüntünü çizdi bir el, belki de bıraktı, ellerime güç verdi, kahvemin karanlığından fırlayan mızrağın hızında bir aryaya dönüştü. Beklenmedik ve şaşırtıcı bir hızla gerçekleşti her şey.</p>
				<p class="normal">"Gözümün önünde ama yakalayamadığım bir hızda.</p>
				<p class="normal">"Tarihi kendi amaçları için yazdırmaya çalışanlardan kurtarmak; bütün çabam buydu...</p>
				<p class="normal">"Bir defterle başlamak gerekiyordu...</p>
				<p class="normal">"Bizi takip eden mevsimlerin hızına ayak uyduramadık.</p>
				<p class="normal">"Doğrular bir senfoni gibi yazıldı defterime sadece.</p>
				<p class="normal">"Bahar, tarihsel hamlesini yapmak için bizi bekliyor, günahların yanına bile yaklaşamadan bataklıklardan sert bir rüzgârın gelmekte olduğunu haber veriyor.</p>
				<p class="normal">"Seni kaybettiğim noktada hep gece oluyor ve lanet olası budalalıkları yazmaktan parmaklarım şişiyor, seni kurtarırken kendi korkumu unutuyorum.</p>
				<p class="normal">"Geceleri tek öğrendiğim şey, böceklerin hangi yöne gidebileceklerini kestirebilmemin imkânsızlığı.</p>
				<p class="normal">"Sana ulaşabileceğimi bile bilmiyorum.</p>
				<p class="normal">"Kapı her açıldığında yağmurun sesi yaklaştırıyor seni bana.</p>
				<p class="normal">"Şimdi bir De Sica filmine gideceğim.</p>
				<p class="normal">"Elveda...</p>
				<p class="normal">"Boris."</p>
				<p class="normal">Vera'nın gözleri dolmuştu, Lucas otelin önüne çıkmış, turluyordu. Vera dışarı çıktı:</p>
				<p class="normal">"Nerede olduğunu sormayacağım Boris'in," dedi.</p>
				<p class="normal">Lucas çantasını Vera'ya uzattı:</p>
				<p class="normal">"İçinde sana ait bir defter var," dedi.</p>
				<p class="normal">Vera, çantaya sımsıkı sarıldı, teşekkür etti...</p>
		
		</body>
</html>