<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_17">Rothko ve güvercin...</h1>
				<p class="sagitalik">Gerçek, hem kendini hem de<br class="chapter"/>
				 					 gerçek olmayanı gösterir.<br class="chapter"/>		 					 
				 					 Veritas est index sui et falsi.</p>
				<p class="normal">Uzun bir süredir kırmızı boyalarla uğraşıyordu.</p>
				<p class="normal">Geceleri ne zaman Toledo'nun dar sokaklarında dolaşmaya çıksa, yağmur da Tristana'nın gölgesiyle eşlik ederdi ona bir başkası için. Mum ışığının aydınlattığı pencerenin önünde dururdu saatlerce. Karaltı belli etmese de kendini, oydu mutlaka ve hiç düşünmeden düşerdi peşinden kaldırımlara yavaşça.</p>
				<p class="normal">O bir ışıktı bazen, bazı geceler bir sevgili. Sebastian'ın sözünü ettiği gibi belki de labirentlere girmemeye özen göstermiş anlaşılma şansı yüksek bir yapıttı sadece.</p>
				<p class="normal">Bütün gece kırmızıyı aradı odasında, yüzlerce tüp boşalttı...</p>
				<p class="normal">Çizgiyi siyah olarak düşünüyordu. Hayatı ikiye bölen, turuncuyu bekleyen, sarı tarlalarda koşan bir çocuk gibiydi fırçası. Bulmuştu bir şeyler, titreyen elleri kadehine uzandı, bir erken konyak saati, diye geçti içinden.</p>
				<p class="normal">Hayatında belirli bir işaret sayılmasa da kurtarırdı onu renklerle oynamak, sessizce kavuşurdu yaşama yeniden. Dışarıdan gelen sesti, çoğalırdı, yoldaşı olurdu, onunla solumaya başlar, Latince karşılığıyla yaşama geri döndürürdü. Bu da yetmez, aynı solukta başka biri olamamanın sıkıntısını yaşayanlarla arasındaki mesafenin çizildiğini hissetmesine yardımcı olurdu. Kendi olmanın daha önce bilinebilirliği üzerine bir çalışmaydı bu. Hayatı boyunca onunla birlikte olmuş, kaybolmamış, kendi çizgileri üzerine kurulmuş, renklerle örülmüş, kendi nehrinde akmakta olan bir ev. İstediği renge dönüştürebildiği bir kulübe, bir sığınak ya da bir barınak.</p>
				<p class="normal">Gördüklerini kimseyle konuşamamanın, anlatamamanın ağrılarıyla uyanmıştı.</p>
				<p class="normal">Üst tarafı kırmızı çizmeyi denemişti tuvalinde. Kalın bir siyahla ayıracaktı turunculardan. Bu bir düşünceydi. Yarıya kadar kırmızıları taşıdı, bir sesle döndü, böldü resmi, bir güvercin gelmişti pencereye.</p>
				<p class="normal">"Rengi bulmadan geldi," diye düşündü.</p>
				<p class="normal">Üşüyordu, pencereyi açtı, içeri aldı kuşu, onu sobanın yanına buyur etti. Dışarıda beklemenin sona erdiğini hissetti güvercin, "Konuşabilseydim," dedi, "umutsuzluktan kurtulmanın ilk adımları gibi, ama yine de kendini aramanın ya da bulamamanın bir yolu derdim size, ıssız ve az ışıklı bir saat, hepsi size ait..."</p>
				<p class="normal">Tuvale baktı Mark Rothko, sonra da kırmızının son haline. Her saatte değiştiğini bildiğini söyledi güvercine. Aldı fırçasını kırmızının ilk cümlesini kurdu bir çırpıda. Yavaş yavaş yayıldı boyalar, konuşa konuşa siyah çizgiyi beklemeye koyuldular. Bir portakal kokusu gibi koştu turuncu kırmızıları hissederek. Giderken sarıları selamladılar.</p>
				<p class="normal">"Her renk kendini bulduğunda çıkacak siyah ortaya," dedi Rothko güvercine bakarak. Açtı kapıyı ve attı kendini sokağa. Saatlerce yürüdü ışıklar altında ve sadece Matisse'in tablolarını düşündü.</p>
				<p class="normal">Hep böyle bir simge hayatına girerdi, dolaşmaktan iyice yorulmuş, nereye gideceğini bilen. Tanrılar ve canavarlar olmadan bir oyun sahnelenemez, diyordu bir yerlerde. Her şey, insan duygularının dışavurumu olarak yaşatılabilirdi. Siyah, bir gün nasıl olsa gelirdi, ne zaman geleceğini siz tayin edebilirdiniz ancak. Pencerenin önünde oturmanız gerekmiyordu. Küçük bir sesin etkisi bile sizi uyandırabilirdi. Duygunun ritmi, hislerin şarkısı, heyecanların her türlüsü kurardı köprüleri. Ellerimiz o zaman beynimize hareket halinde olduğunu gösterebilirdi. Renkler, şekiller bizdik, koruduğumuz ya da dışına çıktığımız kapının anahtarı elimizdeydi. Ona sımsıkı sarılmamız da gerekmiyordu. Size aitti o, o yüzden de kaybolması imkânsızdı. Önemli olan kendi olmaktı, kendine sadık kalmak, kendini tanımak...</p>
				<p class="normal">Kapıdan girdiğinde tuhaf bir ses, siyah çizginin zamanının geldiğini söylüyordu...</p>
		
		</body>
</html>