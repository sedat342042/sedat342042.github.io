<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_38">Simenon, Hannah ve Martin</h1>
				<p class="sagitalik">Doğanın bana verdiği bu ödülden<br class="chapter"/>
				 					 Çıldırıp yitmemek için<br class="chapter"/>
				 					 İki insan gibi kaldım<br class="chapter"/>
				 					 Birbiriyle konuşan iki insan<br class="chapter"/>
				 					 <span class="idebolditalik">Edip Cansever</span></p>
				<p class="normal">Kendi kaderine duyduğu sadık sevginin sınırlarında, o da tıpkı Dostoyevski gibi, başına geleni kurtuluş olarak hissetmiş miydi acaba?</p>
				<p class="normal">Yahudi düşmanlığının kol gezdiği, Nazilerin iktidara yürüdükleri yıllarda, felsefe âşığı bir genç kız Almanya'da korkunun gölgeleri arasında nasıl yürüyebilirdi? Kant okumuş, Yunanca ve Latinceye iyice hâkim, üstelik Yahudi... Bir arkadaşı onu şöyle anlatıyor: "Onun en göze batan tarafı, gözlerinden yayılan o etkileyici güçtü. İnsan gözlerinin içinde neredeyse batıyor ve bir daha yukarı çıkamamaktan korkuyordu."</p>
				<p class="normal">Hannah'nın yücelttiği biriydi Heidegger.</p>
				<p class="normal">"Bir pardösü giymişti, şapkasını iyice yüzünün üzerine çekmişti ve ara sıra ağzından, neredeyse hiç duyulmayan bir fısıltıyla ‘evet' ya da ‘hayır' sözleri çıkıyordu." Hannah Arendt'in imgesi böyle kazınmıştı Martin Heidegger'in aklına. Hannah'nın mektuplarından, ilişkinin 1924 yılının şubatında başladığı anlaşılıyor.</p>
				<p class="normal">Martin evliydi ve iki çocuğu vardı, bu ilişkinin kurallarını da o koyuyordu. Hannah'ya şifreli mektuplar yolluyor ve bir sonraki buluşmanın detaylarını bildiriyor, incelikli sinyallerle, tedbirlerle, talimatlarla belirliyordu her şeyi...</p>
				<p class="normal">"Sevginin, diğer kişinin sadece Kim'ini kavramasını sağlayan tutkuda, bizi başkalarına bağlayan ve aynı zamanda onlardan ayıran dünyevi ara mekân, sanki alevler içinde yok olur. Sevenleri etraflarındaki dünyadan ayıran, dünyasız olmalarıdır, dünyanın sevenler arasında yanmış olmasıdır."</p>
				<p class="normal">Bu "dünyevî ara mekân" sadece tutku tarafından değil, dışarıdan dayatılan gizlilik zorunluluğu tarafından da silinir. Sevginin kendini gösterme izninin olmadığı yerde, gerçeklik ile hayal arasındaki ayrımın ölçütü de kolayca kaybolur. Aşklarının gizli kalma zorunluluğu Hannah'yı iyice yıpratır. Bir otoportre yazarak Heidegger'e ulaştırır. Çünkü bu ilişkide, Rüdiger Safranski'nin belirttiği gibi, gerçekten mevcut olmadığı duygusu ona işkence etmektedir. Sevgisini, "Biricik olan bir şeye katı bir adanmışlık," olarak niteler. Bu dönemden kalma bir şiirinde şöyle der:</p>
				<p class="indentmetinitalik">Neden elini bana / utangaç bir sır gibi veriyorsun?</p>
				<p class="indentmetinitalik">O kadar uzak bir ülkeden misin? / Şarabımızı tanımıyor musun?</p>
				<p class="normal">Hannah'nın üniversiteye çok yakın çatı katında, zaman zaman onu görmek için Berlin'den, Königsberg'den gelen arkadaşlarıyla uzun felsefe tartışmaları yaşanır. Martin'in gelişleriyse bir muamma gibidir. Kimsenin görmediği, bilmediği, hatta aklına bile getirmediği bir ilişkidir bu, Yahudi genç kızla Nazilerin yanında duran felsefe hocasının aşkı olarak sürer gider.</p>
				<p class="normal">İlişkinin uzaması gizliliği zorlaştırır. Başka kente taşınır Hannah, mektuplar başlar, zamanla kesilir. Yıllar sonra tekrar buluştuklarında, Heinrich Blüchner'e şunları yazar: "Aslında, asla unutmama konusunda haklı olduğumun basit bir onayını aldığım için mutluyum..."</p>
				<p class="ortayazi">*   *   *</p>
				<p class="normal">Georges Simenon, her yönden özel bir yazardı. İlk yıllarında her ay bir kitap yayımlıyordu. Ayın ilk günü kitapçılarda uzun kuyruklar oluşuyor, hayranları yeni Maigret romanı okumanın heyecanını yaşıyordu.</p>
				<p class="normal">1931 yılında okuyucularla tanıştırdığı Maigret karakteri üzerine, Simenon 1950 yılında da "Maigret'nin Anıları" adlı bir kitap yayımladı. Bu kitapta da Simenon, romancılığın güzel bir buluşunu yansıtır, Maigret'nin gazetecilik yıllarında Simenon'u nasıl tanıdığını anlatır. İlk tanışmalarında Simenon'u Maigret'ye, "gazeteci Georges Sim" diye takdim ederler, ama Simenon düzelterek, "yazar" diye takdim edilmesi gerektiğini vurgular.</p>
				<p class="normal">Yazarlığı sırasında muhabirliği bırakmayan Simenon, 1933 yılında İstanbul'a gelir ve Büyükada'da o sırada sürgünde olan Troçki'yle bir röportaj yapar. Bu dönemden sonra da Türkiye'de geçen iki roman yazar.</p>
				<p class="ortayazi">*   *   *</p>
				<p class="normal">"Çevresinde biriken pislikleri, rezaletleri iyice anlamadan, iyiliği belirtmenin olanağı var mıdır?" diye sorar Sade...</p>
				<p class="ortayazi">*   *   *</p>
				<p class="normal">Van Gogh'a inanan, onun büyük bir ressam olduğundan emin olan Theo, hayatı boyunca onu desteklemiş, hep yanında olmuştu.</p>
				<p class="normal">Van Gogh, biricik eşsiz eserinde Theo'ya bir mektubunda şöyle demişti:</p>
				<p class="normal">"Böylesine çok ortak yanımızın olması beni öyle sevindiriyor ki... Yalnızca çocukluk anılarını paylaşmıyoruz biz... Benim şimdiye dek çalıştığım işte çalışıyor olman, bildiğim tanıdığım bir sürü insanı ve yeri senin de tanıman ve doğayı, sanatı bunca sevmen..."</p>
		
		</body>
</html>