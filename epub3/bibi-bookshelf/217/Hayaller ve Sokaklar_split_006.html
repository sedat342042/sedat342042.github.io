<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">Yolculuk...</h1>
				<p class="normal">Kamarasında, Stevenson'ın <span class="ideitalik">Define Adası</span> kitabını okurken görüyordu kendini.</p>
				<p class="normal">Yıllar önceye yaptığı bir yolculuktu bu. Kimseyle bir şeyler paylaşamadığı zamanlar geliyordu gözünün önüne.</p>
				<p class="normal">Kumsalda üşüyor, gözlerini ayıramıyordu gemilerden.</p>
				<p class="normal">Bir mayıs günü kırgınlık yoktu gidişinde, istemeden veda etmişti sessizce.</p>
				<p class="normal">Denizlere açılmayı hayal eden bir çocuk, dalgaların sesleriyle uyumlu, bilmediği bir gemiye doğru uzaklaşıyordu sahilden.</p>
				<p class="normal">Tabii haritada adalara çarpıyordu kalbi ilk seferde, gülüyordu halatların üzerinde tayfalar.</p>
				<p class="normal">İlk yolculuğun heyecanını, seçiminin ona neler hazırladığını hesaba katmadan her şeyi göze alışını birleştiriyordu zaman.</p>
				<p class="normal">Kare kare çekiyordu kürekleri, yorulmuyordu kolları. Merdivenlerden çıkarken bir Nat King Cole şarkısı bekliyordu güvertede.</p>
				<p class="normal">Fısıldıyordu, sen de benim gibisin, derinlerde sen de benim gibisin...</p>
				<p class="normal">Sandal dönüyordu.</p>
				<p class="normal">Kitabına gömüldüğü anlar yansıyordu camlardan.</p>
				<p class="normal">Ve yağmur tanelerinin pencereye ilk düştüğü saniye, yastığının altına bıraktığı, bir türlü kopamadığı bir hazineyi bulduğu sayfalarda yaşıyordu.</p>
				<p class="normal">Bir selam bile veremeden geçtiği liman kentleri, kaptandan her gece dinlediği maceraların burukluğu ile bütünleşiyordu.</p>
				<p class="normal">Maria'nın her seferinde bir şarap kadehine bıraktığı gözyaşları da cabası...</p>
				<p class="normal">Derinlerde sen de benim gibisin.</p>
				<p class="normal">Tüm çocukluğunun sevinçlerini düşünmeye başladığında, bir kadın özellikle düşlerinde onu sıkça ziyarete geliyordu. Merdivenden süzülüyordu yavaşça, kapıyı açıyor ve hızlı adımlarla yanına geliyordu.</p>
				<p class="normal">Onunla her zaman çok kısa görüşüyor, kadın ona bazı yiyecekler sunuyor ve her göründüğünde bir kitap bırakıp gidiyordu.</p>
				<p class="normal">Bir türlü adını söyleyemiyor, ama bir benzerlik var, diyordu. Tadını bir türlü hatırlayamadığı her şeyde olduğu gibi, hatta bazen farklı bulduğuna yemin edeceği Marsilya'daki o küçük kafede yediği peynirde bile.</p>
				<p class="normal">En azından ışıkların yüzüne bıraktığı o korkunç nağmelerin hüznünde görülebilir o izler. Bir yara gibi olmasa da, belirgin, kazınmış hücrelerine.</p>
				<p class="normal">Yeni bir gün mü doğuyor şimdi?</p>
				<p class="normal">En beklenmedik saatte, geç vakitte.</p>
				<p class="normal">Bıçağını görmek arzusuyla, en az yüz kez bileklerini kestiğin dakikalar, kaybetmesi gereken büyük bir iyilik sunuyor masalarda. Deneylerimiz bizi alıp götürüyor dudaklardan uzaklara.</p>
				<p class="normal">Sabah olduğunda yazmaya başlıyordu.</p>
				<p class="normal">Jack, Herman ya da Joseph oluyordu kalemi.</p>
				<p class="normal">Stevenson'un adasındaki büyüden söz ediyordu kelimeler.</p>
				<p class="normal">O çocuğun gölgesinde nefes alıp veriyordu adalar.</p>
				<p class="normal">Bir canlı olmanın kutsallığını hissedemeyenler için çalıyordu tamtamlar. Reçele bulanmıştı kedi...</p>
				<p class="normal">Geminin bir köşesinde öylece oturmuş, güneşin batışını seyrediyordu.</p>
				<p class="normal">Gerçeğin titreşimlerine inanmak zordu artık onun için, yüzüne vuran ışıkla okyanusun ortasında kendini sulara bırakmış, nefes almanın denize açılmakla aynı anlama geldiğini tekrarlıyordu.</p>
				<p class="normal">Oturduğu yerde dikmişti gözlerini takvime, evden deniz de görülüyordu. Bazen evini gözlüyordu düşleri, bazı geceler limanları.</p>
				<p class="normal">Işıklar da benziyordu karanlıkta birbirine, kol kola dolaşan gölgeler de...</p>
				<p class="normal">Her yürüyüşünde sayıyordu adımlarını, yağmur ulaşmıştı kıyıya. Islak kaldırımlara karşı koyamıyordu.</p>
				<p class="normal">Bunu her akşam yapmaya çalışıyordu.</p>
				<p class="normal">Jean, bir yerde, yaşadığı dönemde bir yeri olmadığı için kaybedenlerden söz ediyordu. Ayrıca sormuyor, kesin bir dille ifade ediyordu: "Sadece senden söz etmiyorum, bütün kayıp çizgilerden bahsediyorum. Eğri, düz ya da yoldan çıkmış ne varsa... Hepsini toplamak istiyorum yola çıkmadan önce. Pencereden gemilere bakıyorum..."</p>
		
		</body>
</html>