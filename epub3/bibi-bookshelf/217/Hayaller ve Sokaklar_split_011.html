<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_9">Bülbüller ve seyirciler...</h1>
				<p class="sagitalik">Senin doğruya olan tutkunda,<br class="chapter"/>
				 					 çılgınlıktan başka bir şey görmeyebilirler.<br class="chapter"/>
				 					 <span class="idebolditalik">Robert Bresson</span></p>
				<p class="normal">Gece, hiçbir zaman yardımına koşmasın gündüzün.</p>
				<p class="normal">Varlıklar, kendi ışığıyla yaşamayı seçmeli.</p>
				<p class="normal">Sessizlik halinden memnundu, diyordu Milton, kayıp cenneti ararken.</p>
				<p class="normal">Madame de Sévigné, yalnızca kendine kulak verdiğinde harikalar yarattığından söz ediyor, bir türlü geriye dönüş sahnesi olarak başlıyordu o sayfa. Belirsizliğin sıkıcı ve gizemli bir kılıkta görünmesi gibi...</p>
				<p class="normal">Boris, kaçmaktan yorulmuş zihnini, sadece okuyarak ve hayal kurarak dinlendirebildiğini yazmıştı not defterine:</p>
				<p class="normal">"Olayları tüm çıplaklığıyla görmek, tek çare okumak ve hissetmek.</p>
				<p class="normal">"Kamera, pencereye yaklaşıyor. Bresson ne diyor: Oltanın başında bekleyen bir balıkçı gibi, ne tutacağını bilmeden bekle.</p>
				<p class="normal">"Araştırmak ve çalışmak. Belki de çılgınca bir düş, ama her şeyi okumak gerek. Bir gün geçmişi, tarihi görebiliriz de. Bu bir dilek gibi aklımın bir köşesinde. Bilgi, yetenekle birleştiğinde sorular çoğalır, doğru çizgilere ulaşır insan. Düzenlenirken olaylar, duvarların arkasından ulaşan sesler dengeyi bozar, ama öbür yana geçmek için yıkmaya gerek yoktur hiçbir yeri. Birer nota gibidir tuğlalar, bir şeyler öğrenmeye başlamışsınızdır artık. Şimdi bir enstrümana ihtiyacınız vardır ve o da odadadır. Bu bir tür binlerce gerçeğin bir süzgeçten geçirilişi anlamına gelir. Rahatsızlık boyutu da o denli fazladır, ama utanmayanların utancının pek azı yazılıdır..."</p>
				<p class="normal">Portakal ağaçlarının kokuları yayılmıştı her yana. Verandada oturmuş, gözlerine bakıyordu Vera'nın. Konuşamıyordu sanki, onun da hiçbir şey söylemeyişi karşısında ne yapacağını kestiremiyordu.</p>
				<p class="normal">Hayatında o güne kadar ne yaşamışlarsa tek tek aklından geçmeye başlamıştı bir anda. Sessizce akan zaman ona her şeyi gösteriyor, bölümler arasındaki kopukluklar da buna izin veriyordu. Önce her şeyi birbirinden ayırmak, henüz adlandırılmamış bir alanda özgür kılmak gerekiyordu. Yüzüne baktı; gözleri o kadar yakınındaydı ki, sessizliği kabullenişinden utanırcasına başını önüne eğdi. Ona yüklediği sorumluluğu beyninin hücrelerinden birinde bıraktı, yüreğinin üzerinde zıplayan böceğe takıldı gözü, kalbinin vuruşlarından duyduğu memnuniyeti hissettiriyordu.</p>
				<p class="normal">Görüntüler birbirine karışıyordu.</p>
				<p class="normal">Nesneler yer değiştiriyor, olaylar belirsizleşiyordu.</p>
				<p class="normal">Dante, Verona'da dolaşırken, fısıldaşan karaltılar tanıdık yüzlere dönüşüyordu. Mecburen başka bir sokağa sapmayı daha uygun gördü.</p>
				<p class="normal">Sadece rastlamak istedikleriyle daha uzun yürüyüşlere çıkılabileceğini düşündü. Yarattığı imkânların büyüsü yetiyordu ona. Kendi dünyasının geçmiş zamanla olan ilintisinin ayrıntılarına takıldı. Sese ve sallantıya alışmıştı böcek. Tarihin görünürlüğü üzerine yazmaya başladı:</p>
				<p class="normal">"Bugün belli bir düşünceye hizmet ettiğini sananların yanılgılarını duyamayacak olmaktan korkmamalı. Uzaklardan gelmiş bir derviş gibi bakmalı dünyaya, tanınmayan, tanımaya çalışan biri. Bağlanmayan, bağışlayan ve paylaşan. Son sözü olmayan, baştan aşağı bülbülün nağmeleriyle dolu, meçhul bir yerden çıkagelen balığı izleyen seyirci gibi..."</p>
				<p class="normal">Gözlerine uzun uzun baktı Vera'nın. Ona bir şey yüklemeden kaybolması gerektiğini bir kez daha düşündü. Çevresinin, çağının dayanılmaz sahteliklerinin korkunç gerçekliği karşısında durmaları gerektiğini fısıldadı. İftiralara dayanabilen Dante'nin Verona sokaklarında dolaşmalarını hayal etti tekrar. Bu görüntünün parçalanışı öyle bir andı ki, ancak böyle bir yolculuk onu bir yerlere götürebilirdi.</p>
				<p class="normal">Duygularını belli ettiğini anlayamadı bile. Sanki zaman donmuş, söyleyeceği hiçbir şey kalmamıştı. Geriye döndü, yavaşça portakal bahçelerine doğru ilerledi.</p>
		
		</body>
</html>