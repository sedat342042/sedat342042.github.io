<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_29">Romy ve Uykusuzluk...</h1>
				<p class="sagitalik">Aşka, hırsa, topluma sırt çevirenlerden kendinizi<br class="chapter"/>
				 					 sakınınız. Vazgeçmiş olmanın intikamını alacaklardır.<br class="chapter"/>
				 					 <span class="idebolditalik">E. M. Cioran</span></p>
				<p class="normal">Hayatın basitliğinden, insanların yataktan kalkıp günü geçirdiklerinden, çalışıp yorulup sonra yattıklarından, tekrar uyanıp başka bir güne başladığından söz eder filozof E.M. Cioran.</p>
				<p class="normal">Romen asıllıdır, Fransızca yazar, yıllarca sürmüş uykusuzluktan mustariptir ve hep kopukluğun olmadığı izlenimini uyandıran bir ruh halindedir.</p>
				<p class="normal">"Uyku bir süreci durdurur. Ama uykusuz insan, gecenin ortasında, ne zaman olursa olsun, uyanıktır. Gece gündüz fark etmez onun için. Bu bir çeşit sonu gelmez zamandır."</p>
				<p class="normal">Tabii sabah uyanan insan, güzel bir uyku gecesinden sonra yeni bir şeye başladığını sanabilir. Ama bütün gece uyanıksanız hiçbir şeye başlamazsınız.</p>
				<p class="normal">İşte trajedi buradadır, sokaklarda dolaşmalar uzadıkça ilerlemenin manasızlığına vardırır düşüncelerini Cioran'ın. Zihnin ıstıraplarındaki bir ağırbaşlılık vardır ki beyhude yere kalbindekilerde de aranır.</p>
				<p class="normal">Geceler gündüz olur, yalnızlık küstahlıkla yumuşayan büyük azaba dönüşür, felsefe hüzne karşı bir panzehir hizmeti görür, gerçeğin nefes darlığı yaptığını haykırır.</p>
				<p class="normal">Uykusuz gecelerinde sürekli Dostoyevski okur, Çehov'u da ıskalamaz. Ama sadece hasta yazarları sever ve şöyle der: "...gerçeği söylemek gerekirse, benim için, hasta olmayan bir yazar davayı daha baştan kaybetmiştir."</p>
				<p class="normal">...</p>
				<p class="normal">1956 yılında tüm dünya, gözleri ışıl ışıl yanan, melekleri bile kıskandıracak bir gülümseyişe sahip bir oyuncuyla, Romy Schneider'la tanıştı. Canlandırdığı kişi ise, tarihin ünlü imparatoriçelerinden Avusturyalı Wittelsbachlı Elisabeth'di. Kendisine halk tarafından Sissi denilen bu güzel ve zeki kadın, kısa sürede Romy Schneider'la özdeşleşmişti. Bir yıl sonra da iki Sissi filmi daha çevirdi.</p>
				<p class="normal">Filozof Cioran'ın en sevdiği tarihi kişilerden biriydi Sissi.</p>
				<p class="normal">Cioran'ı Paris'te Odeon sokağındaki çatı katında Sissi filmlerini izlerken hayal edebilir insan. Ya da Sissi'nin bir şiiri okurken:</p>
				<p class="indentmetinitalik">Yalnız, lanetli bir İmparatoriçe</p>
				<p class="indentmetinitalik">Ben, perilerin kraliçesi...</p>
				<p class="indentmetinitalik">Yalnız ben bulamam, hiçbir zaman</p>
				<p class="indentmetinitalik">Ruhumun kardeşini...</p>
				<p class="indentmetinitalik">Kaç kez indim, boşuna!</p>
				<p class="indentmetinitalik">Zambaklarla süslü tahtımdan...</p>
				<p class="normal">İmparatoriçe, Shakespeare'in soytarılarına hayrandı ve deli diye adlandırdığımız herkese akıllı gözüyle bakmaktan yanaydı.</p>
				<p class="normal">Hayatı facialarla doluydu Sissi'nin.</p>
				<p class="normal">Kaynı Maximillian Meksika'da idam edilmiş, görümcesi Charlotte delirmiş, yeğeni II. Ludwig ölmüş, oğlu Rudolf kaybolmuş, kız kardeşi Alençon düşesi Paris'te bir hayır eşleri kermesi yangınında diri diri yanarak ölmüştü.</p>
				<p class="normal">Ailesi üzerine çöken felaketler, sadece insanlardan uzaklaşmasına neden olmamış, görevlerini unutmasını da kolaylaştırmıştı.</p>
				<p class="normal">Dünyaya eşine az rastlanır bir kaçış örneği sunmuştu. Ve on dokuzuncu yüzyılın sonlarına doğru bir eylül günü, İsviçre'nin Leman Gölü kıyılarında, Lucheni adlı bir anarşist tarafından hançerlenerek öldürüldü.</p>
				<p class="normal">Lucheni ise aslında hedefini şaşırmış, Bir imparatoriçeyi, monarşinin bir simgesini yok ettiğini sanıyordu, oysa o, yaşamı boyunca Habsburg egemenliğine başkaldıran kadını öldürmüştü.</p>
				<p class="normal">...</p>
				<p class="normal">Romy, Sissi'den sonra sinema tarihinde çok önemli, unutulmaz filmlerde oynadı. 1981 yılında on dört yaşındaki oğlu David'i kaybetti. Bir yıl sonra da evinde ölü bulundu...</p>
		
		</body>
</html>