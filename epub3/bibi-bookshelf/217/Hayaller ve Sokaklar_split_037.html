<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_35">Kopernik ve Korku</h1>
				<p class="sagitalik">Uzakları görebildiysem, bunu devlerin<br class="chapter"/>
				 					 beni omuzlarına almalarına borçluyum.<br class="chapter"/>
				 					 <span class="idebolditalik">Newton</span></p>
				<p class="normal">Çok geniş bir ilgi alanına ve öğrenme merakına sahip Miletli Tales, tarihe geçen, "Cahillik ağır yük," deyişinin de sahibidir. Hem de bu deyişi öyle kolay kullanabilen biri hiç değildir. Onun için bilgiye ulaşmak, bilgi sevgisi ve araştırma, bir yaşam biçimidir. Ve her şeyden önce, felaketlerinin kaynağındaki bu temel eksikliğin giderilmesi gerektiğine dikkatleri çeker. Dünyayı dolaşır, her türden bilginin kökenini araştırır, gözleri hep gökyüzündedir. Hatta Ezop ve Platon, bir gece Tales'in gökcisimlerini incelerken kuyuya düşmesini alaya alırlar. Ne gam! O çevresindeki her şeyi incelemekten vazgeçmez, canlılar, tabiat ve rüzgârlar üzerine düşünür, sırlar dünyasında çalışmalarını sürdürür.</p>
				<p class="ortayazi">*   *   *</p>
				<p class="normal">Simon, uzun bir süredir ders vermeyi bırakmış, kendini kaybolduğuna inanılan bir yazarın biyografisini yazmaya vermişti. Gece gündüz kitapçıları, kütüphaneleri dolaşıyor, yeni ipuçları bulmaya çalışıyordu. Ama tüm çabaları boşunaydı. Bir noktadan sonra kendini dipsiz bir kuyuya düşmüş gibi hissetti, araştırma tutkusunu yitirmek üzere olduğuna inanmaya başladı. O sabah da aynı duyguyla uyandı, yataktan inmeye hiç niyeti yoktu, iki saat daha oyalandı. Sokağa çıktığında, soğuğun etkisiyle biraz kendine gelir gibi oldu. Bir kafeye girdi, notlarını yeniden gözden geçirdi. Birden uzak masalardan birinde, bir kadının gözlerini dikmiş kendisine baktığını gördü. Kadın kısa bir süre sonra yerinden kalktı ve Simon'un masasına doğru yürümeye başladı. Hiç konuşmadan masaya oturan kadın, Simon'a konuşma fırsatı bile vermeden, "O kadar yanlış bilgilerle dolusun ki, bir şey bulmana hiç ihtimal vermiyorum. Sana verdiğim kitaplara da göz atmamışsın bile," diye söze başladı. Simon afallamıştı, kadın: "Senin derslerinde çok bulundum, hep geçerli olduğuna inandığın temalar üzerinde dolaşıp duruyordun, anlattıklarını herkes çoktan kabullenmişti, sen onları kendi süzgecinden geçirmiş gibi yıllarca anlattın, paylaştığımızı sandın. Köhne fikirlerinden bıktığımızı fark etmedin bile. Benim çalıştığım kütüphaneden yararlanmak istedin. Sana bazı kitaplar sundum, sen onları incelemedin bile. Eğer hangileri olduğunu bulup okursan belki yeni bir yol bulursun, ama istediğini sanmıyorum. Sana <span class="ideitalik">antipode</span> derlerdi. Yani ayakları tepede başı aşağıda biri... Yıllardır böyle yürünebileceğini savunuyorsun, ama zor tabii, biliyorsun..."</p>
				<p class="ortayazi">*   *   *</p>
				<p class="normal">Korku ve acıları nedeniyle de, kuşkusuz en ilgi çekici kişiliklerden biridir Nicolas Kopernik. Şehrin varoşlarında, iki katlı bir kulede hemen hemen kimseyle ilişki kurmadan yaşar. Bu kuleden nerdeyse 40 sene hiç çıkmaz ve orada yaşamını yitirir.</p>
				<p class="normal">Arthur Koestler'e göre de, yetenekleri sayesinde ya da şartların zorlaması sonucu insanlığın kaderini şekillendiren insanların en donuğudur. Polonya'da Frauenburg katedrali papazları arasındadır, yaşamı bir bedel almadan sürdürdüğü tıp ve astronomi çalışmaları arasında bölünmüştür. Uç bir ihtiyatlılık ama belki de çok çekingenliği nedeniyle yalnızlığı seçer. Ancak 1543 yılında, ölümüne yakın eserinin tamamını yayımlamayı göze alır. Papa III. Paul'e ithaf ettiği giriş yazısında da: "Yani bu düşüncelerimi yayımlamam gerekir mi, diye kendimle çok uğraştım. Dokuz değil, nerdeyse dört defa dokuz yıl bekledim. Bu metinler beni de Yeryüzü'nün hareket halinde olduğunu düşünmeye sevk etti. Bu şekilde düşünmek saçma görünmekle birlikte, benden öncekilerin göksel olguları açıklamak için onca çember düşleme özgürlüğüne sahip olmalarına bakarak, Yeryüzü'nün hareket halinde olduğunu kabul etmeme izin verileceğini düşündüm; böyle yapmasam, göksel cisimlerin hareketlerini onların yaptığından daha doğru açıklayamazdım," diye kaygılarını dile getirmiştir.</p>
				<p class="normal">Jean-Marie Vigoureux'ya göre Kopernik, buluşunun yol açacağı sonuçların tümünü elbette görememişti ama kuşkusuz sezmiş olmalıydı. "Kopernik'i sıradan bir çekingenliğin pençesinde, ünü için endişelenir görmekten belki kurtulur, elinden tüm dayanak noktalarını alan, kendi öz yaşamının anlamını bile sorgulamaya yol açan bir gerçek karşısında kıvranan bir insan olarak görürüz. Gecelerin ve düşlerinin nelerle dolu olduğunu kim bilebilir? Frauenburg katedralindeki o bitmez günlerini, o sığınak kulesinde geçmek bilmez saatlerini hangimiz paylaştık? Eski dünyayı çökertip yok eden kâbuslar görmüş olamaz mı? Belki de bunalımının kökeni, umutsuz keşfini dünyayla paylaşma görevinde yatmaktaydı."</p>
				<p class="normal">Oysa insanlık yıllarca görüşlerine önce katılmadığı ama sonra baş tacı ettiği insanların çabalarıyla ilerledi her zaman. Kopernik'in dediği gibi, matematiğe ilişkin şeyler matematikçiler tarafından yargılanamadı bir türlü. Güneş merkezli sistemi düşünen ilk kişi olan Sisamlı Aristark'ı unuttuğu gibi, birçok buluşu da zamanında göz ardı etti. Ve Kopernik, iki bin yıl önceki Aristark'ın buluşunu ortaya koyarken bile korkularını yenemedi ama insanlığa hizmet duygusunu da sonuna kadar korumayı başardı, sistemi yeniden keşfetti ve bu basit buluşu sunmak için yıllarca bekledi.</p>
				<p class="ortayazi">*   *   *</p>
				<p class="normal">Sonra Kepler girdi bilim dünyasına, buluşa giden yol onun için buluşun kendisi kadar önemliydi ve bu düşünceye o kadar inanıyordu ki, kendi kitaplarını acımasızca eleştirdi. <span class="ideitalik">Kozmik Gizem</span> kitabının 25 yıl sonraki basımında, "Zavallı ben, yine bir hata yaptım," diye yazdı. Saptığı yanlış yolları, bu yollarda karşılaştığı tuzakları, bulduğu sonuçlar gibi aynen yayımladı.</p>
		
		</body>
</html>