<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_22">Saat kulesinin çevresinde...</h1>
				<p class="sagic"><span class="ideitalik">Sinemanın büyük yaratıcılarının kendine ait ışıkları, mekânları ve temaları vardır. Kurosawa'nın mekânı ile Mizoguchi'ninki karıştırılamaz.</span><br class="chapter"/><span class="sagbolditalik">Gilles Deleuze</span></p>
				<div class="clrb"/>
				<p class="normal">Bazı suskunlukları anlamakta zorluk çekmiyordu Boris. Tarihi yansıtmak dendiğinde, Çarın gizli polis teşkilatı Okhrana'dan arta kalanları ayıklayamamış bir ortamda, 1917'lere uzandığında Victor'ın deneyimlerini esas almayı seçmişti, çünkü o bazılarının aralarına sızdıklarını ve bu sayının çok yüksek olduğunu bildiğini söylüyordu. Çar zamanında oynadıkları oyunları artık tekrarlayamazlardı kuşkusuz, ama şimdi neler planladıklarını kim kestirebilirdi ki?</p>
				<p class="normal">O korkunun bitmemiş olmasını sezmenin bir işe yaramadığını görmenin acısıyla kahroluyordu. Kaybolan her düşüncenin en azından birkaç kelimesini yansıtmayı gerçekleştirmeye çalışmak gerekir, diyordu. Gerisini çözemezsin zaten, her şey çoktan birbirine karışmış.</p>
				<p class="normal">Oturduğu evin üst katında, haftada en az üç kez gördüğü Stan denilen biri kalıyordu.</p>
				<p class="normal">Sessizce yere basan, hiç yalpaladığını görmediği, kirli paltosunun yakasını kulaklarına kadar kaldıran, elinde hep bir dosya, gözlerinin altı çökmüş, kırkını çoktan geçmiş, özellikle Boris'le karşılaşmaktan çekinen bir adam.</p>
				<p class="normal">Victor'un notlarında sayılarının yirmi beş binin üzerinde olduğu belirtilmişti. Boris şöyle yazmıştı: Ne inandıklarından söz edebilirdiniz, ne de bir fikirleri olduğundan. Sadece sizin gibi olmak zorundaydılar, eskiden göründükleri tavır içinde. Aynı kılıkta, aynı yerde Kropotkin esintileri bile taşıyabilirlerdi. Artık daha da saklanmaları gerekiyordu, konuşacakları kimse de yoktu çevrelerinde. Yürüyüşleri aynı olmalıydı, ciddiyetleri ölçülü, ne söyleyeceklerini, nasıl hareket edeceklerini daha önce öğrenmişler, yeni düzende de bunları rahatlıkla uygulayabilecek esneklikte kendilerini hazırlamışlardı. İşin güç görünen yanı, size karşı çıkmalarına imkân yoktu, neleri rayından çıkaracakları ise zamana bırakılmıştı. Ve bir gün dengelerin bozulacağını seziyordum. Stan, belki bunlardan biri değildi, belki de bazıları gibi yıllar sonra Çar döneminde yaptıklarını mektuplara dökeceklerden biriydi sadece.</p>
				<p class="normal">Joseph Roth'u bilmediklerini söylediler sürekli; Jacob'u, Yevno'yu tanımadıklarını fısıldadılar, bazıları da öyle saçmalamaya başladılar ki geçmişe özlem duymayanlar bile nereye kaçacağını şaşırdı.</p>
				<p class="normal">O günleri bir çırpıda anlatmayı seçmemişti Boris.</p>
				<p class="normal"><span class="ideitalik">Die Schrift bricht ab...</span></p>
				<p class="normal">Yazı burada kesiliyor...</p>
				<p class="ortayazi">*   *   *</p>
				<p class="normal">Şehri çok az tanıyordu.</p>
				<p class="normal">Otobüsün en arkalarında en az altı kişinin arasında sıkışmış Wilhelm, üç yüz metre ilerdeki saatin altında güneşten yüzünü buruşturan Sophie'yi hareket halinde seçebilmenin şaşkınlığını yaşıyordu. Bir durak sonra, zorlukla kendini dışarı atabildi. Hızla yürürken, belki de benzettim, dedi. Saate ulaştığında değil Sophie, ona benzeyen biri dahi yoktu ortalıkta. Bir banka çöktü, elini cebine attı, mendiliyle yüzünü gizledi bir süre. Çaresiz, hava kararana kadar orada oturdu, altı sigaradan sonra paketin boşalmış olduğunu gördü, zor kalktı banktan, üzerinde büyük bir ağırlık hissediyordu. Oteline doğru yürümeye başladı.</p>
				<p class="ortayazi">*   *   *</p>
				<p class="normal">Boris, Roth'un, <span class="ideitalik">Bir Katilin İtirafları </span>(<span class="ideitalik">Beichte eines Mörders</span>) kitabını henüz bitirmişti ki, Paris'te bir restoranda Joseph'e rastladı. Joseph, yıllarca karısının hastalığıyla boğuşmaktan bitkin düşmüş, yazdıklarıyla zar zor geçinirken, şimdi de Almanya'da tüm kitapları yasaklanmıştı. Nazilerin varlığı her alanda kendini hissettirmeye başlamıştı bile. İkisi de sıkıntılıydı o gece. Roth'un kitabından söz açtığında Boris, Okhrana üyesi Golubtschik karakterinin çok başarılı çizildiğini söyledi. Emsalsiz bir anlatım, dedi, kısaca kusursuz bir roman, diye ekledi, uzun uzun övdü, çağrıştırdığı tiplerle kıyasladı, hatta pek istemeden Stan'i bile anlattı.</p>
				<p class="normal">Votkalar gidip gelirken, sonra notlarında haksızlık ettiğini yazacağı gibi, <span class="ideitalik">Bir Katilin İtirafları</span>'nın Roth'un, <span class="ideitalik">Örümcek Ağı</span>'ndan bu yana en iyi romanı olduğunu söyledi, ama Joseph aradaki kitaplarının atlanmasından duyduğu üzüntüyü masaya hiçbir zaman taşımadı, Boris'e teşekkür etti. <span class="ideitalik">Aziz Ayyaşın Efsanesi</span>'ne henüz başlamamıştı.</p>
				<p class="normal">Roth, 1939'da sefalet içinde öldüğünde 45 yaşındaydı...</p>
		
		</body>
</html>