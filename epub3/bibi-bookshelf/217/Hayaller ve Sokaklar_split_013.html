<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Hayaller ve Sokaklar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_11">Serpil'in odası...</h1>
				<p class="normal">Serpil, Boris'le ilgili okuduğu kitabın etkisinde, uzun zamandır duymadığı bir heyecan yaşıyordu. İçindeki ses, bunca yıl taşıdığı bilgilerden artık kopması gerektiğini fısıldıyordu sanki. Tarihe duyduğu merak ve kuşku Boris'in satırlarında, yeni sayfalar açmıştı önünde. Bunu bir mucize saymasa da, en azından yazdıklarından koparmış, romanına sekte vurmuştu.</p>
				<p class="normal">Arkadaşlarına çok net bir biçimde tıkandığından bile söz etmişti: "Bazen insan kendi dünyasından kopabilir, başka değerlerin büyüsüne kapılabilir, eserini ihmal edebilir, her şeye muktedirken bile vazgeçebilir, kibrini, gururunu dondurabilir.</p>
				<p class="normal">"Duvarın ötesine geçemez gibi görünse de, bir bekleyişin içine girer, ama bilir ki boşuna değildir bu çaba, belki de yapıtın derinlerinde yaşanması gereken sihirli bir hikâyedir bu.</p>
				<p class="normal">"Sadece başlangıcıdır kimilerine göre, kimilerine göreyse karakterlerin dönüşümü, hakikatin çıkmaz sokaklardaki yalnızlığıdır.</p>
				<p class="normal">"Bir not: Jane karakterini yeniden yaratmalıyım, çünkü henüz tanımıyorum..."</p>
				<p class="normal">O gece çivilendiği masasında içine sinen ya da kabulleneceği tek bir cümle bile yazamadığından yorgun düşmüştü. Oturduğu iskemleden kalktı, birkaç adım attıktan sonra perdeyi açtı, döndü, lambayı kapadı. Uyumak istemiyordu.</p>
				<p class="normal">Defterini çantasına koydu, sokağa çıktı. Her yer pırıl pırıl görünüyordu gözüne, yerdeki su birikintisine düşmüş iki yaprak dikkatini çekti. Verimsiz saydığı geceyi unutmuştu sanki. Bu kadar çabuk değişebildiğine de çok şaşırdı, bir taksiye atladı, on dakika yol aldıktan sonra, şoföre, "Burada duralım lütfen," dedi.</p>
				<p class="normal">Merdivenleri hızla tırmandı ve kapıda hiçbir şey yazmayan bir kapının zilini küçük aralıklarla üç kez çaldı. Biraz bekledikten sonra ağır ağır indi aşağıya, yine sokaktaydı, bir simit aldı, Fındıklı Parkı'na yollandı. Bir çay söyledi denize en yakın masaya otururken, Üsküdar'ı seyre koyuldu, öyle durdu bir saat...</p>
				<p class="normal">Araba vapurundan yanaşmadan atlayan bir kişiyi gördü uzaktan. O nasıl anlatırdı acaba, diye düşündü.</p>
				<p class="normal">Nasıl tasvir ederdi?</p>
				<p class="normal">Kimin evine gitmişti sabahın körü, yazdıklarını neden sevmemişti o gece? Defterini çıkardı:</p>
				<p class="normal">"Uzun zamandır çok yüksek bir duvarın önünde bir aşağı bir yukarı dolaşan insanların arasında duruyorum, nerede olduğumuzu soruyorum birine. Bana cevap vermiyorlar. Bekliyorum, hava çok soğuk, bir kamyonetin gelişini görüyorum. İçinden üç kişi iniyor, ikisinin elinde silah ve kazmalar göze batıyor. Bana doğru ilerliyorlar, hiç kıpırdamıyorum, en uzunu sesleniyor:</p>
				<p class="normal">"‘İçinizde hanginiz Lewis?'</p>
				<p class="normal">"Bilmediğimi söylüyorum, hiç konuşmadan duvara yöneliyorlar. Bu kez yanıma dolaşanlardan biri yanaşıyor:</p>
				<p class="normal">"‘Sen bir şeyler biliyorsun galiba...' diyor.</p>
				<p class="normal">"‘Ne bilecekmişim ki, sahi Lewis'i tanıyan var mı?'</p>
				<p class="normal">"Adam donuk donuk bana bakıyor: ‘Kapa çeneni!' diyor, ‘Lewis benim.'</p>
				<p class="normal">"Birden korkunç bir sesle irkiliyoruz, duvarda açılan gedik ikimizi de şaşırtıyor, Lewis, koşmaya başlıyor ve hızla gözden kayboluyor.</p>
				<p class="normal">"Duvarın arkasına kimse geçmek istemiyor gibi. Silahlı adamlar hâlâ Lewis'ten söz ediyor. Bir kadın geliyor yanlarına ve Lewis'in ormana doğru koştuğunu söylüyor. ‘Adım Jane,' diyor, ‘ne istediğinizi biliyorum galiba, Lewis'in nereye gittiğini de...'"</p>
				<p class="ortayazi">*   *   *</p>
				<p class="normal">Hayat bazen dışarda kalıyor, çaresiz.</p>
				<p class="normal">Kötü kitaplardan, beslenmeden söz ediyor biri, Bismarck gemisinden de tabii. Sular içinde kalanlardan.</p>
				<p class="normal">Bir sevda öyküsü okumadan ölmemeli.</p>
				<p class="normal">Çayını içiyor.</p>
				<p class="normal">Yalınlığın baş döndürücü hızıyla yürüyor iskeleye, kimse onu tanımıyor. Duvarın yanına geliyor, gedikten süzülüyor, nehrin kenarında şapkalı bir adama rastlıyor, Boris olduğunu anlıyor, yanına oturuyor, hiç konuşmuyor.</p>
		
		</body>
</html>