<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>ÖLÜ HAR</h1>
		<p>Göğsünde bir diken büyüyordu. Kökleri akciğerinin dalları arasında karışmış, kalbinin hemen yanından boy veren kaba sapı kızıla dönmüş diken. Tuğ çıkarmış. Muzaffer mor uçları var topuzunun. İçindeki kafayı koruyan sert zırh, ölümcül oklarla donanmış. </p>
		<p>Metal ruhlu diken büyüyordu göğsünde.</p>
		<p>Onu bıraktıkları ağacın dibinden doğruldu. Sırtını dayadı akasyaya. Dibinden avuçladı toprağı. Ağır ağır çiğnedi. Yuttukça rahatladı. İçindeki açlığın atları sakinleşti.</p>
		<p>“Ali, eşek Ali!”</p>
		<p>Bakkal elinden dirseklerine kadar süzülen peynir suyuyla kapısının önüne çıkmış bakıyordu.</p>
		<p>“Yemesene lan, toprağı. Köpekler işiyor oraya. A, dangalak.”</p>
		<p>Ali gülümsedi. Kara soluk bir salya aktı çenesinden.</p>
		<p>Yolun karşısındaki apartmanın ikinci katında güneş parladı. Pencere açıldı ardına kadar. </p>
		<p>İnce, beyaz bir el çıktı. “Gel,” dedi.</p>
		<p>Ali kalktı. Donunu çekti. Topal bacağı üzerinde sekerek gitti.</p>
		<p>“Kızım şu kardeşinize sahip çıksanıza. Geliyor, işiyor, sıçıyor buraya. Ekmek satıyoruz bu dükkânda. Her gün bok mu temizleyeceğim ben?”</p>
		<p>Pencereden sarktı bu kez Alev.</p>
		<p>Ağzını açtı ama sesi çıkmadı. Dışarıdaki hava çekilmişti. Her şey bozulup içine çöken bir teneke kutu gibi öleyazdı. </p>
		<p>Geri çekildi. Pencereyi kapayınca nefes alabildi. Kıvırcık saçlarını geriye attı. Sıcak hava göğsünden karnına doğru aktı. Bacakları uyuştu.</p>
		<p>Ali eve dönmüş ona bakıyordu.</p>
		<p>“Gel,” dedi yine.</p>
		<p>Dizine yatırdı. Yakaları kirli gömleğini çözdü. Diken başını kaldırıp doğruldu. İki eliyle kavradı gövdesini. Zorladı. Ali’nin içinden uluma koptu. Boğazını kesen bıçakların sesi duvarlarda çınladı. Alev’in parmakları gevşedi. Dikeni bıraktı. Ali hırıltılı nefesini almaya başladı.</p>
		<p>“Neden seni bana bırakıp gittiler?”</p>
		<p>Ağladı.</p>
		<p>Ali dizlerine gömdü başını. Dikeni divanın örtüsüne dokundu. Taç yaprakları gevşedi. Beraber uykuya daldılar.</p>
		<p>Alev başını cama dayadı.</p>
		<p>Belediye otobüsü durdu sokakta. İçinden siyah saçlı, uzun boylu o çocuk indi. </p>
		<p>Alev doğruldu.</p>
		<p>Bakkalın üzerindeki iki göz odayı tutmuş bu. Çamaşır astı geçen gece. Herkes uyuyor diye üzeri çıplak çıktı balkona. Alev camdaydı. Görmedi ki onu.</p>
		<p>Uçup yanına varmak istedi. Avuçlarını avuçlarına bastırıp göğsüne yükselmek. O dikensiz, esmer çıplaklığa gömülmeyi diledi.</p>
		<p>Ali kımıldadı uykusunda. Salyası çenesinden boğazına kadar siyahlık bıraktı.</p>
		<p>Kiracının yolunu bakkal kesti. Bir şeyler konuştular. Elini cebine attı. Uzattı. Bakkal iki eli yanda söylendi. Dinlemedi onu. Evine çıktı.</p>
		<p>Alev’in midesi bulandı yine. Gökyüzüne baktı.</p>
		<p>“Ali, ne olacak şimdi?”</p>
		<p>Doğruldu. Beraberce baktılar bu kez. Safran renginde toz bulutu mahallenin üzerine iniyordu.</p>
		<p>Ali, usulca sıyrılıp divanın altına girdi. Kesik kesik hırlamaya başladı.</p>
		<p>O anda sokağa hızla beyaz arabalar girdi. Acı frenleri duyuldu. Kiracı çocuk pencereden bakar bakmaz geri çekildi. Onlarca adam ağır adımlarıyla eve doğru koşmaya başladı. Bakkal büyümüş gözleriyle onlara baktı. Üzerindeki avcı yeleği metal pırıltılarla yanan adam onu içeriye itti.</p>
		<p>Alev halının üzerine attı kendini. Kulaklarını iki eliyle kapadığı anda gürültü koptu. Karşı ev küt ve arka arkaya patlayan seslerle sarsıldı. Hızlı ve pütürlü bir çekiç başı havayı dövdü. Kan ve zaman kıvrımıyla dolu torbalar patladı.</p>
		<p>Barut kokusu yükseldiği noktadan aşağıya doğru inerken her şey sakinleşti. Alev iki büklüm ağladı. Dışarısını görmedi. Maskeli adamlar omuzlarında silahlarıyla çıktılar. Birisi havaya sıktı. Sokağın karşısından alkış koptu. Evlerin pencereleri açıldı. Meraklı başlar kaynaştı. Bakkal elinde bayrağıyla maskeli adamlara doğru koştu. Meraklı başlarla dolu pencerelerden de bayraklar sallanmaya başlandı. Yaşlı teyzenin birisi balkonundan alkışa katıldı. Sokak çınlıyordu.</p>
		<p>Ali divanın örtüsünün altından sıyrıldı. Alev’in omzuna dokundu. Avuçlarını gösterdi. İki diken başı pullanmış deriyi yırtıp çıkmak üzereydi. Taç yapraklarını saran demirden oklar şeffaf dokuyu yırtıp kanatmıştı bile.</p>
		<p>Alev sarıldı kardeşine. Göğsündeki diken memelerine vurdu.</p>
		<p>Dışarıdaki kalabalık arttı.</p>
		<p>Alev görmedi. Kiracı çocuğu kanlı bir çarşafa sarılı çıkardılar. Maskeli adamlardan birisi sigara yaktı. Bakkal tezgâhının arkasına doğru yürüdü.</p>
		<p class="tarih">22 Mayıs 2007</p>
		</div>
  </body>
</html>