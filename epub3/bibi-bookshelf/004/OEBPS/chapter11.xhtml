<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>ALNI MAVİDE, ELLERİ KANDA</h1>
			<p>Azur yirmi beşine bastı o yaz. Omuzları genişledi. Kolları ağırlaştı. Hayatın yarı tatlı tadı gelip gırtlağına oturdu. İçinde tefler, davullar çalıyordu. Kalabalığa çarparak yürümeyi öğrenmişti. Şehrin bütün öfkesini damarlarında taşıyordu. Gece azıp çağıldayan lağım dolu kanallardan, bağdadileri parçalanmış köpek iskeleti gibi açığa çıkmış eski evlerden, boş hamamlardan sızan rutubetli seslerden, Körfez’e vurmuş ezik cesetlerden, devamlı matinelerin sarsılan koltuklarından ve sabahçı kahvehanelerinde uyuklayan yolculardan birikmiş ne varsa onun içindeydi. Kimsenin anlayamayacağı bir yerde duruyordu. Gülümserken öldürebilir, vururken tutup ağlayabilirdi. </p>
			<p>Yanağındaki yaralar geçen haftadandı. Kale’deki meyhanelerden birine gitti. Kapıda durdurdular. İçeriden taşan ince sazın ardından gelen şıkırtıları duydu. Birileri kadehlerini tokuşturuyor, ardından gülümseyerek masalarına bırakıyor olmalıydı. </p>
			<p>“Doluyuz hemşerim.”</p>
			<p>“Tekim. Küçük bir masa olsa kıvrılırım.”</p>
			<p>“Mümkün değil. Ful çektik.”</p>
			<p>“Aziz Bey tanır beni. Azur geldi deseniz.”</p>
			<p>Aziz lafını duyan iki çam yarması birbirlerine baktılar. Sakallı olanı içeriye doğru yürüdü. Masaların birinin başında yılışık kahkahasıyla sarsılan adamın omzuna eğildi. Karşılıklı fısıldaştılar. </p>
			<p>Adam geri döndü.</p>
			<p>“Hadi yaylan bakalım. Bu iskele sana dolu.”</p>
			<p>Azur gülümsedi. Başını salladı. Aşağıda, ta Mezarlık Başı’nda, çıplak ayaklı bir kadını kırık camların üzerinde yürüttüler o anda. İki adım atıp geri döndü.</p>
			<p>“Aziz Bey’e söyleyin. Dün onu domaltan oğlan hastaymış. Bol pomat sürsün gerisine.”</p>
			<p>Adamlar ona doğru koştular. Köşeyi dönmeden yakasını tuttular. Posasını çöp tenekesinin yanına bırakıp geri döndüler.</p>
			<p>Azur kanlı dişlerinin ardından gülümserken bir bebek doğdu Karşıyaka’da. Pembe battaniyesine sardılar kız çocuğunu. Annesi göğsünü çözdü. İri memeleri titredi. </p>
			<p>Azur, sabahları Havra Sokağı’nın başından gülümseyerek giriyor, iki yana, tezgâhlarının ardında pinekleyen, balıklara su serpen, meyveleri düzelten esnafa doğru göz süzüyordu. Sokak ahalisi onu endişeli gözlerle izliyor, her sabah erkenden boy göstermesinin anlamını çözmeye çalışıyordu. </p>
			<p>Sokağı bitiren Azur, kıvrılıp Şalom’un çıkmazına giriyordu. Küçük havranın asma ışkınlarıyla sarılı çivit mavisi kapısının hemen solundaki terziye girip yere yakın taburelerden birini altına alıyor, esniyordu.</p>
			<p>“Selami Ağabey?”</p>
			<p>Terzi Selami, tezgâhına doğru iyice eğildi. Kulağının arkasındaki sabuna uzandı. Masanın kenarına koyduğu sigaranın yarısına kadar gelmiş külü kırılıp yere doğru saçılırken kadının biri kapısını açtı. Karanlık koridordan süzülen adama sarıldı. Kapıyı kapattılar usulca. Oraya, yolluğun üzerine düştüler. Yoldan geçen eskicinin kırık sesi duyuldu. Gözlerini kapatmış kadının karnını açtı adam. Süt koktu ortalık. Beyaz badanalı tavanın altında inlediler.</p>
			<p>“Bak ağabey, kaçıncı gelişim bu.”</p>
			<p>Terzi Selami homurdandı. Sigarasını aldı ağzına.</p>
			<p>“Pazardan elma almıyoruz. İkide bir gelip adamın canını sıkma.”</p>
			<p>Azur gülümseyerek baktı terziye. Sonra sokağa çevirdi başını. Başlarında midye tezgâhlarıyla çocuklar geçti camın önünden. Şimdi bunlar on yaşında mıydı? Azur’un çay ocağına verildiği yaş. </p>
			<p>“Sabah gün doğarken geleceksin. Ocağı nah şuradaki süpürgeyle temizle. Küngeleri nah şuradaki kovaya dök. Kovayı al meydandaki çöpe boşalt.”</p>
			<p>“Nah şuradaki meydana,” diye mırıldanırdı. </p>
			<p>Ensesine şaplağı yerdi sonunda.</p>
			<p>“Bıdırdanma kendi kendine.”</p>
			<p>Ustası Eşrefpaşalı değnekçi eskisiydi. Hamit. Çolak kolundaki yara izini gösterirdi arada.</p>
			<p>“Sızlıyor bu. Geçmiyor cibilliyetini siktiğim yarası.”</p>
			<p>“Ah!” çekerdi sonra. “Geçmez tabii. Derdi derinde.”</p>
			<p>Sabah ilk çayı kapıdaki bekçiler içerdi. Demli, dolu dolu bardakları bıyıklarına bastırarak kaldırırlar, içlerine inen sıcaklıkla sakinleşir, gecenin yorgunluğunu unutmaya çabalarlardı.</p>
			<p>Sonra yaşlılar gelirdi. Tuvaletçi karı yeldirmesi başında, dudağının kenarında sigarasıyla tenekelerini doldurur, kubur deliklerine doğru bol su devirirdi. Kör Raziye dünden kalma yastık yüzlerini ve çarşafları toplar, temizlerini açıp havalandırırdı. </p>
			<p>Hamit çekmeceyi açıp fişleri toplardı. Sonra yüzü yırtık defterin sayfalarını karıştırır, çay hesaplarını toplar, her karının borcunu sayfa başına yazardı.</p>
			<p>Sonunda Azur’un farkına vardı birileri. Hamit bunun er geç olacağını biliyordu. Hatta Azur’u çırak alırken sağına soluna bakması da bu yüzdendi. Yine de olmazlandı. Adamları kovdu. Çıkıp ağaya dert yandı: </p>
			<p>“Kerhanede çırak tutamayacak mıyız? Sonra bu duyulursa rahat vermezler sana da.”</p>
			<p>Çıkardığı gümbürtü işe yaradı. Çırak çocuk daha çok göze batmaya başladı. Fiyatı katlandı.</p>
			<p>Azur hızla büyüdü. Çayları yıldırım gibi dağıtıyordu. Endamı aldı yürüdü. Kerhanenin karıları arasında nam saldı. </p>
			<p>“Gel kocacığım, sen demle beni.”</p>
			<p>Gözükaralığıyla içlerinden birini gizliden kendine bağladı. Ocağın hesaplarına el attı. Kumpasını iyi kurdu.</p>
			<p>Yirmisine doğru ocağı devraldı. Ağaya büyük hava parası saydı. O gün ilk ustası Hamit’i gidip düşkünler evinde buldu. Kapıdakilerin cebini doldurdu. İhtiyarı arabaya atıp Tuzla’ya kadar gaz kesmedi. Gece inince Hamit’i dışarıya çıkardı. Kirli beyaz tuz denizinin bedeninde çukur açtı. </p>
			<p>“Usta, su ister misin?”</p>
			<p>İhtiyarın son yudumunu kana kana içirdi. Örttü, geldi.</p>
			<p>Sonunda bir gün Terzi Selami telefon etti:</p>
			<p>“Gel artık.”</p>
			<p>“Kaç yaşında?”</p>
			<p>“İstediğin gibi işte.”</p>
			<p>“Anası babası çıkmasın sonra.”</p>
			<p>“Senin anan baban çıktı mı ki?”</p>
			<p>Azur Havra Sokağı’na salınarak girdi. Domatesler güneşin vurduğu kırmızı tentenin altında yanıyordu. Midyeciyi geçti. Tahin helvası koktu ortalık. Şalom’un sokağı pırıl pırıldı. Yaz güneşi yıkıyordu ortalığı. </p>
			<p>Terzi, Azur’u görünce ayağa kalktı. Sigarasının dumanı yılışık gülümsemesine sarılıp dağıldı. Tezgâhın yanında kel kafasıyla oturan çocuk gözlerini kırpıştırıp baktı ikisine.</p>
			<p>Terzi çocuğa döndü.</p>
			<p>“Yürü oğlum, takip et ustanı.”</p>
			<p>Dışarı çıktılar. </p>
			<p>Sokağı kaplayan asmadan bir yaprak kıvrılarak önlerine düştü. İki serçe tahta sandalyelerin altında çiğdem kabuklarını didikleyip duruyordu. Manifatura dükkânının önündeki çeyiz sandığına tünemiş tekir kedi gözünü bu oynaşa dikmiş kalmıştı.</p>
			<p>Kıvrılıp başka bir dar sokağa çıktılar.</p>
			<p>“Adın ne senin?”</p>
			<p>“...”</p>
			<p>“Nerelisin?”</p>
			<p>“...”</p>
			<p>Azur durdu.</p>
			<p>“Konuşsana lan!”</p>
			<p>Çocuk gömleğinin cebinden kıvrılmış kâğıt parçasını çıkardı.</p>
			<p>“Âlim Ay. Ödemiş. Bu çocuğu nerede bulursanız anasına yollayın. Otobüsçüler para almaz. Âlim’in anası Selime...”</p>
			<p>Azur kâğıda baktı uzun uzun. </p>
			<p>“Âlim, kel Âlim.”</p>
			<p>Çocuğun kafasına şaplak attı. Birlikte gülümsediler. </p>
			<p>“Aç mısın lan?”</p>
			<p>Simit aldı. Yemedi Âlim. Başını kahve masasına dayayıp uyudu biraz. İkindi vakti geldi. Ezan okundu. Kalktılar. Köşede taksi durağına vardılar.</p>
			<p>Azur’u tanıdı birisi.</p>
			<p>“O ağabeycim, buyursunlar.”</p>
			<p>“Bu çocuğu garaja götür. Ödemiş otobüsüne bindir elinle. Sonra akşama gel paranı al.”</p>
			<p>“Eyvallah, başım üstüne.”</p>
			<p>Azur kimsenin anlayamayacağı bir yerdeydi. Alnı mavilikler içinde, elleri kurumuş kanda. </p>
			<p>Yürüdü. Tam da o anda, kırmızı ayaklı bir leylek Fuar’ın üzerinde döndü, döndü. </p>
			<p class="tarih">9 Aralık 2006</p>
			</div>
  </body>
</html>