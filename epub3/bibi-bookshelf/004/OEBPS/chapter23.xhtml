<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>AYŞEGÜL TEYZE’NİN<br/>HÂLÂ AÇIK PERDELERİ</h1>
			<p>Saçlarımı annemin çatıda biriktirdiği yağmur suyuyla yıkıyorum. Annem hafif çatlak galiba. Sonbahar gelir gelmez annesinden, anneanneme de annesinden kalan büyük bakır kazanı durduğu yarım çatının altından çekip çıkarıyor meydana. “Bu sene tam dolsa bari,” diye mırıldanıp duruyor. Biriken sular kaynatılıyor; yine eskiden kalmış testilere aktarılıyor. Testilerin ağızları tam açılmamış çam kozalaklarıyla kapatılıyor. Bu işi bir dua gibi her sene yapıyor annem. Sonra sabahları eliyle yıkıyor saçlarımı. “Hadi git kurut şimdi,” diyor. Babamın kendine taktığı isim “bulucu”. Babamın “bulduğu” el kurutma makinesinin altına oturuyorum. Saçlarım ağır ağır kuruyor. Kururken de hafif dalgasını yitiriyor. Sakinliyor.</p>
			<p>Babam da bir garip. Hiçbirimiz mani olamadık ona. Durmadan ufak şeyler aşırıyor. Sonra da “bakın ne buldum ben” mahcup gülümsemesiyle geliyor. Her şeyi büyük bir hazla planlıyor. Mesela el kurutma makinesini belediye binasından yürütmek için emekli olduğu okula gidip hademe amcayı bulmuş. Yalvar yakar adamın mavi hizmetli üniformasını almış. Temizlikçi gibi girmiş belediyeye. </p>
			<p>“İyisini bulmak için bütün katları dolaştım. En sonunda başkanın tuvaletinde karar kıldım.”</p>
			<p>Ah babacım, annem duymasın bunu. </p>
			<p>Saçım kuruyunca balkona çıktım. Kapı çarpmasın diye araya ağır pirzola tokmağını koydum. Babam bunu da köşedeki kasaptan aşırmış. </p>
			<p>“Bak, bakır alaşımlı bu. En makbulüdür.” </p>
			<p>Ah babacım, kasabın kocaman ellerini görmedin mi?</p>
			<p>“Tamam, bunu da duymasın annem.”</p>
			<p>Karşı pencereye bakıyorum. Ayşegül Teyze, perdelerini açmış. Dün yatağını pencerenin yanına taşıdı annemler. Annem ve İsmet Hocanım. İsmet Hocanım, benim edebiyat öğretmenim. Ayşegül Teyze’nin de uzaktan akrabası. </p>
			<p>“Perdeleri kendim açabileyim.”</p>
			<p>Ah, benim Ayşegül Teyzem. Annem “Ablam olsa bu kadar sevmem,” der hep. İlk önlüğümü o dikti. Ertesi gün yakası yırtıldı. Ah canım benim; fazladan bir tane almışmış, ne olur olmazmış, benim deliliğime ne dayanırmış. </p>
			<p>Dün oğlu geldi Antalya’dan. Küçük kızını da getirmiş. Annemle İsmet Hocanım mutfakta kahve yaptılar fısır fısır. </p>
			<p>“Karısı neden gelmemiş?”</p>
			<p>“Üstüme kalır diye korktu herhalde.”</p>
			<p>“Kuzum, Ayşegül Abla’yı kessen gitmez ki zaten.”</p>
			<p>“Ama canım, bugün böyle de yarın tutmayacak eli, ayağı. Bu hastalık durmuyor ki.”</p>
			<p>Ayşegül Teyze, silkindi, doğruldu. </p>
			<p>“İyiyim evladım ben. Neden zahmet ettin? İşlerini bırakıp gelme öyle. Nasipse bayrama görüşürüz zaten... Yok, gayet iyiyim. Komşularım sağ olsun. İsmet de haftada bir uğruyor. Pazarımı yapıyor. Allah’a şükür hiçbir sıkıntım yok.”</p>
			<p>Oğlu bir gece bile yatmadı. Akşam yemeğini yer yemez, elinde küçük kızı, gittiler. </p>
			<p>Annemler bulaşıkta yine konuştular. Sonra sigara yaktılar. Kapıdan salona, Ayşegül Teyze’nin pencere kenarındaki yatağına bakıp sessizce ağlaştılar. Televizyonda akşam haberleri başladı. Gittim sarıldım.</p>
			<p>“Seni ne zaman evlendireceğiz yahu?” dedi.</p>
			<p>“Okul bitsin. Bitmesin mi?”</p>
			<p>“Tabii ya. Benimki de laf işte.”</p>
			<p>Pencereden baktık. Babam bizim balkona çıkmış idman yapıyor.</p>
			<p>“Ay, bu yayı da mı yürüttü acaba?”</p>
			<p>“Çok ayıp kızım. Annen duymasın bak.”</p>
			<p>Mutfağa döndüm. </p>
			<p>“Bu ilaçları ben yazdıramıyorum artık,” dedi İsmet Teyze. Dispanserin doktoru değişmiş. Adam, tutturmuş “olmaz” diye.</p>
			<p>“Ne yapsak ki? Oğlu da sormadı bile.”</p>
			<p>Ertesi gün babam “Hişt hişt,” çağırdı beni balkona.</p>
			<p>“Eee, olmadı mı yani?”</p>
			<p>“Baba görmüyor musun, bunlar vitamin. Olur, mu sence?”</p>
			<p>“Ne yapayım? Tezgâhın üzerinde bunlar vardı.”</p>
			<p>Saçlarım için çatıya çıktım. Testilerin hepsi boşalmış. Kötü bir şey mi olacak, diye düşündüm. Terasın kenarından Ayşegül Teyzelere baktım. İsmet Hocanım, çorba içiriyordu. Babamı gördüm. Yaz günü uzun ceketini giymiş, koşar adım eczaneye gidiyor.</p>
			<p>İlaçlar Ayşegül Teyze’ye iyi geldi. Bayramı bekledik. Oğlu, gelini, torunu gelecek diye. </p>
			<p>Babam içi karamelli akide şekeri bulmak için Kemeraltı’nı dört defa dolaştı. </p>
			<p>Mutfakta annemler yine sessiz ağladılar.</p>
			<p>“Ay kızım. Senin bu baban hakikaten bir hoş.”</p>
			<p>Ay baba, ya! Balkondan çocuklara şeker atıyor. </p>
			<p>Gitmeden çarşaflarını değiştirdik. Yeni pike çıkardı annem. Öptük, kokladık. </p>
			<p>“Bizimkiler gelince yemeğe alacağım sizi,” dedi.</p>
			<p>İsmet Hocanım yanında kaldı.</p>
			<p>“Şu romanı bitireyim, ben de giderim,” dedi.</p>
			<p>Eve dönünce balkondan baktım. Sesli okuyor herhalde. Sandalyesini yatağın yanına çekmiş. Ayşegül Teyze’nin yüzünde gülümseme, dinliyor.</p>
			<p>“Kitap getireyim mi, sana?”</p>
			<p>“Ay baba, ya! Aklımı aldın vallahi. Öyle usulca yaklaşılır mı arkadan?”</p>
			<p>“Çok güzel romanlar çıkmış. Kerime Nadir falan.”</p>
			<p>“Sen şu eski kitapçıyı gözüne kestirdin galiba. Kerime Nadir mi kaldı artık.”</p>
			<p>“Canım tezgâhın üzerine çıkmış işte.”</p>
			<p>Ne olacak benim bu babam? </p>
			<p>Şaşkın ve güzel adam.</p>
			<p class="tarih"> 20 Eylül 2007</p>
			</div>
  </body>
</html>