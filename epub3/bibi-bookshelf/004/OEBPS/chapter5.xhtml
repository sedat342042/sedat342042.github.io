<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>ANİDEN</h1>
		<p>Havalandırmanın ortasında aniden bir ağaç belirdi. Akasyaya benzettim. Damarlı ve kalın kabuklu yaşlı gövdesi vardı. Haykıran kolları yeşil köpükleriyle katmer katmer gökyüzüne kavuşuyordu. </p>
		<p>Etrafında döndüm. Kel kafamı kaşıdım. Dün yoktu bu ağaç. Geçen bahar burada mıydı acaba?</p>
		<p>“Kime sorsam, Veysel?” dedim. Kendi kendime sormuş oldum. Ayıplarlar mı beni acaba? </p>
		<p>“Veysel, on senedir mahkûmsun burada. Hem de ağır mahkûm. İpini yağlayıp duruyorlar. Şimdi mi fark ettin bizim ihtiyar akasyayı?” demezler mi?</p>
		<p>On bahar geçti sahi. Ben son sekizini hatırlıyorum. İkincisi şöyle böyle aklımda. İlkini hiç bilmiyorum. İlyas, o kadar anlattı oysa.</p>
		<p>“Koca kafa Veysel, hatırlasana, kar yeni kalkmıştı. Vişne Sokak’taki evi boşaltıyorduk. Hani Mahmut gelmesi gereken saatte ortaya çıkmamıştı. Sen bakkalın önündeki telefondan sadece senin bildiğin numarayı arayıp gelmiştin. ‘Gitmemiz gerek İlyas,’ demiştin. Deli gibi bavulları topladık. Banyoda adres defterlerini yaktık.”</p>
		<p>Evden ayrı ayrı çıkmışız. Köşeyi dönerken belimden vurulmuşum. </p>
		<p>“Oğlum, nah bu deliği de mi hatırlamıyorsun?”</p>
		<p>Annemle Kilizman’a giderdik. Güzel kadındı. Eşarbını boynuna dolar, güneş gözlüğünü takardı. Eli elimde yürürdük. Suya girmeden belime dokunurdu. </p>
		<p>“Veysel, ben senin anneni bilmiyorum. Çocukluk arkadaşı da değiliz. İlk kez fakültenin kantininde masanın üzerinde gördüydüm seni. Heyecandan boynundaki damarlar atıyordu.”</p>
		<p>Ben okulu bitirmişim. Arada çember açıları çiziyorum havalandırmanın duvarına. Yöndeş açılar.</p>
		<p>İlyas çok anlattı bana. Geceleri uyku tutmazdı onu da. </p>
		<p>“Serap vardı, bildin mi? Ev sahibinin kızı. Tutturdu dışarıdan lise bitireceğim diye. Ayşe Yenge, onu da hatırlamıyorsun değil mi, yalvar yakar oldu. Olmaz desem ayıp olacak. Haftada bir gün çalıştırıyordum ya hani onu.”</p>
		<p>İlyas bazen susmazdı. Gözlerimi yalandan kapatsam da vazgeçmezdi. </p>
		<p>“Veysel ben var ya, çok ayıp ettim aslında. Ama tutamadım kendimi. Çok da gençtik o zamanlar. Gece ıslanmaktan bıkmıştım. Şimdiki aklım olsa yapar mıydım bilmiyorum. Ama düşünüyorum da yapardım galiba. Ölüm çok dibimizdeydi bizim. Eksik gitmek istemezdim tahtalı köye... Ne gülüyorsun lan, ibne!”</p>
		<p>Babamın yüzünü değil de bıyıklarını hatırlıyorum. Anason kokardı. Sarılınca ensemden akardı rakı kokusu. </p>
		<p>“Baba, yine söylesene!”</p>
		<p>Babam bir türkü uydururdu. Çok gülerdim ben.</p>
		<p>“Gülme ayı. Sanki sen olsan dayanabilirdin. Serap’ın defterine soruları yazardım. Sonra salona çıkardım. Ayşe Yenge dövüşür gibi sarılırdı bana.”</p>
		<p>Akasyanın dalları kımıldadı. Etrafıma baktım. Millet voltada. Kime sorsam şimdi? Altına vardım. Su damlıyor. </p>
		<p>“Evet, ıslattılar ikimizi yan yana. Yangın hortumu gibiydi. Senin yarana tutuyorlardı ya özellikle. Çok ağladın. ‘İlyas öleyim ben,’ dedin hep.”</p>
		<p>İlyas’tan bıkmıştım ama şimdi özlüyorum. Çıkıp gelse razıyım kafamı şişirmesine. İlyas yemek yemedi. Günlerce şekerli su içti. Dinletemedim lafımı.</p>
		<p>“Oğlum bak, sana yumurta yaparım. Yeşil soğan doğrarım sahana. Üzerine pul biber dökerim.”</p>
		<p>“Git Veysel, vallahi çakacağım sana.”</p>
		<p>“Annem sarma yapar mıydı?”</p>
		<p>“Anneni hiç görmedim Veysel.”</p>
		<p>“Hayır, sen de hiç bahsetmedin Veysel. Zaten ailelerimizden konuşmazdık.”</p>
		<p>“Evet, seni vurdular Veysel. Ölmedin tabii, teres. Yoksa şimdi kafamı şişirir miydin?”</p>
		<p>Çok yalvardım İlyas’a. İp gibi kaldı. Yemedi. İnatçı it.</p>
		<p>Bir sabah sayım gecikti. Anladık kötü akan zamanı. Ne kadar kazak, gömlek, pantolon varsa üzerimize geçirdik. Odunları yere vura vura içeri girdiler.</p>
		<p>Reçine kokusunu duyunca evimizi hatırladım. </p>
		<p>İki katlı. Arapsabunu kokan merdivenler var. Salon penceresine dokunan karaçamın dallarından dalga dalga reçine kokusu dolardı. Perdeler kımıldardı. Annemle beraber kanaryayı çamın dibine gömmüştük. Annem güzel kadındı. Usulca örtmüştü kuşun üzerini.</p>
		<p>İlyas’ın üzerine örttükleri çarşafı kaldırdılar.</p>
		<p>“Gel,” dedi birisi. “Senin cürümün İlyas. Vedalaş.”</p>
		<p>Örtünün altında ölü bir kanarya yatıyordu. Gözlerinin yerine iki iri kan noktası oturmuştu.</p>
		<p>İlyas görünmedi bir daha. Gelse, git demem ama. Özlüyorum onu.</p>
		<p>Şimdi bu akasya ne olacak?</p>
		<p>Etrafıma bakındım. Kimse yok voltada. Koğuştan uğultular geliyor. Çay vakti olmalı. Usulca tırmandım. Yeşil yapraklar çekti beni içine. </p>
		<p>Rüzgâr çıktı aniden.</p>
		<p>Durup dururken kanarya kondu üst dallara. Uzandım dokundum. İlyas gibi koktu ortalık.</p>
		<p>Hatırladım. İlyas kedimdi benim. Okuldan gelince omzuma atlardı. Çeşmede ellerimi yıkarken başıyla okşardı omuzlarımı. Annem elinde havluyla beklerdi beni.</p>
		<p>Annem güzel kadındı.</p>
		<p>Ağır mahpus Veysel’in annesi. </p>
		<p>Annem gelse keşke.</p>
		<p>Hatırladığım denizleri getirse geriye.</p>
		<p>Havalandırmayı rüzgâr doldurdu. </p>
		<p>Onuncu bahar geldi, uzandı dizlerimin üzerine.</p>
		<p class="tarih">18 Mart 2007</p>
		</div>
  </body>
</html>