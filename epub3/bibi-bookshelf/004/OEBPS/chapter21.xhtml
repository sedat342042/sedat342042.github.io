<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>MASAMTELEFONUMVESARKACIMINAŞKI</h1>
			<p>Masam ve telefonum. Aynı renkte yılanlar gibi birbirlerine sarılmışlar. Çağla yeşili zehirli kursaklarıyla kusup duruyorlar. Karşıdaki panoya bakıyorum. Şirketin haritası var. Tepede genel müdür, alta doğru yayılan dallar, servisler, ofisler, şefler, müdürler. Yanıp sönen ışıklar, gidip gelen artı ve eksi işaretleri, mesainin geriye doğru akan dijital saati uçup duruyor. Her şey saat dakikliğinde çalışıyor. Plastik bir koku koridorlardan akıyor. Her yerde ışık var. Kirli beyaz ışık. </p>
			<p>Telefon çaldı. Servis şefi. Daha yüzünü bile görmedim adamın. Yemekhanede çorbayı dolduran kadının dediğine göre –burada her şey kendi başına çalışıyor ama nedense yemekhanede çorbayı aynı kadın dağıtıyor herkese– kafasının arka yarısı güneş paneliyle kaplıymış.</p>
			<p>“Arşiv bölümüne gider misiniz? Arıza ihbarı geldi. Eksi beşinci kata gideceksiniz. Giriş kodu, 35ika.”</p>
			<p>Bu kadar salakça kod duymamıştım. Ne demek şimdi bu? İçimden söyledim bunları. Yeniden iş aramak istemiyorum.</p>
			<p>Asansörü uzun süre bekledim. Beklediğim katta durmuyor. Işığıyla geçip gidiyor önümden. Durduramıyorum. Merdivenlere yöneldim. Ağır koku var. Yeşillenmiş, acımış ve ardından çürümüş patates gibi. Işık giderek mora dönüyor. İki kat indim bile. Basamaklara sökülmüş bilgisayar kasalarını yığmışlar. Kablolar ve plastik kırıklar arasından sıyrılıyorum. Ama yürümek mümkün değil artık. Jütten çuvallar yığılı. Çuvalların jüt olduğunu nereden anladım? Üzerinde yazıyor: Jüt Tütün Çuvalı. Ne demek jüt?</p>
			<p>“Nasıl geçeceğim buradan?”</p>
			<p>Adam sigarasını duvarda söndürdü.</p>
			<p>“Geçemezsin. Tavana kadar dolu artık.”</p>
			<p>“Ee?”</p>
			<p>“Asansörü kullan.”</p>
			<p>Adamın uzattığı çakmağı aldım. Asansörün kapısını açtım. Demir basamaklardan yapılmış merdiven asansör boşluğunda girdaplar çizerek aşağıya doğru kayboluyordu.</p>
			<p>Isınan çakmağı tutamaz hale gelince duruyordum. Karanlık ve damlayan suyun sesi sağımda solumda çınladı. </p>
			<p>Sonunda eksi beşe ulaştım. Küçük ekrana kodu yazdım. Kapı esneyerek açıldı. Portakal rengi bir ışık karşıladı beni. Çelik raflar sırtlarında numaralar yazılı ve renklerine göre ayrılmış dosyalarla doluydu. </p>
			<p>“Burası arşiv mi?”</p>
			<p>Kollarını kavuşturmuş ayakta bekliyordu. Geç kalışıma sinirlenmiş gibiydi.</p>
			<p>“Evet. Lütfen bunu tamir eder misiniz? Çok geciktim. Dünya kadar işim var daha.”</p>
			<p>Masayı işaret etti.</p>
			<p>“Bu nedir?”</p>
			<p>“Daktilo. Dosya fişlerini yazmak, raporları temize çekmek için.”</p>
			<p>“Ama ben bundan hiç anlamam ki. Ben bilgisayarınız arızalanmış sanmıştım.”</p>
			<p>Sanırım çok zavallı bakıyordum ona. Gözlerindeki endişe dağıldı. Gülümsedi. Eliyle sağ kaşını kaşıdı. İşaretparmağındaki dikiş izini gördüm. </p>
			<p>“İçine Selim girdi. Çıkmıyor kaç gündür. Zarar veririm diye de korkuyorum.”</p>
			<p>“Selim mi?”</p>
			<p>“Arşivin faresi. Ata dededen beri burada yaşıyorlar. En küçükleri Selim. Çok da yaramaz.”</p>
			<p>Geniş, yuvarlak küpeleri vardı. Saçlarını geride toplamış, iri siyah gözlerine mor sürme çekmişti. Yanıma yaklaştı. Kokusunu duydum. Temiz çarşaflar kadar serindi. Daktilonun tuşlarına yavaşça dokundu.</p>
			<p>“Bakın ‘m’ye basınca burnunu dışarıya çıkarıyor.”</p>
			<p>O bastı, ben de baktım. Hakikaten mercimek kadar burnunu uzatıp bize baktı. Sonra yine içeriye kaçtı.</p>
			<p>“Çok özür dilerim ama gerçekten bu aletten hiç anlamıyorum.”</p>
			<p>Koltuğa çöktü. Ayak ayaküstüne attı. İnce bilekleri çıktı açığa. Eteğinin sıyrıldığı rengi izledim. Orada mavi bir nehir olabilir miydi? Ya da sedirlerin atıldığı taşlıklar ve suyun serinlettiği çınarların altında loş çardaklar.</p>
			<p>“Gidip öpsem mi şunu?” diye geçirdim içimden.</p>
			<p>“Fena olmazdı,” dedi. “Ama servis şefiniz bundan hiç hoşlanmayacak. Yanınıza geldi şimdi.”</p>
			<p>Birisi dürttü beni. Başımı kaldırdım. Şef. Başının yarısı güneş paneliyle kaplı adam.</p>
			<p>“İşinizin başında uyumamanız gerektiğini ilk ve son kez hatırlatayım size.”</p>
			<p>Kahretsin. Sıcak bir mangal üzerime devrilmişti.</p>
			<p>“Çok özür dilerim. Bir daha olmaz.”</p>
			<p>Elinde tuttuğu zarfı uzattı. </p>
			<p>“Arıza raporu. Acele gitseniz iyi olur.”</p>
			<p>Açtım.</p>
			<p>“Arşiv. Eksi beşinci kat. Giriş kodu, 35ika.”</p>
			<p>Asansöre yürüdüm. Kapıyı açtım. Deniz içeriye boşaldı. Güneş ve kumlar parladı. Dalgaların arasında yelkenli bir daktilo vardı. Kayıp gitti önümden. Ceketimi çıkarıp sulara atladım. Arşive doğru daldım. Ölmeden sevişmeli insan.</p>
			<p class="tarih">5 Mart 2007</p>
			</div>
  </body>
</html>