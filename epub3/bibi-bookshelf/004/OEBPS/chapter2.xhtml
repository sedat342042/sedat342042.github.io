<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>SESSİZCE RAKI İÇTİLER</h1>
		<p>Güz yağmurları başladı. Soğuk damlalardan kaçan serçe sürüsü önce havuzlu çarşının yapraklarından soyunmuş yaşlı çınarlarına kondu. Kuzeyden üfüren yel yeniden havalandırdı onları. Alçak damlı dükkânların üzerinde dönüp kayboldular. Terzi Selami, küçük tüpün üzerindeki çaydanlığa uzandı. Kaynar suyu kuru çayın üzerine döktü. Yeni su çekti alta. Demlemeye bıraktı. Radyoda cızırtılı bir türkü çalıyordu. Islığını ritme uydurdu. Göğüs cebinden sigara çekti. Sonra vazgeçti. Kırk yıllık tezgâhının üzerine eğilip kestiği kumaşlara baktı. Kulağının ardındaki sabunu çekti, kahverengi uzun parçayı boydan boya çizdi, makas yolunu işaretledi.</p>
		<p>Dükkân kapısı aceleyle açıldı. Postacı Reşat, mavi renkli resmi ceketinin yakalarını kaldırmış vaziyette içeriye düşer gibi girdi. </p>
		<p>“Dinine yandığım yağmuru. Buz yağıyor sanki.”</p>
		<p>“Paltosuz niye çıktın, a Postacı.”</p>
		<p> “Dairede soba yanıyordu. Öyle fırlamış çıkmışım.”</p>
		<p>Soba lafını duyunca Terzi kendi sobasına doğru yürüdü. Kovada duran küreği doldurup siyah ağzından içeri boca etti. Alevler anında çapaklanıp çatallaştı. </p>
		<p>“Hayırdır?”</p>
		<p>Postacı omuz silkip kararmış sandalyelerden birine çöktü. Cebinden kibrit çöpü çıkardı. Ağzının kenarına sıkıştırdı.</p>
		<p>“Savcı Bey’in takımı mı, bu?”</p>
		<p>Terzi tezgâhına baktı yeniden.</p>
		<p>“Bayrama ne kaldı şurada. Sen hâlâ kesip biçmeyi bitirememişsin.”</p>
		<p>“Sana ne be! Ben senin telgraflarına karışıyor muyum?”</p>
		<p>“Sonra akşamları Aşçı İrfan’a gelmiyorsun. Yok, iş yetişmiyormuş da, canın burnundaymış da.”</p>
		<p>“Ha, sen rakıya adam bulamıyorsun diye huylanıyorsun böyle.”</p>
		<p>“Amcaoğlu, yalnız içilmiyor bu meret. ”</p>
		<p>“Meyhanede adam kıtlığı mı var? Ziftlen biriyle işte.”</p>
		<p>“Ismarlayan mı var be!”</p>
		<p>Terzi geriye doğru kaykılıp dolu kahkahasını savurdu.</p>
		<p>“Aç it. Maaşı bitirdin yine erkenden, ha?”</p>
		<p>Postacı “geç sen onu” dercesine elini salladı. Dışarıdan iki kız öğrenci koşarak geçti. Karşıdaki manifatura dükkânının duvarına dayanıp büyümüş asmanın son yapraklarından biri daha eksildi, savruldu. Radyo cızırtılar arasında ajans haberlerine geçti.</p>
		<p>“Ya, bir haber var ama sana dert olur diye kaç gündür demiyorum.”</p>
		<p>Terzi burnunun ucuna doğru kaymış gözlüğünün üzerinden baktı.</p>
		<p>“Hayırdır?”</p>
		<p>Postacı ağzındaki kibrit çöpünü çekip sobanın önüne yürüdü. Çöpü delikten içeriye attı. İki eliyle pantolonunu çekti. Sonra ıslak saçlarını düzeltti eliyle. Dışarıda yağmur durdu aniden.</p>
		<p>“Ertuğrul.”</p>
		<p>“Ertuğrul?”</p>
		<p>“Kazancılar’ın oğlu vardı ya hani. Şu öğretmenlikte okuyan oğlan.”</p>
		<p>Selami Usta tezgâhın ardındaki oturağa çöktü. Gözlüğünü çıkarıp yumuşak kumaşın üzerine bıraktı.</p>
		<p>“Bizim Ertuğrul mu?”</p>
		<p>“Evet. Senin eski çırak.”</p>
		<p>“Ee?”</p>
		<p>“Oğlanı içeri almışlar. Geçen gün anasını bizim hanım görmüş pazarda. Bunlar ırza keder bir şey gibi saklamışlar. Üç ay nezarette kalmış çocuk. Sonra mahkemeye çıkarmışlar, dama atmışlar.”</p>
		<p>“Deme!”</p>
		<p>Terzinin omuzları çökmüştü. Kısa pantolonlu Ertuğrul’u hatırladı. Sabah dükkânın önünü sulayıp süpüren, pırtıları toplayan, kumaşları düren, makasları bileyiciye koşarak götüren o mahcup oğlanı. </p>
		<p>“Neymiş suçu?”</p>
		<p>“Şimdi suçlu, suçsuz arayan mı var? Kaptıklarını götürüyorlar.”</p>
		<p>Çaydanlık kaynayan suyla tıkırdıyordu.</p>
		<p>“Bu avareler çay kıyısındaki tarlayı satıp İzmir’e gitmişler. Pahalı avukat tutmuşlar. Oraya buraya çarpmışlar başlarını. Ama işte...”</p>
		<p>Reşat sustu.</p>
		<p>Akşam çabuk indi kasabaya. Meyhanenin dumanına karıştılar. Aşçı İrfan, plak dolabına doğru koca göbeğiyle yürümeden önce yerinden kendi başladı türküye.</p>
		<div class="epigraph html5_section">
			<p><em>Beyaz giyme toz olur, siyah giyme söz olur</em></p>
			<p><em>Gel beraber gezelim muradımız tez olur</em></p>
			<p><em>Salına salına gel, haydi yavrum dön dolaş yine bana gel...</em></p>
		</div>
		<p>“Çok dövmüşler midir, oğlanı?”</p>
		<p>“Buz ister misin?”</p>
		<p>“Ben bir kere kulağını burduydum. Öğlen vaktiydi. Ezan okundu. Kasap Enver’den kıyma tarttırdım. Bizim eve yolladım Ertuğrul’u. Yarım saat sonra döndü. Yüzü dönmüş. Anladım bir halt yemiş ama. ‘Usta,’ dedi. ‘Kıymayı Deli Fedime’ye verdim ben.’ ‘Anam!’ demişim. ‘Ne bok yedin sen!’”</p>
		<p>“Hadi amcaoğlu, takma o kadar. Eşek kadar oğlan. Karışmıştır bir şeylere. Az çekişir, bırakırlar.”</p>
		<p>“Meğer Deli Fedime aç kalmış kaç gündür. Cuma camiin musalla taşına yatmış çığırıyormuş, ‘Okuyun len benim duamı! Okuyun ama gömmeyin de köpekler yesin beni! Onlar bari tok ölsün!’ diye. Ah eşek kafam. Sinirle çektim bunun kulağını. Dükkânın köşesine gidip ağladıydı.”</p>
		<p>Reşat demedi bir şey artık. İki adam sessizce bakıştılar. Aşçı İrfan pikaba Müzeyyen Senar koydu.</p>
		<p>Kış gelirken Terzi, Savcı Bey’in bayramlıklarını yetiştirdi. Postacı Reşat’ın kasıklarına fena bir ağrı geldi oturdu. Birlikte İzmir’e, Üniversite Hastanesi’ne gittiler. Prostat dedi doktor. Terzi dönüş yolunda Postacı’yı makaraya aldı. Kuşlu fıkralar anlattı. Postacı otobüs falan demedi, derin derin sövdü.</p>
		<p>Bahar yağmurları başlarken Ertuğrul ustasının dükkânında oturuyordu. Hava hâlâ serindi. Çocuk üşümesin diye kapıyı kapalı tutuyordu Terzi. Postacı daha arkada oturmuş sigarasını tüttürüyordu. Serçe sürüsü gelip dükkânın önüne kondu. Derken havalandılar hep bir. Arkadan Deli Fedime göründü. Camın öbür yanından Ertuğrul’a baktı uzun uzun. Bakıştılar. Döndü. Gitti.</p>
		<p>Akşama meyhanede üç sandalye çektiler. Aşçı İrfan keşkek koydu önlerine. Sessizce rakı içip ağlaştılar.</p>
		<p class="tarih">11 Aralık 2006</p>
		</div>
  </body>
</html>