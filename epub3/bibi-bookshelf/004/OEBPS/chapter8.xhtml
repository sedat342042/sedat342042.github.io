<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>YİRMİ BEŞ KURUŞLUK YARAM</h1>
			<p>En güzel “ah” çeken kadın mıydı?</p>
			<p>Deli Selim’in sandalı bizi dalgakırana atardı. Sırtımda yirmi beş kuruş büyüklüğünde bir yara. Anam “Yanık bu,” diye söylendi. Topal martıya gösterdim, “Âşık mısın lan deli!” dedi.</p>
			<p>Balık tutardım ben, Allahın balığı işte. Misinanın ucunda ağlayarak çırpınırlardı. Kötü adamdım ben. Kovamda boğulmuş pullar, yosun parçaları, biraz da kanım beklerdi. Günahlarım içimde birikip sırtıma vurdu sonunda.</p>
			<p>Sabahın ilk vapuru Pasaport’a girerken kıçtaki balkona yaslanır şarkı söylerdi. Tam beni geçerken vapur. Topal martı yükselirken dalganın en serserisinin üzerinde. Deli Selim, “Bu karı sana yanık,” dedi kaç defa.</p>
			<p>“Ah kavaklar ah...”</p>
			<p>Kantar’da kötü kayıt düşmüşler bana. Kara bir defterde fotoğrafım, altında yaşım, kütüğüm, vesaire. Ama her gün iki adım ötede balık tutuyorum. Bilseler karakolun dibinde ziftleniyorum, aman ne sopa, ne kötek.</p>
			<p>Geçen gün dibime kadar yüzdü geldi. Ceset. Sırtüstü. Sırtında kırmızı bir kazak. Birisi örmüş kesin. Ayağımla ittim açığa. Hepimiz yolcuyuz nasılsa. Deli Selim sandalıyla gitti ardından. Cüzdanını aldı.</p>
			<p>“Parayı ne yapsın şimdi.”</p>
			<p>Buzda badem almış gelmiş.</p>
			<p>“Günah lan, hayvan herif.”</p>
			<p>“Yeme o zaman, aç it.”</p>
			<p>Kötüysek de ölücü olacak kadar değil.</p>
			<p>Ertesi sabah vapur gelmedi. Göremedim şarkı söyleyen kadını.</p>
			<p>“Bugün bayram ya, lan. Gâvur. Bari yılda iki kere secdeye değsin alnın.”</p>
			<p>Allah, unuttum ben!</p>
			<p>Elimi yüzümü yıkadım, anama koştum.</p>
			<p>Sırtımı yokladı. Yirmi beş kuruşluk bir yara. Ben ölene kadar kanar bu.</p>
			<p>“Geçer bu,” dedi. “Merak etme sen.”</p>
			<p>Ana işte.</p>
			<p>Devrilen günlerde çok yağmur yağdı. Dönertaş’ın saçaklarına sığındık. Aynalı kahveye geçtik arada. Garson çocuk nar sıktı bize. Üzerine iki parmak votka koyduk. Gücüm yerine geldi. Hayatı sevdim. Bahar bulaştı iliklerime.</p>
			<p>Sonra dayanamadık. Yine dalgakırana geçtik. Deli Selim çocuk gibi gülüyordu. Benim dizlerime ağrı girdi. Güneş gidip geliyordu. Titredim. Korku düştü içime.</p>
			<p>Öğleye doğru kovboy şapkalı biri geldi yanımıza. Elinde uzun kamışlı oltası. Kova yok. Aklım çıktı. Yan gözle baktım. Sarı sakalları parladı güneşten. </p>
			<p>“Rasgele ağalar.”</p>
			<p>Deli atladı hemen:</p>
			<p>“Vurmuyor bile anasını satayım.”</p>
			<p>Sırtım terledi. Adam şapkasını arkaya itti. Allahım! Cinayet Kemal bu.</p>
			<p>“Siz her gün burada mısınız?”</p>
			<p>“Ekseriyetle.”</p>
			<p>“Ne çıkıyor?”</p>
			<p>“Pek bir bok gelmez. Kıbrıs atarsan kefal selam verir işte.”</p>
			<p>“Ya adam?”</p>
			<p>Ulan adi herif, bizim kokumuzu mu aldın?</p>
			<p>Öksürdüm derin derin. Deli’nin anlayacağı yok. Kalın kafalı öküz!</p>
			<p>“Ne adamı be?”</p>
			<p>“Bayağı adam işte. Ölü falan çıkmıyor mu arada bir?”</p>
			<p>Selim hâlâ gülümsüyor. Oltasını ağırca çekti. Yemini kontrol etti. Kurşunun düğümüne baktı. Yeniden salladı açığa. </p>
			<p>“Çıkıyor tabii. Geçende bulduk bir tane. Bak bu onun kazağı.”</p>
			<p>Parmağıyla beni gösterdi. Göz göze geldik. Cinayet Kemal, sen çökmüşsün biraz. Ama gözlerindeki o titrek sarı ışık, alnında seğiren damar, her şey tamam. </p>
			<p>“Dalgaların arasından çıkıverdi. Daha şişmemişti. Yeni düşmüş yani. Üstünü başını aldık.”</p>
			<p>Allah’ın delisi. Sinirden olta kasnağını sıkıyorum. Kırıldı kırılacak. Bittik biz. Şimdi Kemal cebinden telsizini mandallayacak. İki dakikada bot gelecek. Kolumuzu kanadımızı büküp götürecekler bizi.</p>
			<p>“Sonra?”</p>
			<p>“Sonra mı? Aşağıdaki ayakların birine bağladık adamı.”</p>
			<p>“Burada mı yani hâlâ?”</p>
			<p>Merdivenlerden aşağıya, dalga kıranın önündeki yıkık iskeleye doğru baktı.</p>
			<p>“Kalk göstereyim,” dedi Selim. </p>
			<p>Ne yapıyor bu adam?</p>
			<p>Çaktırmadan göz kırptı bana. Oltaları bırakıp yürüdük. Çürümüş merdivenleri indik, taşların yosunlu kokusu içimi kaldırdı. İskelenin küflü demirleri parçalanmış köpek kaburgaları gibi dalgaların arasında inip çıkıyordu. </p>
			<p>“Hani nerede?”</p>
			<p>“Benim sandalın kıçına doğru bak.”</p>
			<p>Cinayet Kemal eğildi. Ensesine doğru inen kol demirini nereden görecekti ki? Boş çuval oldu yıkıldı ayaklarımın dibine. </p>
			<p>Deli Selim çürük dişlerinin ardından ıslık çalıyordu.</p>
			<p>“Ulan sen ne yaptın?”</p>
			<p>“Tanımadın mı iti?”</p>
			<p>“Tanıdım ya! Yaktın lan, beni de kendini de.”</p>
			<p>“Oğlum, anlamadın mı? O günkü leşi üzerimize yıkacaktı. İstediğin kadar bilmiyorum de, inkâr et. Sopaya, falakaya dayanabilir misin?”</p>
			<p>Çöktü cebini karıştırdı. Cüzdan. Kimliğini çıkarttı.</p>
			<p>“Bak it terfi etmiş. Bizi de tıkınca ikramiye alırdı artık.”</p>
			<p>Dizlerimin üzerine çöktüm. Sırtımdaki yara, “Ben buradayım!” dedi yine. </p>
			<p>Selim paraları cebine attı. Sandala atlayıp halat parçaları ve çapayı getirdi. Cinayet Kemal’in iki ayak bileğini yan yana getirdi. Kalın düğümler attık. Çapayı sardı iyice halatın diğer ucuna. Adamın açık gözlerini kapattı. İki avucunu gökyüzüne açtı.</p>
			<p>“İki dua et oğlum sen de. Müslüman oğluydu nihayetinde.”</p>
			<p>“Ah Deli. Sen neler ettin yahu.”</p>
			<p>“Uzatma oğlum. Bak bırakır giderim böyle ha!”</p>
			<p>Çaresiz açtım avuçlarımı.</p>
			<p>“Allahım bu kulunun günahlarını bağışla.”</p>
			<p>“Allahım sen bu boktan kurtar bizi. Anam kahrından ölür. Hem bugün tövbe edecektim bu hayata. Ali’nin kahvesinde yerim hazırdı. Mano toplayıp kül tablası boşaltacaktım. Sabaha karşı mis gibi çarşı ekmeğiyle eve dönecektim. Üstelik şu şarkı söyleyen kadın göz kırptı bana geçende. Façayı düzeltince anamı alıp Karşıyaka vapuruna bineceğim. Anam görsün önce. Beğensin. Gerisi kolay.”</p>
			<p>“Hatim mi indiriyorsun be! Hadi tut şunun ucundan.”</p>
			<p>Cinayet Kemal köpüklerin arasında kayboldu.</p>
			<p>Yukarı çıkıp takımları da attık denize.</p>
			<p>“Hadi helalleşelim,” dedi Selim. “Bir daha deniz kenarına inmek yok. Rastlaşırsak göz ucuyla bile selamlaşmak yok.”</p>
			<p>Topal martı gelip kondu önümüze. </p>
			<p>Bakıştık.</p>
			<p>“Merak etme, o bizi gammazlamaz.”</p>
			<p>Güneş eğilirken önümüzde ayrıldık.</p>
			<p>Doğru anamın sedirine yattım. Sırtımı soydu. Yaramı pakladı. </p>
			<p>“Bak dediydim sana, kapanıyor bu.”</p>
			<p>İnanmış gibi başımı salladım. </p>
			<p>Denize inemedim. Onu göremedim bir daha. Yaşıyormuş gibi devam ettim hayata. </p>
			<p class="tarih">15 Ekim 2006</p>
			</div>
  </body>
</html>