<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>“BÜRRSSST”</h1>
			<p>“Ben bunu aldım, çıkardım o keneften. Öyle mi?”</p>
			<p>“Doğru ağabeyim.”</p>
			<p>“Kuburun da kuburu, değil miydi orası?”</p>
			<p>“Sen ne diyorsun, hem de hası.”</p>
			<p>“Baktım evimde. Yaralarını iyileştirdim. Yara diyorum, oğlum Cemo. Kabuk bağlayandan değil. İçteki yaradan konuşuyorum. En zorundan. Adamı imamın salıyla götürenden. O ağladı; ben dinledim. O söyledi; ben ‘geçecek’, dedim.”</p>
			<p>“Çeker misin, ağabey?”</p>
			<p>“Yok, çok içtim. Vallahi arabayı sokamayacağım eve... Ne gülüyorsun, deve!”</p>
			<p>“E, ne diyorduk. Bu oğlan gitti mi, yani habersiz şimdi?”</p>
			<p>“Oğlana da, sana da bu faytonla girerim, şerefsizim.”</p>
			<p>Cemil atladı arabadan. Ortalığı toza bulayan tekerleklerin ardından baktı, kaldı.</p>
			<p>“Siktir git, lan. Adam belledik, konuşuyoruz biz de seninle.”</p>
			<p>Basmane’ye doğru ağırca ilerleyen vagonlar geçti önünden. O da yürüdü onlarla beraber. Arkadan gelen sese döndü.</p>
			<p>“Bu deyyus neden geri geldi ki?” dedi içinden.</p>
			<p>Atlar ayaklarının dibinde durdu.</p>
			<p>“Cemil, cigarayı bitirdin mi?”</p>
			<p>“Hı, attım.”</p>
			<p>“Ulan, nimet atılır mı?”</p>
			<p>Güldüler karşılıklı. </p>
			<p>Cemil sıçradı, çıktı faytona. Deri koltuklara yayıldı. Faytoncu yanından inleyerek geçen vagonlarla beraber atları sürdü.</p>
			<p>“Bugün çalışmasak, ha?”</p>
			<p>“Sen hayatında çalıştın mı ki?”</p>
			<p>“Ya evet, sen de kimya icat ediyorsun zaten. Akşama kadar atın kıçına bak dur.”</p>
			<p>Sonunda vagonlar durdu.</p>
			<p>Eli fileli, çantalı kalabalık doldurdu ortalığı. Birkaç karşılayıcı meraklı gözlerle koşturdu aralarında. Sarılanlar oldu. Kadının biri kirli mendiliyle yaşlı gözlerini sildi.</p>
			<p>“Boş musun, kardeş?”</p>
			<p>“Nereye amcacım?”</p>
			<p>“Buca’ya.”</p>
			<p>“Yok, oraya fayton bulunmaz. Otobüse bineceksiniz siz.”</p>
			<p>Kadın, adamın koluna sarıldı.</p>
			<p>“Ah, geç kalmasak.”</p>
			<p>Cemil başını uzattı.</p>
			<p>“Ne işin var, Buca’da beybaba? Kordon’a götürelim sizi. Abla yanında, keyif çatarsın bir kere.”</p>
			<p>Kadın yine çekiştirdi.</p>
			<p>“Acelemiz var.”</p>
			<p>Faytoncu atlara bir “bürrssst” çekti, sakinleştirdi.</p>
			<p>“Taksiye atlayın o zaman.”</p>
			<p>Adam durdu şöyle. Ne düşündü? Gözlerinin karasından ne geçti?</p>
			<p>“Hayırdır baba ya?” dedi Cemil, merakla.</p>
			<p>“Oğlan yatıyor orada.”</p>
			<p>“Buca’da?”</p>
			<p>“Evet. Üç ay oldu. Görüş varmış.”</p>
			<p>Faytoncu, Cemil’e göz kırptı.</p>
			<p>“Senin mekânın, lan!”</p>
			<p>Cemil arabadan atlayıp yanlarına doğru iki adım attı.</p>
			<p>“Hangi koğuşta?”</p>
			<p>Adam karısına döndü. Bakıştılar.</p>
			<p>“Beşinci koğuşmuş,” dedi kadın.</p>
			<p>Cemil alnını kaşıdı.</p>
			<p>“Yapma yahu!”</p>
			<p>Arkadaşına baktı.</p>
			<p>“Götürüverelim bu garipleri. Şimdi boş taksi de bulamazlar.”</p>
			<p>“Taa Buca’ya. Deli misin, be?”</p>
			<p>“Ben vereceğim, lan parasını. Hadi uzun etme.”</p>
			<p>Cemil, faytoncunun yanına kuruldu. Otobüslerin, hususilerin arasından kayıp geçtiler. Yokuşlara sardılar.</p>
			<p>Öndekiler fısıldaştı:</p>
			<p>“Beşinci koğuşu duyunca neden yumuşadın sen?”</p>
			<p>“Öyle işte.”</p>
			<p>“Söylesene oğlum. Dostun mu var koğuşta?”</p>
			<p>“Yok.”</p>
			<p>“Ee?”</p>
			<p>“Adamın hası orada yatar da ondan.”</p>
			<p>Arkadaki kamyon acı acı klakson çaldı. İyice sağa çekti faytoncu atları.</p>
			<p>“Baba,” dedi Cemil, arkasına dönerek. “Oğlun, neciydi senin?”</p>
			<p>“Talebe daha.”</p>
			<p>“İyi, iyi. Allah kurtarır, merak etme.”</p>
			<p>Faytoncu ıslık çalmaya başladı. Soldaki al donlu at kulak kabarttı, boynunu dikti. Faytoncu, bir “bürrssst” daha çekti. </p>
			<p>Yola devam ettiler.</p>
			<p class="tarih">4 Eylül 2007</p>
			</div>
  </body>
</html>