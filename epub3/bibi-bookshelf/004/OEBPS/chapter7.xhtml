<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>YILDIZ’I BULMALIYIM</h1>
		<h2>I</h2>
		<p>Şimdi sadece ışık var hayatımda. Boyun eğdiğim büyük cezanın tek tesellisini incecik gözkapaklarımın ardından alıyorum. Işık varsa gölge de var elbette ve birbirlerini tamamlayarak etrafımı kuşatan canlılığı anlamamı sağlıyorlar. Pencereye yaklaştığım, hatta dayanamayıp camı açtığım zamanlarda bu ikiliye sesler katılıyor. O an hissediyorum ki, yaşamak hâlâ çok tahrik edici ve ona kanıp kapılıvermek eskisinden de kolay. </p>
		<p>Sabah önce güvercinler geliyor. Yan komşunun pervaza bıraktığı ekmek kırıntılarını guruldayarak gagalıyorlar. Sonra bizim kata kadar uzanmış parmaklarını rüzgârlı havalarda çırpan erik ağacına kuzgun konuyor. Kanatlarını tehditkârca çırpıp uğursuz sesler çıkarıyor. Onun şakası olmadığını biliyorlar. Yolun karşısındaki elektrik direğine kaçan güvercinler kuzgunun iştahının sönmesini bekliyorlar. Geri geldiklerine göre ben öyle olduğunu tahmin ediyorum en azından. Ne ilginç ki, gözlerim açıkken etraftaki kuşları merak edip izlememişim hiç. Oysa işim gözleyip takip etmek değil miydi benim?</p>
		<p>Ama altımızdaki bakkalın ekmek ve süt kasasını, içinde mutlaka gazete öbekleriyle, kenara itişini ve dükkânın kilidini kapıyı omuzlayarak açışını hatırlıyorum.</p>
		<p>“Günaydın Ferit Bey. Gazetenizi kapıya bırakıyorum birazdan.”</p>
		<p>Evden çıkarken hep sinirli olurdum. Okunması gereken dosyalar, yarım bırakılmış krokiler, isim listeleri, ifade tutanakları, ses bantları beni beklerdi. İki sokak ötede duran arabaya kadar koşar adım giderken bakkalın suskun ve ürkmüş bakışını hâlâ anımsıyorum. </p>
		<p>Arka koltukta silah var. El çantasının içinde. Kılıfıyla birlikte iç cebime koyuyorum. Bu yüzden çok kızıyorlar bana. Aniden yolu kesebilirler. Çapraz ateşten ancak daha büyük karşı gürültüyle kurtulmak mümkün. Oysa ben ona dokunmak bile istemiyorum. Koynumdaki demirin yılan soğuğu yayılıp eziyor beni. </p>
		<p>Oysa o sıralar neredeyse herkesin ensesine dayalıydı bu ölüm kuşu. </p>
		<p>Aramızda “büyük gürültü” dediğimiz o beklenen çığ koptuğunda beni B Grubu’nun başına getirdiler. İtiraz etmeyi ve emekliliğimi istemeyi düşünüyordum ama bunu yapmadım. Sonunda zirveye ulaşmıştım. Yıllar süren zorunlu görevlerin, boğaz boğaza geçen günlerin, ölüm ve idrar kokan hücrelerde attığım adımların, parmaklarımın arasında sönüp ölen sigaraların sonunda buradaydım. Ve şimdi daha kötü günler göreceğimi bilsem bile “tamam” demek istemiyordum. </p>
		<p>Sinirlendiğimde cebimden kedigözlü gümüş yüzüğümü çıkarıp parmağıma takıyordum. Sonra önümde kolları arkadan kelepçeli duranın gözbağını çözüyordum. İlk yumruğu onun hizasındaki duvara vurduğumda dökülen sıvaları görmesini istiyordum. Beni tanımaları umurumda değildi. Ama bir sonraki vuruşun nereden geleceğini bilmemeleri için bağı yeniden çekiyordum. </p>
		<p>İşte yüzüğümde biriken kan yüzünden bu işin başındaydım.</p>
		<p>B Grubu, işin son noktası. Hiçbir kaydın tutulmadığı, izin sürülemeyeceği, öncesi ve sonrasının bilinemeyeceği mutlak sessizlik yeri. </p>
		<p>O akşam eve erken döndüm. Yorgunluk kemiklerime kadar işlemiş. Bu defa arabanın beni kapıya kadar bırakmasına ses çıkarmadım.</p>
		<p>Bakkal karşıladı beni. </p>
		<p>“Ferit Bey, çok özür dilerim. Yakın bir akrabam var içeride. Sizinle iki dakika görüşmek istiyor.”</p>
		<p>Bu konuşma için saatlerce çalışmış belli ki. Yine de dili kurumuş ağzında dönmüyordu. Tekleyerek çıkardığı kelimeleri korkuyla ıslamayı deniyordu ama nafile. Bakışlarım onu daha da yıkıyor olmalıydı ki iki adım attı geriye doğru.</p>
		<p>Onu geçip apartmana girmem gerekirdi aslında. İsmini ve adresini verir, ertesi gün eve yeniden döndüğümde boş dükkânın önünden yürür giderdim. Ama yapmadım. Birlikte dükkâna girdik.</p>
		<p> Kavuşmuş elleriyle önünde yanan tüplü sobaya doğru eğilmiş düşünüyordu. Beni görünce toparlandı. Kalkarken sandalyenin arkalığına attığı mantosu kayıp etekleriyle yeri örttü. Üçümüz bir süre konuşmadan ayakta bekledik. Birden işaret gelmiş gibi ardına döndü, mantosuna eğildi.</p>
		<p>“Bu ağabeyimin fotoğrafı. İsmi arkasında yazılı. Hüseyin Solmaz.”</p>
		<p>Öfkemin dizlerime doğru yükselmekte olduğunu hissediyordum. Uzattığını almadım. Havada duran parmaklarıyla birlikte incecik bir koku da yükselmişti. Esmer buğday kokusu. Elimi cebime attım. Yüzüğüm orada duruyordu. Buz gibi.</p>
		<p>“Ondan altı aydır haber alamıyoruz.”</p>
		<p>Bakkala döndüm.</p>
		<p>“Bak, daha önce de söyledim, ben Milli Eğitim’de çalışıyorum. Benimle ne ilgisi var bu konunun?”</p>
		<p>“Yok, beyim, bizi yanlış anladınız. Hani çevreniz geniştir, belki bir yardımınız olur diye düşündük. Malum, ateş düştüğü yeri yakıyor. Yani şaşkınlık bizimkisi.”</p>
		<p>“Lütfen yardım edin. Annemle ağabeyimden başka kimsem yok ve annem günlerdir uyuyamıyor.”</p>
		<p>Gözlerine baktım. Gri iki gölün sularına binlerce damla düşmüş, için için dalgalanıyordu.</p>
		<p>“Hiçbir yardımım olamaz. Siz en iyisi Sıkıyönetim’e gidin.”</p>
		<p>Ertesi gün derin araştırma şefinin getirdiği dosya masamın üzerindeydi. Kızın adı Yıldız. Tıp Fakültesi’nde okuyor. Baba demiryolcu. İki yıl önce hareket memurluğundaki gece nöbetinde ölmüş. Cümledeki “kalp krizi” lafının altını kırmızı kalemle çizmiş birisi. Anne ev kadını. Ağabey sendikacı. Şu okulu bırakıp fabrikaya gidenlerden. Bir yıl Edebiyat Fakültesi’ne devam etmiş. Dosyanın içinde çocukla ilgili kalın zarf var. Açmıyorum. Evlerinin önünde çekilmiş bir fotoğrafı elime alıyorum. Kurban kesilmiş. Ağabeyiyle yan yana durmuşlar, yerdeki başsız hayvanın yüzülüşünü ifadesizce izliyorlar. Kaldırımdaki plastik leğenlere doğru eğilen annesi olmalı. Elinde bıçakla duran adamın altına keçeli kalemle “ilgisiz şahıs” notu düşülmüş.</p>
		<p>Akşam çıkışta garajdan taksi plakalı bir araba istedim. Müşteri ışığını kapatıp Gürçeşme’deki adrese sürdüm. Mavi yokuşun sonunda tek katlı evlerinin önüne geldim. Briketten duvarın ardında ağaçlar var. İnen karanlığın altında eriğe benzettim onları. Çekili tül perde yanan tavan lambasının ışığını süzerek dışarıya bırakıyordu. Önce annesi girdi içeriye. Elinde yuvarlak tepsi, üzerinde tüten küçük tencereyle. Ardından Yıldız tabakları ve ekmek sepetini getirdi. Odaya salatayla yeniden döndüğünde yaşlı kadın buhar taşan tencereyi tabaklara pay ediyordu. Hiç konuşmadılar. Suskun bakışlarla birbirlerini süzerek ağır ağır akşam yemeklerini yediler.</p>
		<p>Cebimden ses bandını çıkartıp arabanın teybine ittim. </p>
		<div class="epigraph html5_section">
			<p><em>— Alo?</em></p>
			<p><em>— Seniham Teyze benim, Şerife.</em></p>
			<p><em>— Kim dedin?</em></p>
			<p><em>— Şerife. Küçük Ahmet’in torunu. Bildin mi beni?</em></p>
			<p><em>— Şükür iyiyim kızım. Baban nasıl?</em></p>
			<p><em>— Hepimiz iyiyiz... Seniham Teyze, ben oğlanı soracaktım. Nasıl, haber var mı, hiç?</em></p>
			<p><em>— Yok kızım. Yıldız gidip geliyor. Avukat tuttuk. İstida verilecekmiş yarın.</em></p>
			<p><em>— Hadi hayırlısı...</em></p>
		</div>
		<p>Bunu geçiyorum. İki yanlış arama var. Ziraat Bankası’nın numarasıyla çok benzermiş telefonları. Yıldız söyleniyor kapatmadan önce. Sonunda aradığımı buluyorum.</p>
		<div class="epigraph html5_section">
			<p><em>— Yıldız, yarın seni bekliyorum tamam mı?</em></p>
			<p><em>— Yoksa haber mi var?</em></p>
			<p><em>— ...</em></p>
			<p><em>— Tamam, görüşürüz.</em></p>
		</div>
		<p>Konak’taki genel telefonlardan birinden yapılmış arama. Notları çakmak ışığında karıştırırken görüyorum.</p>
		<p>Yıldız odasına geçiyor. Bulaşıkları yıkamış olmalı. Çekili perdenin ardında krem rengi geceliğini giydiğini düşünüyorum. Terlikleri başucuna çıkarmıştır. Uyumadan iki sayfa bir şeyler okumuş olmalı. </p>
		<p>Ertesi gün fakültedeki adamım aradı. Yıldız boş konferans salonunda iki kişiyle görüşmüş. Fotoğrafları öğlene masamda istedim. Ağabeyinin zarfını açmıyorum. </p>
		<p>Kısa bir izin dilekçesi yazdım. Son üç yıldır tek bir gün bile işimin başımdan ayrılmadığımı ve yorgunluğumun maruz görülmesini diledim. Yardımcım karşımda yalvaran gözlerle bana bakıyordu. Şehirde yeni bir operasyon başlamıştı ve onca sorguyu tek başına nasıl bağlayacağını bilemiyordu.</p>
		<p>“Sen halledersin her şeyi,” dedim, “iki hafta sonra dönüyorum zaten.”</p>
		<p>“Bari bugün aşağıya gelseydiniz. Kalp hastası bir kız getirdiler. Bizimkilerin elinde kalacak diye korkuyorum.”</p>
		<p>“Kız” kelimesini duyunca elimdeki kalem dondu. Sanki Yıldız aşağıda, tabanı hiç kurumayan hücrenin bir köşesine serilmiş idrar kokulu battaniyenin üzerinde yatıyormuş gibi hissettim. İçimden yükselen ağlamayı öfkeli kandan bir el paçasından tutup yere serdi, üzerinde tepindi.</p>
		<p>“Sık ara verin. Her defasında doktor bir baksın.”</p>
		<p>Yine aynı evin önüne gittim. Arabayı bu defa aynı kaldırımın biraz ilerisine çektim. </p>
		<h2>II</h2>
			<p>Kış güneşi Körfez’in üzerinde hızla kayboluyordu ve denizden yükselen kırık ışıklar griye doğru sönen aydınlığı çaresizce tutmaya çalışıyordu. Uzun, beyaz minibüs Bayraklı’nın deniz gören sırtını yılan gibi dolanan yolun kenarına yanaştı. Direksiyonda oturan adam arkasındaki küçük pencereden minibüsün kapalı bölümüne doğru baktı.</p>
			<p>“On dakikamız var. Erken mi geldik sence?”</p>
			<p>İçeriden ürkek bir ses duyuldu:</p>
			<p>“Ortalık nasıl?”</p>
			<p>“Pek kimse yok.”</p>
			<p>Şoför araçtan indi. Arkaya yürüdü. Kırmızı üçgen uyarı levhasını on adım geriye yolun kenarına oturttu. Yeniden minibüse vardı, kapının iç cebinden küçük İngiliz anahtarını çıkardı. Ön kaputu açtı, eğildi.</p>
			<p>Yanlarından ışıklar içinde belediye otobüsü geçti. Yorgun kadınlar ve adamlar indi ilerideki durakta. Sokak lambaları cızırtıyla yandı. Aşağıda limana koyu bir dağ gibi yanaşan yük gemisiyle beraber karanlık iyice çöktü. Çöpün içinden atlayan tekir kedi, acemi beyaz badana lekeleriyle kapatılmış ama hâlâ eski yazıları kusan duvarın önünden koştu. Minibüsün yanına vardı. Adamla bakıştılar.</p>
			<p>O sırada aracın içinden “Vakit geldi,” sesini duydu.</p>
			<p>Adam hızla kaputu indirdi. Minibüsün tavanında yatık duran anteni kaldırdı. İçeri girdi. Derin bir soluk alıp çalıştırdı. Farları yakmadan ağır ağır ilerlemeye başladılar.</p>
			<p>Şoför arkadan gelen sese kulak kabarttı.</p>
			<p>“Burası Özgür Türkiye’nin Sesi. Halkımıza; Cunta arkadaşlarımızı esir etti ama bizi teslim...”</p>
			<p>Yokuşun başına ulaştıklarında konuşma bitti. Minibüs aniden daldı şose yola. İki sokak ileride farları yandı. Tekerlekler hızla girilen virajlarda ıslık çalarak yola yapışmaya çalışıyordu. Sonunda düze inen nehirler gibi sakinleştiler. Büyük bahçesinin ortasında yükselen eski bir okulun önünde durdu minibüs. Arka kapıdan atlayan adam zıplayıp yukarıdaki anteni büktü. Ardına bakmadan küçük duvarı aştı, bahçeye girdi. Hızlı adımlarla çamura batmış yeşillikleri geçti. Okulun arka çıkışından diğer yola geçti. Nefes nefeseydi. Biraz sakinleşmek için sigara yaktı. Yaklaşan ışığı görünce el kaldırdı. Dolmuşun ön koltuğuna kuruldu. Sıcaktı içerisi. Ama sırtındaki ürperme geçmiyordu bir türlü. Sigarasından arka arkaya nefesler aldı.</p>
			<p>“Abi, dertlisin galiba?”</p>
			<p>Dolmuş şoförü gülümseyerek ona bakıyordu. Parmakları arasındaki sigaranın farkına vardı. O da gülümsedi.</p>
			<p>“Sorma. İş güç,” dedi hafif açık pencereden izmariti atarken.</p>
			<p>Tren yoluna kadar yavaşça ilerlediler. Arada binenler oldu. Radyonun sesi inip yükseldi, cızırtılar geldi. </p>
			<p>İstasyonun önünde indi. Gişeden bilet altı. Kimsesiz banklardan birine oturdu. Yorgunluk dağ gibi üzerine yıkılıyordu. Uykuya düşmek üzereydi ki banliyö treni tıkırdayarak tantanları geçti. Durdu.</p>
			<p>Çeyrek saat sonra tanıdık sokaklarda yürüyordu. Kahvenin önünden geçerken karşı kaldırıma geçti, paltosunun yakalarını kaldırdı. Camlar buharla kaplıydı. Kapıya yakın masada serili gazetelere eğilmiş iki kişi hararetle tartışıyordu.</p>
			<p>“Ah, bu çocuklar hep aynı,” dedi içinden. “Yine at oynuyorlar.”</p>
			<p>Gidip kapıyı açmak ve “Ben geldim,” diyerek sarılmak istedi. Ocakçı Salih Amca, ellerini önlüğüne sürüp, “Vay vay, vay! Sen nerelerdeydin yahu?” diyerek yanına koşacak, diğer masalardan yükselen taş sesleri aniden duracak ve gülen bakışlar ona çevrilecekti.</p>
			<p>Aklına üşüşenleri kovup başını daha da omuzlarına gömdü.</p>
			<p>Soğuk bir yağmur başladı.</p>
			<p>Eve yaklaştıkça yavaşladı. Penceden sızan ışığa yakalandı. Perdelerden kaçan pırıltılar etrafını sardı. Doğduğu evin kokusu, bildik ayak tıpırtıları, kapıları açan, mutfakta yemeğin altını kısan, ekmek doğrayan, sehpanın üzerinde duran kitabın kapağını çeviren bütün soluklar yan yana gelip bir ağ gibi örüldüler etrafında. Onu bütün bunlardan ayıran tek sıra briketten duvar şeffaflaştı. Görünmez bir el şimdi etrafında dolanan ve ağırlaşan zamanla beraber onu imkânsızlığa, yani sevdiklerinin arasına doğru itiyordu.</p>
			<p>Duvara dayanıp soluklandı. Islak saçlarını alnından geriye doğru itti. Son kez baktı perdenin gerisindeki aydınlığa. Yürümeye devam etti.</p>
			<p>Henüz iki ev ilerlemişti ki, yandaki karanlık bahçeden ses duyuldu:</p>
			<p>“Hüseyin!”</p>
			<p>Dönmesine fırsat olmadan sırtına iki kişi bindi. Çelme takıp yere düşürdüler. Birisi diziyle sırtını bastırıp sağ kolunu kıvırdı. Diğeri sol omzuna binmişti. Her şey yıldırım hızıyla oldu. Üzerini aradılar. Cüzdan ve anahtarını aldılar. Elleri arkadan kelepçelendi.</p>
			<p>Hüseyin zorlanarak kaldırdı başını. Cilalı derisi yere düşen sokak lambasının ışığında parlayan bir çift ayakkabı durdu önünde. Gölge eğildi. Ellerinin arasında tuttuğu gümüş renkli sigara tablasını açtı, içinden tek sigara çekti. Yaktı. Hüseyin son bir gayretle yakınındaki yüzü görmek için doğrulmaya çalıştı ama ensesine basan soğuk bir ökçe başını ıslak asfalta yapıştırdı.</p>
			<h2>III</h2>
			<p>Yıldız, sokağın başında, elleri krem rengi mantosunda dalgın bakışlarıyla belirdi dikiz aynasında. Arabadan indim, ona doğru yürüdüm.</p>
			<p>“Merhaba.”</p>
			<p>İrkildi. Gözlerimin içine baktı. Orada kaldı bir süre.</p>
			<p>“Beni hatırladınız mı?”</p>
			<p>Daldığı rüyadan uyanmaya çalışan insanlar gibi ürperdi.</p>
			<p>“Evet. Siz...”</p>
			<p>“Ben ağabeyiniz için konuşmak istemiştim. Siz gittikten sonra bir arkadaşımı aradım. Bugün ondan haber geldi. Sabah onun yanındaydım. Ağabeyinizin sağlığı yerinde. Yakında evde olur dediler.” </p>
			<p>Yıldız dalgalandı. Bakışları dudaklarımdaydı. Zamanı geri almamı ve söylediklerimi defalarca yeniden duymayı istiyor gibiydi. Yanı başımızdaki duvara dokunup destek aldı.</p>
			<p>“Bunu ne kadar zamandır beklediğimi bilemezsiniz. Şimdi inanamıyorum, sanki rüya görüyorum.”</p>
			<p>O anda, tüm bunları söylerken ve omuzlarına düşen saçlarını eliyle toplayıp arkaya atarken içimde, yıllardır duymadığım, hatta belki de hiç rastlamadığım bir ağrı başını doğrultup beni yakaladı. </p>
			<p>İçimden taşan bulanık suları bastırmak için sigara tablamı çıkardım. Gümüş parıltılara baktı derin derin.</p>
			<p>“Onu görebilir miyim?”</p>
			<p>“Bu pek mümkün değil... Ama sanırım ben ona ulaşabilirim.”</p>
			<p>Ağzımdan dökülen lavları geri toplayamadım. Şimdi zamanı geriye sarıp bunu hiç söylememeyi isteyen bendim.</p>
			<p>“Bir dakika bekler misiniz?” </p>
			<p>Mantosuna sarılıp eve doğru koştu. Bahçe kapısını itti. Demir kapaklar gürültüyle savrulurken aceleyle evin kapını açıp kayboldu.</p>
			<p>Dönüp gitmem gerekiyordu. Oysa tere batmış ellerimi nereye koyacağımı bilmeden bekliyordum.</p>
			<p>Elinde gazete kâğıdına aceleyle sarılmış paketle geri geldi.</p>
			<p>“Bunu ağabeyime verir misiniz? İki parça temiz çamaşır bulabildim.”</p>
			<p>Paketi aldım. Kolumdan yakaladı.</p>
			<p>“Onun gözleri mavidir. Tıpkı sizinkiler gibi.” </p>
			<p>Cebinden o gün gösterdiği fotoğrafı çıkardı.</p>
			<p>“Bu onun fotoğrafı. İsmi Hüseyin Solmaz. Arkada yazıyor.”</p>
			<p>Yüzündeki acının izi derinleşip kan lekeleriyle doluyordu.</p>
			<p>“Altı ay oldu. Tam altı ay. Her günü çiziyorum buraya.”</p>
			<p>Parmağını kulak hizasından başlayıp göğsüne kadar indirdi. </p>
			<p>Kolumu kurtardım ama dönüp gitmeme izin vermedi. İki eliyle yakamı tuttu. </p>
			<p>“Onu geri getirin!”</p>
			<p>Ağzından boşalan acı kokulu soluk yüzümü yakıyordu. Nafile çabayla ittim onu. Etime yapışmış gibiydi. Sonunda kollarından yakalayıp kopardım kendimden. Sendeleyerek yere yığıldı. Arabaya koşarak bindim. Gaza bastım.</p>
			<p>Evim bu yangın yerine dönmüş şehirden çekip alabilir miydi beni?</p>
			<p>Bildik duvarlar arasına girince nefesim düzeldi. Kapıya sırtımı dayayıp çöktüm. Karanlıkla birlikte uykuya teslim oldum.</p>
			<p>Gecenin derinliğinde omzumdan tutup sarstım kendimi. Uyandırdım. Boşalmış içimi çevreleyen titrek tenimi ensemden çekip ayaklarımın üzerine diktim. Sürükledim ardımdan. Masada Hüseyin’in zarfı ve Yıldız’ın verdiği paket yan yana duruyordu.</p>
			<p>“Zarfı aç,” dedim.</p>
			<p>Kanın çekildiği parmaklarım titreyerek sert sarı kâğıdın ağzını yırttı. İçinden Hüseyin’in fotoğrafları döküldü. Beyaz bir masanın üzerinde yatıyor. Örtüden sıyrılan çıplak omuzlarına ıslak saçları değmiş. Kaşının üzerinde kurumuş kan lekeleri. Uzamış sakalları kirli gölgelerle büyümüş yüzünde. Gözleri açık. Dönüp kendime bakıyorum. Geçekten benim gözlerim bunlar. Sadece mavisi donmaya yüz tutmuş. </p>
			<p>Yıldız’ın verdiği paketi yırttım. İki atlet, don. Temiz çamaşır kokusu. Katlanmış çorap çiftinin içindeki sertliğe dokunuyor parmaklarım. Açıyorum. Küçük bir naylon torbaya tıkıştırılmış közlenmiş ve soyulmuş kestaneler.</p>
			<p>O anda evin içerisinde etrafı dikenli bir çığlık kopuyor. Duvarlar çizik içinde kalıyor. Kan sızıyor kesik sıvaların arasından. </p>
			<p>Öfkeyle kalkıyorum. Kendimi boğazımdan tutup sürüklüyorum. Direnen ayaklarım, çırpınan ellerim fayda etmiyor. </p>
			<p>Banyoda çekmeceleri karıştırıyorum. Büyük bir dikiş iğnesi, mavi renk masura. İğneyi yay gibi büküyorum. İplik küçük delikten geçip iki kat oluyor. Sonuna düğüm atıyorum. Aynada son kez mavi gözlerime bakıyorum. </p>
			<p>Gözkapaklarımı diktikçe duvardan süzülen kanlar geri çekilmeye başladı. Çığlık yavaşladı. Sustu.</p>
			<p>Evden çıkıp yolun karşısına geçtiğimde yukarıya kaldırdım başımı. Pencereye dayanmış kapalı gözlerle boşluğu dinleyen kendimi gördüm.</p>
			<p>Artık Yıldız’ı bulmalıyım.</p>
			<p class="tarih">Aralık 2007</p>
			</div>
  </body>
</html>