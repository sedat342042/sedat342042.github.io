<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Alnı Mavide</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="container html5_section">
		<h1>ASLINDA SON GÜN OLDU<br/>HER ŞEY</h1>
			<p>Ben yolcu değilim. Otobüsleri de sevmem. Yanıma mecburen sığışanlar da beni sevmez. Sadece iri cüssem değil, kokum da onları ürkütür. Ellerimdeki ince, belli belirsiz kesiklere dikkat kesilirler. Sessizce sarı saçlarımı ve sol omzumdan enseme doğru uzanan gülsüz diken dövmesini izlerler. </p>
			<p>Beni hiç sevmezler işte. Ama mecburen aynı otobüse binerler. Şehrin merkezinden kalkıp buğday tarlalarıyla çevrili dış mahallelerine giden tek hat bu. </p>
			<p>Ben de onlarla olmaktan memnun sayılmam. Ama mecburen aynı otobüse binerim. Beni evden işe götürecek tek hat bu. </p>
			<p>Yaza doğru fark ettim onu. Gümrük durağından biniyordu. Başı önde. Dağınık saçlarını aceleyle dalgalandırıp kulağının arkasına atıyor ve ilk bulduğu boş yere çöküyordu. </p>
			<p>Koltuğunun altında kalın kitaplar taşıyordu. Açıp bakıyordu. Sonra otobüs tutuyordu galiba. Başını kaldırıp kirli tavanı izliyor, açık sayfaya parmağını basarak yerini kaybetmemeye çalışıyordu. </p>
			<p>İnatçı olduğunu anladım. Kaç defa kusacak gibi oldu. Hatta bir keresinde, yanında oturan kıvırcık saçlı deli, cebinden kolonyalı mendil çıkarıp verdi. Aceleyle yırttı, mendili burnuna götürürken içi boşalmış gümüş renkli kabı kaldığı sayfaya sıkıştırdı. </p>
			<p>Kusmadı ama. Okumaya devam etti.</p>
			<p>Üniversite durağında inince boşalttığı yere oturdum. Deli hiç hoşlanmadı bundan. </p>
			<p>“Kalkar mısınız?”</p>
			<p>“Neden? Burası devletin oturağı.”</p>
			<p>“Hayır! Sevgilimin yeri. Az önce indi.”</p>
			<p>Ben bunu kolayca döverdim. Hatta kıvırcık saçlarından tutup yüzünü cama da yapıştırırdım. Ama sevdim adamı. </p>
			<p>“Biz Girit’e yerleşeceğiz. Orada çocuk doğurmak istiyor. Denize bakan bir yamaçta bacaklarını açıp haykırmak.”</p>
			<p>Boynuna dürbün asmıştı. </p>
			<p>“Bakar mısınız?”</p>
			<p>“Yok, istemem.”</p>
			<p>“O zaman buradan kalkın lütfen. Sevgilimin yeri.”</p>
			<p>Bir arkaya geçtim. </p>
			<p>İki durak sonra indim. Kırmızı durağı. Benim durağım. </p>
			<p>Kızı her gün görür oldum. Deli bir daha binmedi otobüse.</p>
			<p>Sonra fazla mesai başladı. Daha çok sürü gelmeye başladı. Ölürcesine çalışıyordum.</p>
			<p>Kontrol şefine gittim.</p>
			<p>“Beni temizlik işine kaydıramaz mısınız?”</p>
			<p>Dürbünü bıraktı elinden.</p>
			<p>“Neden?”</p>
			<p>“Artık tahammül edemiyorum. Yüzlercesi geliyor. Arkası kesilmeyecek bunun.”</p>
			<p>“Peki,” dedi.</p>
			<p>İşimi değiştirmediler.</p>
			<p>Bir gün yanıma oturuverdi. </p>
			<p>“Boş mu?”</p>
			<p>“Tabii. Devletin oturağı.”</p>
			<p>Elimi cebime attım. Kolonyalı mendil. Ucundan açıp uzattım. Gülümsedi.</p>
			<p>“Ne okuduğumu hep merak ettin, değil mi?”</p>
			<p>“Yo.”</p>
			<p>Açtı büyük kitabı. Kaslar, kemikler, sinir yolları, kalbi açılmış bir adam, bir kadın kafasının kesiti.</p>
			<p>“Bu dalak mı?” dedim.</p>
			<p>“Evet. Nerden bildin?”</p>
			<p>Her gün dalakları, akciğerleri ve yürekleri ayrı kaplara koyuyordum.</p>
			<p>Ben susunca o devam etti.</p>
			<p>“Doktor olacağım ben bu yıl.”</p>
			<p>Durağına geldik.</p>
			<p>Ertesi gün yolda başı ağrıdı. Şoför eczanenin önünde durdu. Ön koltuktaki genç adam biraz söylendi. Ama yanındaki, karısı olmalı, kolundan çekip susturdu onu. Kokumdan anladı galiba.</p>
			<p>“Uykusuzum bu aralar. Bitirme sınavları var ya, ondan.”</p>
			<p>“Var ya” lafını ederken dudakları gelincikler gibi düştü yere. O zaman daha çok izledim onu. Gözleri kapalı, başı geride. Beyaz boynu var. Saçları usulca örtüyor kulaklarını. Çenesinin köşesinde belli belirsiz bir ben. Göğüslerine baktım. Gömleği, iki düğme arasında hafif açılmıştı. Nefes aldıkça kaynaştılar. </p>
			<p>Hep yan yana gittik. Durağında inip el salladı bana.</p>
			<p>Son gün, kitabını yere bırakıp dizlerimin üzerine koydu başını. Gözlerini yumdu.</p>
			<p>“İşi mi bıraktın sen?”</p>
			<p>“Evet.”</p>
			<p>“Neden?”</p>
			<p>“Artık kuzuları getirmeye başladılar. Dayanamadım bağırışlarına.”</p>
			<p>“İyi yapmışsın.”</p>
			<p>“Nerden anladın bıraktığımı?”</p>
			<p>“Kan kokmuyorsun.”</p>
			<p>Gözlerini yumdu. </p>
			<p>Elim göğüslerine gitti. Tutup çekti. Gülümsedi. Gözlerini açmadı.</p>
			<p>Önce üniversiteyi geçtik. Sonra benim durağımı. Mezbahaya baktım yan gözle.</p>
			<p>“Pis dünya,” diye söylendim. “Oluk oluk kan akıyor şimdi orada.”</p>
			<p>Son durakta bizden başka kimse kalmadı. Şoför uçurumun kenarına park etti otobüsü. Çoraplarını da çıkarıp ayaklarını direksiyonun üzerine koydu. Kestirmeye başladı.</p>
			<p>Elim göğüslerine vardı yine. Gülümsedi. </p>
			<p>Uçurumdan bir martı kalktı. Boynunda dürbün vardı galiba. Ya da bana öyle geldi.</p>
			<p class="tarih">28 Haziran 2007</p>
			</div>
  </body>
</html>