<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>olu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">İkinci Bölüm</h2>

  <p class="normal">Tentetnikov’un sağlıklı, güçlü atlarının çektiği kolyaska, önce meşe koruluğundan, sonra yeşermeye başlamış ekin tarlalarının arasından, en sonra da göz erimine doğru engin kırların görünüp yittiği tepeler arasından geçerek, iki yanı ıhlamurlu geniş yolu da geride bırakıp Çiçikov’u generalin çiftliğine ulaştırdı; on versta yarım saatten biraz fazla sürdü ve köye yaklaşırken iki yanı ıhlamurlu yol sağa doğru kıvrılıp alt bölümleri sazlarla sepet gibi örülmüş servili bir yola dönüştü ve gidip büyük bir dökme demir kapının önünde durdu; kapının nakışlarından generalin sekiz Korint sütunlu evinin göz alıcı ahşap oymalarla süslü ön cephesi görünüyordu. Hiçbir şeyin eskimesine fırsat tanımayan, her şeyi durmamacasına yenileyen yağlıboya kokuyordu her yan. Tertemiz avlu, parke kaplı bir salonu andırıyordu. Evin merdivenlerine yanaşan arabadan çevik ama saygılı bir tavırla inen Çiçikov, gelişinin generale bildirilmesini istedi, onu doğruca generalin çalışma odasına aldılar.</p>

  <p class="normal">General yapılı bir adamdı ve bu Çiçikov’u şaşırttı. Ahududu rengi, siyaha çalan koyu kırmızı saten bir robdöşambr giymişti üzerine. Aydınlık, yiğit bir yüzü, hafif ağarmış uzun bıyık ve favorileri vardı. Saçları kısa, hele ensesinde büsbütün kısa kesilmişti. Üç kattı ensesi; üç kalın, yatay kırmadan oluşuyordu! Boynu geniş ve kalındı, kısacası uzun hizmet yıllarının bütün görkemini üzerinde taşıyan, ense kulak yerinde denilen adamlardandı. Sesi bas ve hafif kısıktı. Hali, hareketleri tam generalceydi. General Betrişçev’in bütün günahkârlar gibi, hepimiz gibi hem üstünlükleri hem de eksikleri vardı. Rus insanında hemen hep olduğu gibi tam bir gelişigüzellik, rastgelelik içindeydi bu özellikler onda. Gönlü yücelik, fedakârlık, cömertlik, zekâ, zor anlarda cesaret, gözü karalık gibi üstün birtakım özellikler, bencillik, aşırı özsaygı, gurur, kibir, mevki ve ün düşkünlüğü gibi hemen herkeste bulunabilecek birtakım eksiklerle iç içeydi. Askerlik hizmetinde onu geride bırakanları sevmez, onlardan iğneleyici, alaycı, zehirli bir dille söz ederdi. Bu konuda payına en acımasız eleştirilerin düştüğü kişi, akıl ve yetenek yönünden kendisinden aşağı gördüğü, ama rütbece onu geride bıraktığı gibi, ayrıca iki ilin birden valiliğine atanan eski silah arkadaşlarından biriydi; üstelik tersliğe bakın ki onun köyünün bağlı olduğu il de bu iki ilden biriydi, böylece o da kendini bir anda bu yeteneksiz silah arkadaşının yönetimi altında buluvermişti. Bunun öcünü almak için her fırsatta onu iğneliyor, onunla alay ediyor, yayınladığı her emri eleştiriyor, her uygulamasını aptalca buluyordu. İyi yürekli, ama alaycı bir adamdı general. Yarışmayı, yarışta kazanmayı, parlamayı, parmakla gösterilmeyi, zekâsının övülmesini, başkalarının bilmediği şeyleri bilmeyi sever, kendisinin bilmediği şeyleri bilenleri sevmezdi. Kısmen yabancı bir eğitim alarak yetişmişti, ama tam bir Rus beyzadesi rolü oynamak isterdi. Karakterindeki bu inişler çıkışlar, bu apaçık karşıtlıklar nedeniyle görevi sırasında kaçınılmaz olarak pek çok tatsızlıkla karşılaşmış, bir kez bile kabahati kendinde arama olgunluğunu göstermeden hep karşıtları olarak gördüğü birilerini suçlamış, sonuçta da emekliliğini isteyip ordudan ayrılmıştı. O burnundan kıl aldırmaz, azametli havalarını emekli olduktan sonra da sürdürmüştü. Üzerinde ister redingot, ister frak, ister robdöşambr olsun duruşunda, tutumunda hiçbir değişiklik olmazdı. Sesinden bedeninin en küçük hareketlerine dek her halinde, karşısındakilerde saygı değilse de en azından ürkeklik yaratan buyurgan bir hava vardı.</p>

  <p class="normal">Çiçikov saygıyı da ürkekliği de, her ikisini de duydu. Başını saygıyla yana eğip fincan dolu bir tepsiyi kaldırmak isteyen bir garson gibi kollarını genişçe iki yana açtı, öne doğru ustaca eğilerek sözlerine şöyle başladı:</p>

  <p class="normal">— Ekselanslarına kendimi takdim etmeyi, savaş alanlarında yurdumuzu kurtaran kahramanlıklarına duyduğum saygıyı huzurlarına bizzat çıkarak ifade etmeyi görevim bildim.</p>

  <p class="normal">Generalin hoşuna gitmemesi olanaksızdı böyle bir girişin, görüldüğü kadarıyla gitmişti de.</p>

  <p class="normal">— Tanıştığımıza çok sevindim. Lütfen şöyle buyurun. Nerede görev yapmıştınız acaba?</p>

  <p class="normal">Çiçikov koltuğa oturmak yerine ucuna hafifçe ilişti, eliyle koltuğun kolluğunu belli belirsiz tutarak:</p>

  <p class="normal">— Bendeniz çalışmaya ekselansları, –dedi,– her ne kadar maliye teşkilatında başladımsa da, sonraki süreçte muhtelif kuruluşlarda, o arada adalet teşkilatında, inşaat emlak dairesinde ve gümrüklerde hizmet etme fırsat ve imkânı buldum. Yaşamım dalgalar arasında savrulan bir gemiye benzetilebilir ekselansları. Diyebilirim ki sabırla büyüdüm, sabırla yetiştim, sabırla olgunlaştım, kısaca ete kemiğe bürünmüş sabırdan başka bir şey olmadığımı bile söyleyebilirim. Düşmanlarımdan çektiklerimi ise ne sözcükler ne de en usta ressamların fırçaları anlatabilir. Yollara düşüp ömrün kalan birkaç gününü geçirecek asude bir köşe aramaktayken, ekselanslarının yakın bir komşusunun konukseverliğinden yararlanma şansım oldu...</p>

  <p class="normal">— Yakın komşum?</p>

  <p class="normal">— Tentetnikov, ekselansları!..</p>

  <p class="normal">Generalin yüzü asıldı.</p>

  <p class="normal">— Size saygıda kusur ettiği için nasıl pişman olduğunu anlatamam ekselansları!</p>

  <p class="normal">— Saygıda kusur?..</p>

  <p class="normal">— Memleket için yaptığınız hizmetlere saygıda kusur! Pişmanlığını anlatacak söz bulamıyor. Kaç kez kendi kendine şöyle söylenirken duydum: “Ben ki ülkemizin kurtarıcılarının yiğitliklerini değerlendirebilen biriyim, nasıl bu kadar duyarsız olabildim!”</p>

  <p class="normal">General yumuşamış gibiydi:</p>

  <p class="normal">— Canım olur mu? Nereden çıkarıyor bunları? Kendisine kızmış falan değilim. Aslında ben kendisini severim ve ileride yurduna yararlı bir insan olacağından da hiç kuşkum yok...</p>

  <p class="normal">— Hakkıaliniz var ekselansları, ne kadar doğru söylediniz: Yurduna yararlı bir insan! Üstelik hem kalemi kuvvetli, hem de konuşma sanatında...</p>

  <p class="normal">— Uyduruk bir şeyler yazıyor galiba... manzume falan?..</p>

  <p class="normal">— Uyduruk şeyler değil ekselansları...</p>

  <p class="normal">— Ne ya peki?</p>

  <p class="normal">— Şey ekselansları... tarih!</p>

  <p class="normal">— Tarih mi? Ne tarihi?</p>

  <p class="normal">— Şey tarihi... –Karşısında bir general olduğundan mı, yoksa konuya daha bir önem vermek istediğinden mi, nedense artık: “Generaller tarihi!” deyiverdi Çiçikov.– Evet, generaller tarihi ekselansları!</p>

  <p class="normal">— Nasıl yani? Hangi generallerin tarihiymiş bu?</p>

  <p class="normal">— Genel olarak generallerin, ekselansları. Genel bir generaller tarihi. Ama genel derken elbet ülkemizle sınırlı.</p>

  <p class="normal">Çiçikov ipin ucunu hepten kaçırmıştı. “Tanrım, yine neler saçmalıyorum ben!” diye geçirdi içinden.</p>

  <p class="normal">— Bağışlayın, ama tam anlayamadım. Yani burada amaç, belli bir dönemin tarihini mi yansıtmak, yoksa ayrı ayrı özyaşamöyküleri mi vermek. Ve eğer söz konusu olan bu ikincisiyse bütün generaller mi girecek kitaba, yoksa yalnızca 1812 savaşına katılanlar mı?</p>

  <p class="normal">— Tam buyurduğunuz gibi ekselansları: 1812 savaşına katılanlar. –Sözlerini tamamlayınca, “Bu sözler gerçekten benim mi ağzımdan çıkıyor?” diye geçirdi içinden.</p>

  <p class="normal">— Madem öyle neden buraya, bana gelmiyor? Pek çok ilginç malzemeye ulaşmasında yardımcı olabilirdim kendisine.</p>

  <p class="normal">— Çekiniyor ekselansları.</p>

  <p class="normal">— Canım olur mu öyle saçmalık! Bir iki tatsız söz yüzünden olacak şey mi? Ben başkalarına benzemem: Kalkar ona giderim, haberi olsun!</p>

  <p class="normal">— Buna elbette izin vermez ekselansları... kendisi buraya gelir, –dedi Çiçikov; kendini toparlamış, cesareti yerine gelmişti. “İyi ki şu generaller tarihini akıl ettim!” diye düşündü. “Dilim yüzünden bir gün başım esaslı belaya girecek ya dur bakalım!”</p>

  <p class="normal">Bu sırada hafif bir tıkırtı duyuldu. İşlemeli ceviz kapı aralandı, kapı aralığında bir eli kapının pirinç topuzunda, bir genç kız göründü. Eğer loş odaya arkadan güçlü lambalarla aydınlatılan ışıl ışıl bir tablo birdenbire sokuluvermiş olsaydı, ancak bu kadar etki yaratabilirdi. Onunla birlikte sanki güneş doldu odaya, generalin asık yüzlü odasının birden yüzü gülüverdi. Çiçikov önce anlayamadı karşısında duranı: Ancak antik heykellerde görülebilecek temiz, soylu yüz çizgilerine sahip bu yaratık kimdi, neydi, nasıl bir toprağın yetiştirmesiydi? İncecik bedeni, upuzun boyuyla tıpkı bir ok gibi, hedefine yönelmiş, hafif, uçucu, çevresindeki her şeyin üzerine yükseliyor gibiydi. Oysa o kadar uzun boylu değildi. Bedeninin bütün parçalarının birbiriyle eşsiz bir uyum içinde oluşundan kaynaklanan bir göz yanılmasıydı bu. Üzerinde giysisinin öyle bir duruşu vardı ki, sanki dünyanın en iyi terzileri onu en güzel nasıl giydirebiliriz diye kafa kafaya vermişlerdi. Ama burada da bir hayal oyunu söz konusuydu. Üzerindeki giysiyi kendisi hazırlamış ve giymişti: Tek parça bir kumaş hiç kesilmeden bir iki yerinden iğneyle tutturulmuştu, o kadar. Kumaş, bedenin üzerinde öyle kıvrımlar yapıyordu ki bütün bu ayrıntılar onunla birlikte bir tuvale yansıtılacak olsa, modaya uygun giyinmiş bütün genç kızlar onun önünde alaca bulaca görüntüleriyle pek acınası kalırlardı. Üzerindeki kışkırtıcı giysi tüm kıvrımlarıyla, dökülüşleriyle mermere olduğu gibi yansıtılabilseydi, ortaya dahice diye adlandırılabilecek bir başyapıt çıkardı.</p>

  <p class="normal">— Sizi sevgili şımarığımla tanıştırayım, –dedi general.– Ama daha adınızı bile bilmiyorum.</p>

  <p class="normal">Çiçikov başını mazlumca yana eğerek:</p>

  <p class="normal">— Savaş alanlarında yiğitlik göstererek parlayamamış birinin adını bilip de ne olacak ekselansları? –dedi.</p>

  <p class="normal">— Yine de bilsem iyi olurdu.</p>

  <p class="normal">Çiçikov önce lastik bir top yumuşaklığıyla geriye sıçradı, sonra bir asker çevikliğiyle derin bir reverans yaparak:</p>

  <p class="normal">— Pavel İvanoviç, ekselansları! –dedi.</p>

  <p class="normal">General, kızına dönerek:</p>

  <p class="normal">— Ulinka’cığım! –dedi.– Pavel İvanoviç o kadar ilginç bir şey söyledi ki az önce! Komşumuz Tentetnikov var ya, meğer bizim sandığımız gibi budalanın teki değilmiş. 1812 harekâtına katılan generallerin yaşam öykülerini yazıyormuş. Doğrusu son derece saygıdeğer bir iş!</p>

  <p class="normal">Ulinka çabuk çabuk:</p>

  <p class="normal">— Kim onun budala olduğunu söyledi ki? –dedi.– Senin her sözüne inandığın, gerçekteyse hem bir salak hem de bir alçak olan Vişnepokromov’dan başka?</p>

  <p class="normal">— Tamam biraz boş bir adamdır, ama alçaklığını nereden çıkardın?</p>

  <p class="normal">— Yalnızca boş değil, alçak, aşağılık, iğrenç bir adam! Kendi kardeşlerinin kalbini kıran, kız kardeşini evinden kovan bir adam iğrençtir!</p>

  <p class="normal">— Ama hayatım bunların hepsi birer söylenti.</p>

  <p class="normal">— Böyle şeyler laf olsun diye söylenmez. Doğrusu anlayamıyorum baba, sen ki bu kadar temiz yürekli bir insansın, kişiliği senin tam tersin olan, üstelik budalanın teki olduğunu da bildiğin birini buraya, evine nasıl kabul edebildiğini anlayamıyorum.</p>

  <p class="normal">General, Çiçikov’a dönüp, gülümseyerek:</p>

  <p class="normal">— Gördüğünüz gibi, –dedi,– sürekli tartışırız biz Ulinka’yla. –Sonra yeniden kızına döndü:– Ama bir tanem, adamı evimden kovacak halim de yok herhalde.</p>

  <p class="normal">— Hiç hak etmediği ilgiyi, sevgiyi göstermezsen, kovmana gerek kalmaz.</p>

  <p class="normal">Bu noktada kendisinin de bir şeyler söylemesi gerektiğini düşünen Çiçikov:</p>

  <p class="normal">— Dinimiz bizden özellikle de böylelerini sevmemizi istiyor hanımefendi, –dedi. Sonra generale döndü, yüzünde hafifçe yaltak bir gülümsemeyle:– “Sen bizim karamızı sev, akımızı seven nasılsa bulunur” sözünü ve bunun nasıl bir olay üzerine söylendiğini herhalde duymuşsunuzdur ekselansları? –diye ekledi.</p>

  <p class="normal">— Hayır, duymadım.</p>

  <p class="normal">Çiçikov, yüzünde yine o hafif yaltak gülümsemeyle:</p>

  <p class="normal">— Pek enteresan ve pek girift bir olay ve hakikaten ibretlik bir öyküdür ekselansları! –dedi.– Prens Hukzovskiy’nin çiftliğinin... ekselansları herhalde tanıyorlardır prens hazretlerini?</p>

  <p class="normal">— Hayır, tanımıyorum.</p>

  <p class="normal">— ...Alman kökenli, çok genç bir kâhyası varmış çiftliğin. Çiftlikteki canlardan askere gideceklerin listelerini adliyeye vermek ve başka birkaç işi için kente gitmesi gerekmiş ve tabii yargıçlara bol bol yağ çekmiş. –Çiçikov burada “yargıçlara herkes yağ çeker, bilirsiniz” demek ister gibi göz kırptı.– Yargıçlar da genç kâhyayı sevmişler, ikramlarda bulunmuşlar. Bir içki sofrasında “Bir gün de bana, prensin çiftliğine beklerim baylar,” demiş kâhya. “Geliriz tabii, niye gelmeyelim,” diye karşılık vermiş yargıçlar. Çok geçmeden yargıçların bir keşif için o taraflara gitmeleri gerekmiş... Kont Trehmetev’in köylerinden birindeki bir olay dolayısıyla... Ekselansları hiç şüphesiz tanıyorlardır Kont Trehmetev’i?..</p>

  <p class="normal">— Hayır, tanımıyorum.</p>

  <p class="normal">— Keşiflerini yapıp bitiren yargıçlar kontun yaşlı kâhyasının alçakgönüllü sofrasına buyur edilmişler. Tam üç gün üç gece hiç uyumamış yargıçlar, ara vermeksizin iskambil oynamışlar; punç kâsesiyle semaver hiç inmemiş masadan. Yaşlı kâhya yaka silkmiş; yargıçlardan bir şekilde kurtulabilmek için, “Prensin Alman kâhyasına uğrarsanız o da pek sevinir baylar; buraya pek yakındırlar; zaten kendisi de sizi bekliyor,” demiş. Kafaları dumanlı, üç gündür tıraş olmadıklarından sakalları uzamış, gözlerinden uyku akan yargıçlar, “Gerçekten de,” demişler ve masadan kalktıkları gibi, o halleriyle arabaya binmişler. Sözün burasında, ekselanslarına bir ayrıntıyı arz etmeliyim: Bizim genç Alman kâhya da meğer tam o günlerde, enstitüyü yeni bitirmiş çıtı pıtı bir kızla evlenmiş –çıtı pıtı kızların nasıl olduklarını göstermek ister gibi Çiçikov son sözlerini dudaklarını büzerek söylemişti– genç karısıyla birlikte, akıllarında kötü hiçbir şey olmadan çay masasında oturuyorlarmış. Birden kapı ardına dek açılmış ve uykusuz, tıraşsız, sarhoş yargıçlar paldır küldür dalmışlar içeri.</p>

  <p class="normal">General gülümseyerek:</p>

  <p class="normal">— Harika! –dedi.– Gözümün önüne getirebiliyorum!</p>

  <p class="normal">— Genç kâhya ürkmüş, şaşkın: “Buyurun, ne istemiştiniz?” demiş. “Ya,” demiş berikiler, “Demek ne istemiştik, öyle mi? Demek böyle olduk artık! Pekâlâ! Görürsün sen!” Ve bir anda bütün yüz ifadeleri değişmiş... “Hadi, iş başına arkadaşlar!” demişler. “Ne kadar şarap elde edildi geçen yıl bu topraklarda? Şunların belgelerini bir görelim hele!” Şunun belgesini görelim, bunun belgesini görelim. Zavallı kâhya bir oraya bir buraya seğirtmiş. “Seni bizi bilmez seni!” Elini kolunu bağlatıp mevcutlu olarak kente yolladıkları kâhyayı çarçabuk yargılayıp bir buçuk yıla mahkûm etmişler ve hapse atmışlar.</p>

  <p class="normal">— Vay be! –dedi general.</p>

  <p class="normal">Ulinka acıyla ellerini çırptı.</p>

  <p class="normal">Çiçikov öyküyü sürdürdü:</p>

  <p class="normal">— Enstitülü taze bir o yana, bir bu yana atmış kendini. Ama bir yeni gelinin, tazecik bir kızcağızın elinden ne gelebilir ki! Bereket iyi birkaç insan çıkmış, “İşi tatlıya bağla, gönül hoşluğuyla uzlaş,” falan demişler. Neyse, uzatmayayım ekselansları. Genç kâhya iki bin ruble para cezası ve bir de esaslı bir ziyafet masasıyla kurtulmuş. Yemekte herkesin kafayı bulduğu bir sırada, “Ayıp değil mi bize öyle davranman?” demişler çocuğa. “Bizi ille de iki dirhem bir çekirdek mi göreceksin, fraklarımızı çekmiş, sinekkaydı tıraş olmuş durumda? Olur mu öyle şey? Sen bizim karamızı sev, akımızı seven nasılsa bulunur.”</p>

  <p class="normal">General güldü. Ulinka acı çekiyormuş gibi inledi.</p>

  <p class="normal">— Nasıl gülebildiğini anlayamıyorum baba! –dedi çabuk çabuk. Öfkeden alnına kan oturmuştu.– Öyle onursuz bir şey ki yaptıkları... en uzak yerlere sürülmeleri gerekir bu yüzden...</p>

  <p class="normal">— Canım kızım, onları hiç onayladığım yok! –dedi general.– Ama ne dersen de, olay çok gülünç. Nasıldı, hele: Sen bizim akımızı sev?..</p>

  <p class="normal">— Karamızı, ekselansları, –diye atıldı Çiçikov.</p>

  <p class="normal">— Karamızı sev sen bizim, akımızı herkes sever. Ha-ha-ha!</p>

  <p class="normal">Gülmekten bütün bedeni sarsılıyordu generalin. Bir zamanlar ağır apoletler taşıyan omuzları, şu anda da sanki yine öyle ağırlık altındalarmış gibi titriyordu.</p>

  <p class="normal">Bu kahkahalara katılmasının yerinde olacağını düşünen Çiçikov da gülmeye başladı, ama generale duyduğu saygıdan, kapalı bir “e” sesi çıkararak, “e-he-he-he!” diye pek kibarca güldü. Gülerken onun da bedeni titriyordu, ama hayatında hiç ağır apoletler taşımadığı için olsa gerek omuzlarında bir oynama yoktu.</p>

  <p class="normal">General bir yandan gülmeye devam ederken:</p>

  <p class="normal">— Günlerdir tıraş olmamış bir yargıç yüzünün nasıl olacağını gözümün önüne getiriyorum da... –dedi.</p>

  <p class="normal">Çiçikov da tıpkı general gibi gülerek:</p>

  <p class="normal">— Evet, ekselansları, dedi.– Buna ek olarak o yüzün üç gündür uykusuz olduğunu da düşünün... koskoca bir yargıç... perişan!</p>

  <p class="normal">Ulinka yığılırcasına bir koltuğa oturdu, incecik elleriyle güzel gözlerini kapadı, öfkesini paylaşabileceği kimsenin olmayışının verdiği kederle:</p>

  <p class="normal">— Anlayamıyorum... hiç anlayamıyorum, –dedi.– Oysa böylesi bir onursuzluğun bende yarattığı tek etki: Üzüntü, bezginlik ve öfke!</p>

  <p class="normal">Gerçekten de, aynı öykünün, söyleşiye katılan üç kişide yarattığı duyguların bu denli çelişik olması dikkat çekiciydi. Biri ansızın bastıran güruh karşısında Alman’ın apışıp kalmasını gülünç bulurken, bir başkası düzenbazların işin içinden sıyrılışlarını gülünç buluyordu; üçüncüsü ise yapılan bir haksızlığın cezasız kalmasına kahroluyor, üzülüyor, öfkeleniyordu. Kiminde kahkaha, kiminde hüzün yaratan sözler üzerinde düşünecek bir dördüncü kişi daha olsaydı keşke, ama yoktu. Yine de insan merak ediyor: Düşmüş birinin o düşkünlüğünde, kirlenmişliğinde bile sevilmek istemesi nereden kaynaklanıyor olabilir? Hayvansı bir dürtü mü yoksa bu? Ya da alçakça tutkuların ağır boyunduruğu altında boğulan ruhun cılız çığlığı ve utanmazlığın manda gönüne dönmüş kabuğundan yine de dışarıya ulaşabilen “Kurtarın beni kardeşler!” haykırışı mı? Kardeşinin ruhsal mahvoluşu kendisine her şeyden daha ağır gelecek bir dördüncü kişi, ah olsaydı, ama yoktu.</p>

  <p class="normal">— Anlamıyorum, –dedi Ulinka elini gözlerinden çekerek.– Bende yarattığı tek duygu, üzüntü, öfke.</p>

  <p class="normal">— Ama lütfen bize kızma, –dedi general.– Bizim burada zerre kadar suçumuz yok. –Çiçikov’a döndü:– Öyle değil mi ama? –Sonra kızına döndü,– Hadi, öp beni ve odana git. Ben de üzerimi değişeceğim, sonra yemeğe geçeceğiz. –Yeniden Çiçikov’a dönüp, gözlerinin içine bakarak:– Sen de... yemeğe kalıyorsun herhalde? –dedi.</p>

  <p class="normal">— Ekselansları öyle uygun gördülerse...</p>

  <p class="normal">— Bırak bu resmi ağızları! Çok şükür konuklarımıza verecek bir tas lahana çorbamız bulunur.</p>

  <p class="normal">Çiçikov, iki kolunu artistik bir biçimde iki yana açarak saygıyla ve minnetle öne eğildi ve bu şekilde öyle uzun durdu ki bir süre potinlerinin burunları dışında gözleri hiçbir şey görmedi. Bu saygı duruşuna son verip de başını yeniden kaldırdığında Ulinka’yı odada göremedi. O gitmiş, yerine generalin kara bıyıklı, favorili, dev yapılı oda hizmetlisi gelmişti; adamın elinde gümüş bir ibrikle bir leğen vardı.</p>

  <p class="normal">— Senin yanında üstümü değiştirmemin bir sakıncası yoktur umarım? –dedi general, robdöşambrını omuzlarından sıyırıp, gömleğinin kollarını sıvarken; kolları güçlü, kuvvetliydi.</p>

  <p class="normal">— Ekselansları yanımda yalnızca üst değiştirmek değil, uygun görecekleri her şeyi yapabilirler!</p>

  <p class="normal">General, dudaklarından ve burnundan komik sesler çıkararak, ördek gibi çevresine sular sıçratarak yıkanmaya başladı; çok geçmeden odanın her yanı sabunlu su serpintileri içinde kaldı.</p>

  <p class="normal">— Nasıldı hele? –dedi, kalın boynunu kurularken:– Beyazımızı sev bizim?..</p>

  <p class="normal">— Karamızı, ekselansları.</p>

  <p class="normal">— Karamızı sev bizim, akımızı nasılsa seven bulunur! Harika doğrusu! Harika!</p>

  <p class="normal">Çiçikov kendini olağanüstü bir ruh halinde hissediyordu. Bir esinle kanatlanmıştı sanki:</p>

  <p class="normal">— Ekselansları! –dedi.</p>

  <p class="normal">— Evet? –diye karşılık verdi general.</p>

  <p class="normal">— Bir öykü daha var.</p>

  <p class="normal">— Anlatsana.</p>

  <p class="normal">— Yine gülünç bir öykü, ama benim adıma gülünç olduğu pek söylenemez. Hatta eğer ekselansları şey olmuş olsaydı...</p>

  <p class="normal">— Ne olmuş olsaydı? Anlamadım.</p>

  <p class="normal">— Yani şey demek istiyorum ekselansları... –Çiçikov iki yanına bakındı, leğen ve ibrik tutan oda hizmetçisinin çıktığını görünce, sözlerini şöyle sürdürdü:– Ahı gitmiş vahı kalmış bir amcam var ekselansları. Kendisinin üç yüz canı var ve benden başka da mirasçısı yok. Çok yaşlı, çökmüş olduğu için topraklarını yönetemiyor, ama bana devretmeye de yanaşmıyor. Bunun için gerekçesi de çok tuhaf. “Yeğen meğen anlamam” diyor. “Belki de savurganın tekidir? Güvenilir biri olduğunu kanıtlasın önce. Kendisi üç yüz can sahibi olup bunu bana gösterirse, ona üç yüz canımı ancak o zaman bırakırım.”</p>

  <p class="normal">— Ne aptallık!</p>

  <p class="normal">— İsabet buyurdunuz ekselansları. Durumumu gözünüzde canlandırabiliyor musunuz? –Çiçikov sır verir gibi sesini kıstı:– Evinde bir kâhya kadın var, kadının da bir sürü çocuğu... Her şeyi onlar üzerlerine geçirecekler korkarım.</p>

  <p class="normal">— Senin moruk oynatmış! –dedi general ve ekledi:– İyi ama benim nasıl bir yardımım olabilir ki bu işte sana?</p>

  <p class="normal">— Ben şöyle bir çözüm düşündüm ekselansları: Son sayımdan bu yana yeni bir can sayımı yapılmadı bildiğim kadarıyla. Bölgedeki büyük toprak sahiplerinin çoğunun öldüğü halde yaşıyormuş gibi görünen, kayıttan düşmemiş canları vardır. Ekselansları bana böyle canlarını sanki yaşıyorlarmış gibi bir satış sözleşmesiyle devrederlerse, ben de bu devir sözleşmelerini moruğa gösterir, karşılığında da mirasın sahibi olurdum.</p>

  <p class="normal">General birden öyle gülmeye başladı ki koltuğundan yere yıkıldı; katılırcasına gülüyor, güçlükle soluk alabiliyordu. Evdeki herkes telaşlandı. Oda hizmetçisi koşarak geldi. Kızı büyük bir telaşla yetişti.</p>

  <p class="normal">— Baba! Babacığım, bir şey mi oldu?</p>

  <p class="normal">— Hayır canım! Ha-ha-ha! Hadi odana git. Az sonra biz de yemeğe geliyoruz. Ha-ha-ha.</p>

  <p class="normal">Yeniden o güçlü, general kahkahalarıyla gülmeye başladı; kocaman evin girişinden en son ve en uzak odasına kadar her yerden duyulan kahkahalardı bunlar; yine birkaç kez soluğu tutulur gibi oldu, boğuluyormuş gibi sesler çıkardı.</p>

  <p class="normal">Çiçikov benzerine kolay kolay rastlanamayacak bu ilginç gülüşün sona ermesini tedirgince bekledi.</p>

  <p class="normal">— Eh be kardeş! Pes yani! Şeytanın bile aklına gelmeyecek bir şey bu! Ha-ha-ha! Ölüleri canlıymış gibi yutturacaksın ha moruğa? Ha-ha-ha! Vay amca, vay! Adamı işte böyle dangalak yerine koyarlar! Ha-ha-ha!</p>

  <p class="normal">Çiçikov biraz ayıplı bir durumdaydı: Oda hizmetçisi, ağzı bir karış, gözlerini belertmiş orada duruyordu.</p>

  <p class="normal">— Ekselanslarını anlıyorum: Güleriz ağlanacak halimize demek istiyorlar.</p>

  <p class="normal">— Bağışla be kardeşlik! Ay, öleceğim! Ölü canların satış sözleşmelerini burnuna dayadığında amcanın halini görmek için neler vermezdim! Çok mu yaşlı kendisi? Kaç yaşında?</p>

  <p class="normal">— Seksen yaşında ekselansları. Yalnız burada... biraz mahrem... yani size özel... –Çiçikov generalin gözlerinin içine anlamlı anlamlı baktı, aynı anda da göz ucuyla oda hizmetlisine bir bakış fırlattı.</p>

  <p class="normal">General oda hizmetlisine dönerek:</p>

  <p class="normal">— Sen gidebilirsin kardeş, –dedi.– Sonra gelirsin... ben haber veririm sana.</p>

  <p class="normal">Kara bıyıklı, uzun favorili hizmetli uzaklaştı.</p>

  <p class="normal">— Evet ekselansları... Yani ekselansları, bu öyle bir iş ki bunun biraz aramızda kalmasını rica edeceğim...</p>

  <p class="normal">— Canım, elbette! Seni çok iyi anlıyorum! Ne salak ihtiyarmış şu amcan yahu! Seksen yaşında moruğun aklına gelen şeye bak! Görünüşü nasıl bari? Dinç mi? Bacakları üzerinde durabiliyor mu?</p>

  <p class="normal">— Durmasına duruyor da, büyük zorlukla!</p>

  <p class="normal">— Aptal şey! Diş var mı ağzında?</p>

  <p class="normal">— Hepi topu iki diş ekselansları!</p>

  <p class="normal">— Ah, eşek herif! Lütfen darılma kardeş... ama tam eşekmiş amcan!</p>

  <p class="normal">— Tümüyle haklısınız ekselansları! Gerçi akrabamdır kendisi ve böyle bir şeyi kabul etmek de hiç kolay değil, ama bu yargınızda tümüyle haklısınız: Gerçekten de tam bir eşek!</p>

  <p class="normal">Okurun da kendiliğinden anlayacağı gibi, böyle bir şeyi itiraf etmek Çiçikov için hiç de zor değildi, zaten bir amcasının olduğu da son derece kuşkuluydu.</p>

  <p class="normal">— Yani ekselansları eğer lütfederler ve bendenize bunları...</p>

  <p class="normal">— Ölü canları devretmem konusunda mı? Yahu bu buluşun için onları sana işledikleri toprakları ve evleriyle birlikte vermeye hazırım! Bütün mezarlık senin! Ha-ha-ha! Fakat ne ihtiyarmış be, aşk olsun doğrusu! Ha-ha-ha! Ama işte adama külahını böyle ters giydirirler işte! Ha-ha-ha!</p>

  <p class="normal">General evinin kocaman odaları yeniden general kahkahalarıyla çınladı.<sup class="calibre2"><a href="../Text/olu_split_023.html#footnote-600-39" id="footnote-600-39-backlink">[39]</a></sup></p>
</body>
</html>
