<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>olu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_18">Dördüncü Bölüm</h2>

  <p class="normal">Ertesi gün her şey harika başladı, öyle de gitti. Kostanjog-lo seve seve on bin ruble verdi: Adi bir makbuz karşılığında, kefilsiz ve faizsiz!.. Mal mülk edinmeyi, zengin olmayı kafasına koymuş herkese yardım etmeye hazırdı o. Bu yetmezmiş gibi, toprakları ona göstermek, gerekli açıklamalarda bulunmak için Hlobuyev’in çiftliğine dek Çiçikov’a eşlik etti. Güzel bir kahvaltıdan sonra üçü birlikte Çiçikov’un arabasına bindiler, Kostanjoglo’nun hafif yaylısı da boş olarak arkadan onları izledi. Yarb, kuşları kaçıra kaçıra önden koşuyordu. On beş versta boyunca iki yanda Kostanjog-lo’nun ormanlarının, tarlalarının arasında uzanan bir yoldan gittiler. Ormanları otlaklar izliyor, sonra yeniden ormanlar başlıyordu. Hiçbir şey rastgele değildi burada, ne yana baksan cennet bahçelerini andırıyordu. Ama Hlobuyev’in toprakları başlayınca hepsini bir sessizlik aldı. Hayvanların yağmaladığı ormanlar kel çalılıklara dönmüştü, tarlalarda hastalığın kırdığı cılız çavdarlar seçiliyordu. Derken çevrelerinde çit bile olmayan iki ev gördüler: Biri büyük ve yeniydi, ama tamamlanmamıştı, malzeme yokluğundan samanla kapatılmış çatısıyla birkaç yıldır yarım durduğu belliydi. Öbürü küçük ve eski bir evdi. Ev sahibi henüz uyanmış gibiydi, gözleri uykulu, üstü başı yağlı, yırtık, ayağındaki çizmeler delikti.</p>

  <p class="normal">Koşarak, yıllardır görmediği kardeşini karşılar gibi sevinçle karşıladı konuklarını. Neden sevindiği belli değildi.</p>

  <p class="normal">— Şeref verdiniz Konstantin Fyodoroviç! Platon Mihayloviç, babacığım! Gözlerime inanamıyorum, benim buralara artık tek bir Tanrının kulu uğramaz diye düşünüyordum. Vebalıymışım gibi herkes kaçıyor benden. Kendilerinden borç isteyeceğimi sanıyorlar. Ah, ne kadar zor durumdayım Konstantin Fyodoroviç! Biliyorum, bütün suç bende! Neylersin, tam bir domuz gibi yaşadım! Sizi böyle bir üst başla karşıladığım için özür dilerim: Çizmelerim, gördüğünüz gibi delik. Emredin, ne ikram edeyim size?</p>

  <p class="normal">— Lütfen birbirimizi ağırlamayı bırakalım, –dedi Kostanjoglo.– Açık konuşacağım: Buraya iş için geldik. Topraklarınızı almak isteyen Pavel İvanoviç Çiçikov’la tanıştırmak isterim sizi!</p>

  <p class="normal">— Çok sevindim tanıştığımıza. Verin elinizi sıkayım.</p>

  <p class="normal">Çiçikov iki elini birden uzattı.</p>

  <p class="normal">— Bendenize ait bu güzel ve dikkate değer toprakları size gezdirmeyi çok isterim saygıdeğer Pavel İvanoviç... evet baylar, bu arada karnınız nasıl, yemek yediniz mi?</p>

  <p class="normal">Konstanjoglo kestirip attı:</p>

  <p class="normal">— Karnımız falan tok! Hiç uzatmadan hemen çiftliği görelim!</p>

  <p class="normal">— O zaman buyurun!</p>

  <p class="normal">Hlobuyev kasketini eline aldı. Konuklar şapkalarını giydiler, hep birlikte yürüyerek köyü dolaşmaya başladılar.</p>

  <p class="normal">Hlobuyev:</p>

  <p class="normal">— Buyurun baylar, –dedi,– benim yolsuz, çamurlu, berbat köyümü görün bakalım! Yemeğinizi yemekle aslında çok iyi etmişsiniz. İnanır mısınız Konstantin Fyodoroviç, evde tavuk bile yok, durumumun perişanlığını anlayın. Resmen bir domuz yaşamı sürüyorum!</p>

  <p class="normal">Derin derin göğüs geçirdi, Konstantin Fyodoroviç’in katı biri olduğunu, onda acıma duyguları uyandıramayacağını anlayınca, Platonov’un koluna girdi, kolunu göğsüne bastırarak onunla yürümeye başladı. Kostanjoglo’yla Çiçikov geriden onları izliyorlardı.</p>

  <p class="normal">Hlobuyev, Platonov’a yakınmaya başladı:</p>

  <p class="normal">— Ah, ne kadar zor durumda olduğumu mümkün değil gözünüzde canlandıramazsınız Platon Mihalıç, mümkün değil! Para yok, yiyecek yok, giyecek yok! Biraz genç ve yalnız başıma olsaydım vız gelir tırıs giderdi bütün bunlar. Ama bütün bu yıkımlarla insan yaşlandığında, üstelik başında karısı ve beş çocuğu varken karşılaşırsa, hepten ne yapacağını şaşırıyor. İster istemez derin bir kedere gömülüyor insan.</p>

  <p class="normal">Platonov’un yüreği sızladı.</p>

  <p class="normal">— Köyünüzü satarsanız belki her şey düzelir?</p>

  <p class="normal">Hlobuyev elini salladı:</p>

  <p class="normal">— Hiçbir şey düzelmez! Satıştan alacağım para olduğu gibi borçlarıma gidecek, bana kalacak para bin rubleyi bile bulmaz.</p>

  <p class="normal">— Ne yapacaksınız peki?</p>

  <p class="normal">Hlobuyev omuz silkti:</p>

  <p class="normal">— Bir bilebilsem!</p>

  <p class="normal">— Canım olur mu? İnsan böyle bir duruma düşer de, çıkış için bir çare düşünmez mi?</p>

  <p class="normal">— Ne çaresi düşüneceğim?</p>

  <p class="normal">— Yani hiç çare yok mu?</p>

  <p class="normal">— Ne çare var?</p>

  <p class="normal">— Devlet dairelerinden birinde bir işe girin!</p>

  <p class="normal">— Vilayette kâtiplik kadrosundaydım. Nasıl bir iş verebilirler ki bana? Verecekleri maaş bahşiş gibi. Karım, beş çocuğum, kime yetecek bu para?..</p>

  <p class="normal">— Özel bir iş yapsanız? Kâhyalık falan?</p>

  <p class="normal">— Kendi çiftliğini batırmış birine kim çiftliğini emanet eder?</p>

  <p class="normal">— İyi ama bir insan açlıkla, ölümle karşı karşıyaysa birtakım önlemler alır, almalıdır. Kardeşime bir sorayım, kentte bir iş bulmanıza yardımcı olabilir mi?</p>

  <p class="normal">Hlobuyev içini çekip, Platonov’un kolunu göğsüne bastırarak:</p>

  <p class="normal">— Yok, Platon Mihayloviç, –dedi.– Benden artık hiçbir şey olmaz. İhtiyarlamadan bittim ben. Gençliğin günahları şimdi bir bir çıkıyor: Belim, böbreklerim perişan, omuzlarım romatizmadan sızım sızım sızlıyor. Benden ne köy olur ne kasaba! Devlet benim gibi birine niye para versin? Hem zaten iyi memuriyetler hep kapışılmış durumda. Salt benim gibi birine maaş verebilmek için devletin yoksulun sırtındaki vergiyi artırmasını istemem. İnsanlar zaten geçim sıkıntısı içindeler. Yok, Platon Mihayloviç!</p>

  <p class="normal">“Hale bak!” diye düşündü Platonov. “Benim uyuşukluğumdan da beter bir durum bu!</p>

  <p class="normal">O arada arkadan gelen Çiçikov’la Kostanjoglo da kendi aralarında konuşuyorlardı.</p>

  <p class="normal">— Köylülerinin ne halde olduğunu görüyor musunuz? –dedi Kostanjoglo, parmağıyla çevredeki insanları göstererek.– Ne kadar yoksul herkes! Ne at ne araba var! Mujik dediğin hayvansız olur mu? Gerekirse neyin var neyin yok satıp köylüye hayvan alacaksın. Çünkü tek bir gün bile işsiz kalmaması gerek köylünün. Hemen tembelleşir, işi sarhoşluğa, avareliğe vurur. Sonra bir yıl uğraşsan düzeltemezsin.</p>

  <p class="normal">— Desenize satın almak için pek de uygun olmayan, berbat bir çiftlik burası? –dedi Çiçikov.</p>

  <p class="normal">Burada Kostanjoglo, Çiçikov’a, “Ne biçim adam bu böyle?” der gibi baktı; “her şeyi sıfırdan başlayıp anlatmak gerek sanki?”</p>

  <p class="normal">— Berbat mı? Ben üç yıl sonra bu çiftlikten yıllık yirmi bin ruble gelir elde etmeye başlarım. Böyle bir berbat çiftlik burası! Şu toprağın güzelliğine bakın. Bütün arazi sulak. Keten diksen, yılda beş bin ruble yalnızca ketenden alırsın. Şalgamdan bir dört bin alırsın. Şu yamaçtaki çavdarlara bakın... Geçen senenin çavdarından dökülen tohumlardan çıkmış! Çünkü bu yıl, biliyorum, hiç tahıl ekmedi. Şu vadide ne güzel ormanlar yetiştirilir! Su içinde kırk, hatta elli bin ruble eder bu çiftlik!</p>

  <p class="normal">Hlobuyev rakamı duymasın diye Çiçikov adımlarını yavaşlattı.</p>

  <p class="normal">— Bomboş bıraktığı topraklara bakar mısınız şunun! –dedi Kostanjoglo, öfkeyle.– Böyle güzel, bereketli bir toprak ekilmeden bırakılır mı hiç? Hadi atın araban yok, sürüp ekemiyorsun, bari bostan yap. Meyve sebze üret. Karınla, çocuklarınla, hizmetçilerinle çalış! Yeter ki çalış! Domuz gibi tıkınarak öleceğine, çalışarak öl! –Kostanjoglo öfkeyle tükürdü, kızgınlığından yüzü allak bullak olmuştu.</p>

  <p class="normal">Dikenlerle kaplı bir yamacın başına geldiler. Ötelerde kıvrılarak uzanan bir ırmağın parıltısı ve bu ırmağın gölgeler arasında kalan bir kolu seçiliyordu; daha ötelerde, yeşillikler arasında General Betrişçev’in evi, en gerilerde ise, Çiçikov’un Tentetnikov’un yeri olabileceğini düşündüğü sisli tepeler görülüyordu.</p>

  <p class="normal">— Buralarda da orman yetiştirilecek olursa manzara büsbütün doyumsuz olur! –dedi Çiçikov.</p>

  <p class="normal">Kostanjoglo dönüp Çiçikov’a ters ters bakarak:</p>

  <p class="normal">— Biraz fazla manzara düşkünüsünüz galiba? –dedi.– Bu kadar çok manzara düşkünü olursanız, sonra hem aç hem de manzarasız kalırsınız! Güzelliği değil, yiyeceğiniz ekmeği, kazanacağınız parayı düşünün. Bunu sağlarsanız, güzellik arkadan kendiliğinden gelir. Bunun en güzel kanıtı kendiliğinden yapılan kentlerdir. Buralarda her şey insanların kişisel gereksinimlerine, beğenilerine göre yapılmıştır. Oysa ip gibi sıraya dizilmiş bir örnek yapılardan oluşan kentler ne kadar sıkıcıdır! Önce güzelliğin değil, gereksinimlerinin ardına düşmeli ve onları karşılamalı insan!</p>

  <p class="normal">— Her şeyin gönlümce bir görünüm aldığını görebilmek için çok beklemem gerekecek anlaşılan?</p>

  <p class="normal">— Ne yani, yirmi beş yaşında bir delikanlı mısınız siz? Ya da Petersburglu züppe bir memur mu? Tuhaf doğrusu! Sabretmelisiniz. Altı yıl aralıksız çalışın; bir an bile dinlenmeden toprağı sürün, kazın, ayıklayın, temizleyin, ekin, işleyin, yetiştirin... Zor iştir bu. Çok zor iştir. Ama toprak hale yola geldi mi, bu kez o size vermeye başlayacaktır. Yani öyle milyonlar falan beklemeyin, ama çalışan yetmiş kolunuz varsa, bilin ki gerçekte bunun on kat fazlasına sahipsinizdir: Yedi yüz kol çalışıyordur sizin için. Benim şu anda parmağımı bile oynatmama gerek yok, her şey kendiliğinden olur topraklarımda. Doğa sabrı sever, sabrı ve sabırlı olanları seven Tanrı, doğaya da bu özelliği vermiş!</p>

  <p class="normal">— Sizi dinledikçe gücünün arttığını hissediyor insan; hevesi, coşkusu artıyor!</p>

  <p class="normal">Karşı yamacı gösteren Kostanjoglo, derin bir acıyla:</p>

  <p class="normal">— Şuraya bakın, ne biçim sürmüşler toprağı! –dedi.– Daha fazla kalamam burada! Bu boş vermişliğe, bu perişanlığa tanık olmaya daha fazla dayanamam! Artık bensiz de bitirebilirsiniz işinizi. Bu hazineyi bu salağın elinden hemen alın ki Tanrının şu güzel bağışının daha fazla içine etmesin!</p>

  <p class="normal">Kostanjoglo’nun yüzü allak bullaktı. Çiçikov’la vedalaştı, sonra Hlobuyev’e yetişip onunla vedalaştı.</p>

  <p class="normal">— Ama olur mu Konstantin Fyodoroviç, –dedi ev sahibi,– daha yeni geldiniz... Niye hemen dönüyorsunuz?</p>

  <p class="normal">Kostanjoglo:</p>

  <p class="normal">— Kalamayacağım... evde acele işim var, –dedi, vedalaştı ve kendi arabasına binip gitti.</p>

  <p class="normal">Hlobuyev onun tez ayrılmasının nedenini anlamış gibiydi:</p>

  <p class="normal">— Dayanamadı Konstantin Fyodoroviç, –dedi.– Kolay değil tabii, onun gibi bir çiftlik sahibinin benim buradaki perişanlığa katlanabilmesi! İnanın Pavel İvanoviç, bu yıl hiç tahıl ekemedim. Toprağı süremedik bile. Gerçi sürseydik de bir işe yaramazdı, çünkü ekecek tohumluk buğdayımız yoktu. Kardeşinizin, Platon Mihaylıç, olağanüstü bir çiftçi olduğunu duydum... Konstantin Fyodoroviç’e gelince, o zaten bir tür Napolyon olarak kabul ediliyor çiftlik sahipleri arasında. Bilir misiniz, sık sık ne düşünürüm: Bir insana bu kadar akıl veriliyor da neden hiç değilse evimin ocağımın dağılmaması için benim kafacığıma da bunun bir damlası verilmiyor? Elinden hiçbir iş gelmeyen, o yüzden de elinde avucunda hiçbir şey kalmamış bir insanım! Ah, Pavel İvanoviç, alın buraları benden! En çok da köylülerime acıyorum. Ne verirseniz verin, hiç öyle yüksek bir fiyat söylemeyeceğim size. Ben kendim böylesine savruk bir insan olmuşken, onlara düzeni, disiplini nasıl öğreteceğim? Aslında onlara özgürlüklerini hemen verirdim, ama acıyorum, çünkü önce nasıl yaşayabileceklerini öğretmek gerek onlara. Onlarla birlikte yaşayacak, kendi yaşamıyla onlara örnek olup onları yönetecek birine ihtiyaçları var. Malum, Rus insanı kendini sıkıştıracak birine ihtiyaç duyar her zaman, yoksa anında miskinleşir, uyuşur.</p>

  <p class="normal">— Gerçekten de pek tuhaf bir durum bu! –dedi Platonov.– Neden biz böyleyiz? Sıradan insanımızın üzerinden gözünü bir an bile ayıracak olsan, hemen işi sarhoşluğa döker, pisliğin teki olur?</p>

  <p class="normal">— Eğitimsizlik bunun nedeni, –dedi Çiçikov.</p>

  <p class="normal">— Nedenin ne olduğunu Tanrı bilir! Bizi alalım, eğitimli insanlarız, ama bilmem ki ne işe yararız? Üniversitede hemen her dersi okuttular bize; belki de kendimize nasıl bir yaşam kuracağımızdan çok, hayattaki incelikler için, yenilikler için, konfor için ve başka bir yığın saçma sapan şey için nasıl para harcanacağını öğrettiler. Acaba biz mi daha çok para harcamayla ilgili derslerle ilgilendik? Ya da acaba ben mi tembel bir öğrenciydim de bütün bunlar böyle oldu? Sanmam. Öbür arkadaşların da durumları hiç farklı değil! Belki birkaç kişi kendine gerçek bir yarar sağlayabildi okuldan, onlar da zaten akıllıydılar; geri kalan herkes yalnızca sağlığını nasıl berbat edeceğini, bir de kimden nasıl para sızdırabileceğini öğrendi. Kimileyin Rus insanı ziyan olmuş, bitmiş, tükenmiş bir insan gibi gelir bana! Her şeyi yapmak istersin, ama hiçbir şey yapamazsın. “Yarın yepyeni bir hayatım olacak, yarından sonra yediğime içtiğime dikkat edeceğim,” diyorsun, değişen hiçbir şey olmuyor. O akşam yine öyle bir yiyor içiyorsun ki yalnızca gözlerini kırpıştırabiliyorsun, başka hiçbir yerin, hatta ağzında dilin bile oynamıyor, baykuş gibi kımıltısız oturup bön bön çevrene bakınıyorsun.</p>

  <p class="normal">Çiçikov gülümseyerek:</p>

  <p class="normal">— Doğru, –dedi,– bazen aynen öyle olur.</p>

  <p class="normal">— Sağduyu denen şeyden nasipsiz olduğumuzu söyleyeceğim. Doğrusu ben hem Rus hem de sağduyulu olunabileceğine inanamıyorum. İyi bir yaşam süren ve para biriktiren birini gördüğümde gözlerime inanamıyorum. Yaşlandığında onun da yoldan çıkacağına, onca yıl biriktirdiği parasının altından girip üstünden çıkacağına eminim. Cahili de böyle, okumuşu da. Eksik olan bir şey var bizde, ama nedir, ben de bilmiyorum! Örneğin sıfırdan yüz bin ruble yapmış akıllı birinden söz ettiklerini anımsıyorum. Bu kadar akıllı, becerikli bir adamın yüz bini görünce aklına ilk gelen şey ne oluyor dersiniz? Şampanya banyosu yapmak!</p>

  <p class="normal">Konuşa konuşa köylü kulübelerini geride bıraktılar, sonra yaylıya binip kırlara doğru açıldılar. Koruları kesilmemiş olsa çok güzel olabilecek yerlerdi. Genel olarak her yan açıklıktı, bir yanda Çiçikov’un az önce gezindiği tepelikler seçiliyordu, ama ne Tentetnikov’un ne de Betrişçev’in yurtlukları görülüyordu. Onlar besbelli tepelerin ardında kalmışlardı. Aşağıya, büyük ağaçların kesildiği, yalnızca cılız söğütlerle bodur kavakların bulunduğu çayırlıklara inince bir su değirmeniyle büyükçe bir ırmak gördüler; çevrede kesilecek ağaç olsa, ırmak büyük tomrukların yüzdürülebileceği büyüklükteydi. Otlayan tek tük cılız hayvanlar görülüyordu. Arabadan inmeden çevreye şöyle bir göz attıktan sonra köye geri döndüler. Dönüşte yine hiç iç açıcı şeyler görmediler. Yağlı, pis birtakım çuval parçaları içindeki sarhoş bir kadın küçük bir kızı evire çevire dövüyor, ötede iki mujik durumu kayıtsızca izliyordu. Mujiklerden biri sırtının en aşağılarını hart hart kaşırken, öbürü öyle tuhaf sesler çıkararak esniyordu ki çıkardığı sesten oracıktaki hindi bile ürktü. Bu köyde aslında her şey esniyor, uyuyor gibiydi. Yapılar, çatılar bile. Bunlara bakarken Platonov da esnedi. Çiçikov köylülerin halini görünce, “Gele-cekteki servetim bunlar!” diye geçirdi içinden. Kulübenin birinin üzerine dam niyetine bir kapı atılmış, bir pencere boşluğu, bey ambarından sökülmüş iki tahtayla kapatılmıştı. Bir delik, başka bir delik açılarak kapatılıyor, çiftlikte işler “Trişkin’in kaftanı” yöntemiyle yürütülüyor gibiydi: Dirsekleri yamamak için eteklerle kol kapakları kesiliyordu.</p>

  <p class="normal">Hlobuyev:</p>

  <p class="normal">— Çiftliğimin durumu bu! –dedi.– Hadi şimdi de evime gidelim.</p>

  <p class="normal">Ev Çiçikov’u şaşırttı: Yoksulluk ile lüks sayılabilecek ışıltılı birtakım nesneler iç içeydi. Yırtık, kırık dökük birtakım mobilyaların yanında yepyeni bronz biblolar, bir hokka kapağında minik bir Shakespeare heykelciği görülüyordu. Masanın üzerinde fildişi saplı çok şık bir sırt kaşıma tarağı vardı. Hlobuyev konuklarını karısıyla tanıştırdı. Modaya uygun, şık bir giysi vardı ev sahibesinin üzerinde. Kentten, oradaki yaşamın güzelliğinden, tiyatrolardan falan konuşmayı seviyordu. Kocası gibi köyü sevmediği ve yalnız kaldığında Platonov’dan daha az esnemediği ortadaydı. Az sonra içerisi kızlı oğlanlı beş çocukla doldu. Altıncısı henüz kucaktaydı. Çocukların hepsi de bakanın gözünü ayıramayacağı kadar sevimliydi. Son derece hoş, zevkli giysiler vardı üzerlerinde, zeki, neşeli çocuklardı. Bu da bir bakıma hüzün veriyordu insana; keşke üzerlerinde böyle şık, zevkli şeyler değil, köylü çocuklarından ayırt edilemeyecekleri, basit gömlekler, entariler olsa, sokakta köylü çocuklarıyla koşup oynasalardı diye geçiyordu insanın içinden. Ev sahibesine bir arkadaşı konuk geldi. Hanımlar evin öbür bölümüne çekildiler. Çocuklar da onları izledi. Böylece erkekler baş başa kaldılar.</p>

  <p class="normal">Artık alışverişe başlama zamanının geldiğini düşünen Çiçikov bütün alıcıların yaptığı gibi, alacağı malı iyice bir kötüledikten sonra:</p>

  <p class="normal">— Ne istiyorsunuz çiftliğinize? –dedi.– Yalnız lütfen son fiyatınız neyse onu söyleyin, çünkü çiftlik beklediğimden de kötü çıktı.</p>

  <p class="normal">— Kötü az gelir Pavel İvanoviç, çiftlik değil, bir enkaz! –dedi Hlobuyev.– Hatta dahası da var: Son sayımda kayıtlara geçen yüz köylüden yalnızca ellisi sağ, geri kalanları koleraya kurban gitti. Sağ kalanlar da benim iznimi, kimlik belgelerini falan almadan çekip gittiler, onları da ölmüş sayabilirsiniz. O bakımdan sizden fazla bir şey istemeyeceğim: Otuz beş bin!</p>

  <p class="normal">Çiçikov tabii hemen pazarlığa başladı:</p>

  <p class="normal">— Pes doğrusu! Köylüleri ölmüş ya da kaçmış, bomboş bir köye, otuz beş bin ruble istiyorsunuz! Yirmi beş bin diyelim şuna!</p>

  <p class="normal">— Hazineye ipotek edecek olsam da alırım yirmi beş bini Pavel İvanoviç! Hem yirmi beş bini alırım hem de çiftliğimin mülkiyeti bende kalır. Satmamın tek nedeni bana hemen para gerekmesi; ipotek dairesinde hem işler uzun sürüyor hem de harçlar çok tutuyor; bunlar için de verecek meteliğim yok.</p>

  <p class="normal">— Siz yine de yirmi beşe evet deyin bence!</p>

  <p class="normal">Platonov’un yüreği sızlamıştı.</p>

  <p class="normal">— Verin istenen parayı Pavel İvanoviç, –dedi.– Bu çiftlik her zaman bu fiyat eder! Siz almazsanız, kardeşimle otuz beş bini denkler ve biz alırız.</p>

  <p class="normal">Çiçikov birden korktu.</p>

  <p class="normal">— Pekâlâ, –dedi,– otuz bin veriyorum! Hemen iki bin ruble avans size! Sekiz bin ruble bir hafta sonra, kalan yirmi bini de bir ay sonra takdim edeceğim.</p>

  <p class="normal">— Yok, Pavel İvanoviç, para hemen gerek bana. Şimdi hiç değilse bir on beş bin verin, kalanına da en geç iki hafta süre tanıyabilirim...</p>

  <p class="normal">— Canım, yanımda on beş bin yok diyorum size, olsa vermez miyim? Şu anda yanımda on bin ruble var. Kalanı toparlamam için zaman verin biraz.</p>

  <p class="normal">Yalan söylüyordu Çiçikov: Kostanjoglo’dan aldığı da katılırsa yirmi bin ruble vardı şu anda yanında, ama bir çırpıda bu kadar parayı vermeye kıyamıyordu.</p>

  <p class="normal">— Yok, Pavel İvanoviç, bana hemen on beş bin gerek diyorum size.</p>

  <p class="normal">— Canım, gerçekten beş binim çıkışmıyor, nereden bulabileceğimi de bilemiyorum.</p>

  <p class="normal">Platonov:</p>

  <p class="normal">— Ben size beş bin borç veririm, –dedi.</p>

  <p class="normal">— O zaman olur, –dedi Çiçikov; sonra içinden şöyle geçirdi: “Bak bu borç çok iyi oldu!” Arabadan sandık getirtildi, içinden on bin ruble alınıp Hlobuyev’e verildi, kalan beş binin de yarın getirileceği sözü verildi. Tabii yalnızca sözü verildi, yoksa kafada üç bin getirme niyeti vardı, kalanı iki, üç gün, hatta mümkünse biraz daha fazla geciktirilerek getirilecekti. Pavel İvanoviç para vermeyi hiç sevmezdi. İlle de vermesi gerekiyorsa, bugün değil yarın vermek isterdi. Yani bu konuda hepimiz gibiydi. Alacaklımıza bugün git yarın gel demeyi, onu kapıda bekletmeyi ne kadar severiz hepimiz! Adamın ivedi işi varmış, zor durumdaymış, umurumuzda mı? “Kardeş, sen en iyisi yarın bir uğra, bugün halimi görüyorsun, hiç bu işle uğraşacak durumda değilim!”</p>

  <p class="normal">Platonov, Hlobuyev’e sevecenlikle:</p>

  <p class="normal">— Peki, –dedi,– bundan sonra ne yapacak, nerede yaşayacaksınız? Bir köyünüz daha var mı?</p>

  <p class="normal">— Bir köyüm daha yok. Kente taşınmayı düşünüyoruz. Çünkü önünde sonunda yapmamız gereken bir iş bu: Çocuklar için. Din öğretmeni, müzik, dans öğretmenleri gerek yavrulara. Burada nereden bulacağız?</p>

  <p class="normal">“Yiyecek bir lokma ekmeği yok, çocuklarına dans öğretmeni tutmanın peşinde!” diye geçirdi içinden Çiçikov.</p>

  <p class="normal">“Tuhaf,” diye düşündü Platonov da.</p>

  <p class="normal">— E, baylar, herhalde kutlamamız gerek alışverişimizi! –dedi Hlobuyev.– Hey, Kiryuşka, bize bir şişe şampanya getirsene kardeş!</p>

  <p class="normal">“Yiyecek ekmek yok, ama şampanya var,” diye düşündü Çiçikov.</p>

  <p class="normal">Şampanyayı aslında zorunluluktan almıştı Hlobuyev. Canı içki çekmişti; kentte kimse veresiye kvas vermiyordu; Fransızın teki Petersburg’dan bir sürü içki getirmişti ve herkese veresiye veriyordu. Çaresizlikten o da bir şişe şampanya almıştı.</p>

  <p class="normal">Şampanya geldi. Üçer kadeh içtiler, neşelendiler. Hlobuyev açıldı, zeki, sevimli oldu. Art arda espriler patlatıyor, fıkralar anlatıyordu. Meğer insanları, dünyayı nasıl da iyi tanıyormuş! Pek çok şeyi ve o arada komşu çiftlik sahiplerini kısa birkaç sözle öyle doğru değerlendiriyor, herkesin eksik, yanlış yanlarını, iflas eden toprak sahiplerinin öykülerini, neden, nasıl iflas ettiklerini, onların küçücük alışkanlıklarına varana dek yaşamlarının ayrıntılarını öyle özgün, öyle can alıcı biçimde dile getiriyordu ki kendisini hayranlıkla dinleyen Platonov da, Çiçikov da onu dünyanın en akıllı adamı ilan etmeye hazırdılar.</p>

  <p class="normal">— Baksanıza, –dedi, onu kolundan tutarak Platonov,– bu kadar zekisiniz, hayatı bunca iyi tanımışsınız, bunca deneyim kazanmışsınız... peki nasıl oldu da içinde bulunduğunuz zor durumdan bir çıkış yolu bulamadınız?</p>

  <p class="normal">— Yol olmaz olur mu, vardı kuşkusuz, hem de pek çok yol vardı, –dedi Hlobuyev ve onlara projelerini anlatmaya başladı. Ancak bunların hepsi öyle tuhaf, öyle saçma, öylesine insanı, dünyayı, hayatı hiç tanımamış birinin kafasından çıkabilecek şeylerdi ki insan, “Ah Tanrım, hayatı tanımakla, ondan yararlanmayı bilmek arasında bu kadar mı büyük bir uçurum var?” diye düşünmekten kendini alamıyordu. Projelerinin tümü, bir yerlerden eline geçecek (nasıl geçecekse!) yüz, iki yüz bin rubleye dayanıyordu. Bu para eline bir geçse işler yoluna girecek, borçlar kapatılacak, gelirler dört kat artırılacaktı.– Neylersiniz ki, –diye tamamladı sözlerini,– iki yüzden geçtik, yüz bin ruble bile verecek iyiliksever biri çıkmadı karşıma. Kim bilir, Tanrı böyle istedi belki de!</p>

  <p class="normal">“Daha neler!” diye düşündü Çiçikov. “Hiç işi yoktu da senin gibi bir dangalağa iki yüz bin ruble gönderecekti Tanrı!</p>

  <p class="normal">— Üç milyonu olan bir halam var, –dedi Hlobuyev,– dindar bir bunak; kiliselere, manastırlara yardım ederken cömerttir, ama yakınlarına karşı müthiş eli sıkıdır. Çok ilginç bir kadındır. Tam eski zaman insanlarından. Evinde dört yüz kanarya, bir yığın köpek ve sayısını kendisinin de bilmediği kadar hizmetçisi var Hizmetçilerin en genci herhalde altmışında vardır, ama kendisi onlara hep, “Hey, küçük!” diye seslenir. Yemeğe çağırdığı birinin yanlış bir davranışını görürse, hizmetçilerine ona yemek verilmemesini emreder. Hizmetçiler de yasaklı konuğa gerçekten servis yapmazlar!</p>

  <p class="normal">Platonov gülümsedi.</p>

  <p class="normal">Çiçikov’un ilgisini çekmişti hala:</p>

  <p class="normal">— Adı ne halanızın? Nerede oturuyor? –diye sordu.</p>

  <p class="normal">— Burada, bizim kentte yaşıyor. Aleksandra İvanovna Hanasarova.</p>

  <p class="normal">Ev sahibine acıyan Platonov:</p>

  <p class="normal">— Neden halanızdan yardım istemediniz? –diye sordu.– Ailenizin durumunu bilse, ne kadar eli sıkı olursa olsun, herhalde size de yardım ederdi.</p>

  <p class="normal">— Hayır, etmezdi! Öldürseniz bildiğinden döndüremezsiniz onu! Ayrıca, Platon Mihailıç, son derece taş yürekli bir kadındır. Sonra bir ben değilim ki, gözüne girip para sızdırmaya çalışan yığınla insan var çevresinde. Gözü valilik koltuğunda olan biri bile var aralarında. Israrla akrabası olduğunu öne sürüyor. Sahi! Bakarsınız, amacına ulaşır da adam! Ben eskiden de yaklaşamamıştım yanına, şimdi hele hiç yaklaşamam! Bana ne, ne halleri varsa görsünler!</p>

  <p class="normal">“Salak bu herif!” diye geçirdi içinden Çiçikov. “Benim öyle halam olsa, dadısı olurum onun, bir bebeğe bakar gibi bakarım ona!</p>

  <p class="normal">— Ne bu böyle kuru kuru konuşup duruyoruz! –dedi Hlobuyev.– Hey, Kiryuşka, getir bakalım oradan bir şişe şampanya daha!</p>

  <p class="normal">— Hayır, hayır, ben başka içmem! –dedi Platonov.</p>

  <p class="normal">— Ben de, –dedi Çiçikov da. Her ikisi de bir yudum daha içmeyeceklerini kesin bir dille yinelediler.</p>

  <p class="normal">— O zaman, –dedi Hlobuyev,– 8 Haziran’da kentteki evimde vereceğim yemeğe geleceğinize söz verin. Kentimizin yüksek dereceli sivil ve askeri memurlarına bir yemek veriyorum.</p>

  <p class="normal">— İnsaf edin! –dedi Platonov hafif bir çığlık atar gibi.– Hem batmış durumdasınız, hem de böyle gösterişli, kalabalık yemekler?</p>

  <p class="normal">— Yapacak bir şey yok! Bu bir tür borç! Onlar da beni çağırıp ağırladılar kaç kez...</p>

  <p class="normal">Platonov’un aklı almıyordu. Şu Rusya denen gizemler ülkesinin Moskova’sında ya da başka kentlerinde nice insanın ne yaşamlar sürdürdüğünden hiç haberi yoktu. Gırtlağına kadar borç içinde olan biri hiçbir yerden metelik geliri olmamasına karşın, yine de gösterişli bir davet düzenler! Davetliler bunun onun son daveti olduğunu, çünkü kendisinin yarın herhalde borçları yüzünden hapse düşeceğini konuşurlar. Aradan on yıl geçer, değişen fazlaca bir şey olmaz; bizimki eskisinden daha da borçlanmış olarak sosyetede boy göstermeye devam eder, hatta o perişan haliyle kente gelen artistlerin koruyuculuğunu yapar, onları evinde barındırır; davetler vermeyi, tuz ekmek paylaşmayı sürdürür, konuklar da bunun onun son daveti olduğunu konuşurlar. Hlobuyev de tam bu tiplerden biriydi. Yalnızca Rusya denen topraklarda var olabilecek insanlardır bunlar. Hlobuyev’in kentteki evine şöyle bir göz atan biri, burada ev sahibinin kim olduğunu dünyada anlayamazdı. Bir bakarsınız papazın teki cüppesini sırtına geçirmiş, bir ayin yönetiyor; ertesi gün Fransız oyuncular akşamki gösterilerinin provasını yapıyorlar! Bir gün bir bakarsınız, evde kimsenin tanımadığı biri salona yerleşmiş, hatta orayı çalışma odasına çevirmiş, elinde birtakım kâğıtlar bir şeyler yapıyor! Bu durum evde kimseyi şaşırtmaz, rahatsız etmez, olağan karşılanırdı. Bazen evde yiyecek bir lokma bir şey bulunmazken, bazen en incelmiş damak tadına sahip bir gastronomun bile dudağını uçuklatacak zenginlikte ziyafetler verilirdi. Ev sahibi çoğu zaman, yaşamı bolluk içinde geçen varlıklı biriymiş gibi neşeli, hercai bir havayla dolaşırdı evde. Ama bazen de öyle ağır bir duruma düşüldüğü olurdu ki onun yerinde bir başkası olsa ya kendini asar ya da başına kurşunu sıkardı. Ama Hlobuyev hercai mizacı ve sürdürdüğü ahlaksızca yaşamıyla tuhaf bir uyum içinde olan din duygusu sayesinde kendini kurtarırdı. Böyle sıkıntılı günlerinde, din uğruna acılar çekerek nefislerini terbiye etmiş çilekeşlerin yaşamlarını anlatan kitaplar okur, yüreği sevgiyle kabarırken gözleri yaşla dolardı. Ve tuhaf şey! Hemen hep hiç beklenmedik bir yerden bir yardım gelirdi kendisine! Ya eski arkadaşlarından biri onu hatırlar ve para yollardı ya da illerinden geçen ve onun hakkında bir şeyler duyan hiç tanımadığı bir kadın, kadın ruhuna özgü gönlü yücelikle kendisine yüklüce bir yardımda bulunurdu veya bir yerlerde, açıldığından bile haberinin olmadığı bir dava lehine sonuçlanıverirdi. Tanrının sonsuz merhametiyle kavuştuğu bu yardımlar karşısında minnet duyar, şükürler eder, sonra yeniden eski gamsız, ahlaksız yaşayışına dönerdi.</p>

  <p class="normal">Platonov:</p>

  <p class="normal">— Acıyorum ona, –dedi Çiçikov’a; Hlobuyev’le vedalaşıp yola çıkmışlardı.</p>

  <p class="normal">— Ahlaksızın teki! –dedi Çiçikov.– Öylesine acınmaz!</p>

  <p class="normal">Bir süre sonra unutup gittiler Hlobuyev’i. Platonov’un unutmasının nedeni insanlara da tüm dünyaya olduğu gibi ilgisiz, kayıtsız, yarı uykulu bakmasıydı. Acı çeken insanlar gördüğünde yüreği sızlardı, ama bu ruhunda derin bir iz bırakmazdı. Hlobuyev’i artık düşünmüyordu, çünkü kendini de düşünen biri değildi ki o. Çiçikov’a gelince, onun Hlobuyev’i düşünmemesinin nedeni zihninin tümüyle yeni alışverişiyle meşgul olmasıydı. Çeşitli varsayımlar, karmaşık düşünceler yüzüne ister istemez ciddi, ağırbaşlı bir hava vermişti. “Sabır! Çalışma! Bunlar benim için o kadar zor şeyler değil... Çocukluğumdan bu yana sabrı da, çalışmayı da yakından biliyorum, ancak acaba bu yaşımda da gençliğimde olduğu kadar sabırlı olabilir miyim?” Kafasında sürekli eviriyor çeviriyor ve satın aldığı çiftlikten ne kadar kazanç sağlamış olabileceğini hesaplamaya çalışıyordu. Olaya neresinden bakılırsa bakılsın, kazançlı olduğu su götürmezdi. Çiftliği ipotek ettirebileceği gibi, çiftliği değil, yalnızca ölü canlarla kaçak köylülerini ipotek ettirebilirdi; çiftliğin güzel topraklarını parça parça sattıktan sonra, geri kalanını ipotek ettirebilirdi; çiftlik işleriyle bizzat uğraşabilir, komşusu ve velinimeti Kostanjoglo’nun öğütlerine uyarak onun gibi başarılı bir çiftçi olabilirdi... çiftçilik yapmak istemezse çiftliği başkalarına satabilir ve kendine yalnızca ölü canlarla kaçak köylüleri ayırabilirdi... Bu durumda bir başka kazanç kapısı daha açılmış oluyordu: Çiftliği satar satmaz buralardan sıvışıp gitmek ve Kostanjoglo’ya borcunu ödememek... Tuhaf bir düşünce! Çiçikov bilerek düşünmüş değildi bunu, durup dururken, kendiliğinden gelmişti aklına. Gülümsemiş, göz kırpmış, kışkırtıp durmuştu onu... iğrenç şey! Pis şey! Bu birdenbire akla geliveren düşünceler nerden çıkıyordu, kimin işiydi bunlar, Tanrı aşkına! Keyfine diyecek yoktu: Hayali değil, gerçek bir toprak beyiydi artık; toprakları, koruları, canları, hepsi gerçekti. Yavaş yavaş oturduğu yerde kıpırdanmaya, ellerini ovuşturmaya başladı... kendi kendine göz kırpıyor, elini ağzında boru yapıp marş temposunda birtakım sesler çıkarıyordu, hatta “yaman horoz”, “tombul yanak” gibi kendi kendini coşturacak sözler bile söyledi: Sonra birden yalnız olmadığını hatırladı, sustu, taşkın sevincini bastırmaya çalıştı, hatta Platonov onun çıkardığı tuhaf seslerle kendisine seslendiğini sanıp, “Efendim?” diye sorduğunda da, “Yok bir şey!” dedi.</p>

  <p class="normal">Neden sonra çevresine bakındığında, çok güzel bir koruluktan geçmekte olduklarını gördü. Yolun iki yanında kayın ağaçları olanca ışıltıları, sevimlilikleriyle uzayıp gidiyorlardı. Kabukları soyulmuş akçaağaç ve kayın tomrukları henüz yeşillenmekte olan tazecik yapraklar arasında dümdüz uzanan kar kümeleri gibiydiler. Bülbül sesleri duyuluyordu. Orada burada sarı sarı açmış orman laleleri görülüyordu. Az önce çıplak yerlerde yol almaktayken bu cennet köşesine ne zaman, nasıl geldiklerini anlayamıyordu. Ağaçların arasından beyaz, taş bir kilisenin ağartısı seçiliyordu. Az daha gidince karşılarından gelen kasketli birini gördüler; elinde budaklı, kalınca bir sopa olan adamın önünde ince, uzun bacaklı bir İngiliz av köpeği koşturuyordu.</p>

  <p class="normal">— Arabacı, dur! –diye bağıran Platonov arabadan yere atladı.</p>

  <p class="normal">Çiçikov da arabadan atladı. İngiliz köpeğinin coşkulu yalamaları karşısında Yarb’ın kayıtsızlıkla duruşuna bakılırsa ikisinin nicedir arkadaş oldukları anlaşılıyordu. Adı Azor olan İngiliz köpeği Yarb’ı bir güzel yaladıktan sonra Platonov’a koştu, durduğu yerde duramayan diliyle onun ellerini yalamaya başladı, sonra Çiçikov’a yöneldi ve dudaklarını yalamak için bir sıçrayışta ellerini Çiçikov’un göğsüne dayadı, ama hem istediği noktaya ulaşamadığı hem de itilip uzaklaştırıldığı için yeniden Platonov’a yöneldi ve hiç değilse onun kulaklarını yalamaya çalıştı.</p>

  <p class="normal">Platon’la yabancı adam sarılıp öpüştüler:</p>

  <p class="normal">— Ah be Platon, nedir bu yaptığın senin kardeşim? –dedi adam Platon’a heyecanla.</p>

  <p class="normal">— Ne oldu ki? –dedi Platon umursamazca.</p>

  <p class="normal">— Olacak şey mi şu yaptığın: Üç gündür hiç haber alamıyoruz senden! Ne bir ses ne bir nefes! Bizim seyis, Petuh’un köyünden senin aygırı ve “bir beyin arabasına binip gittiğin” haberini getirdi. İnsan nereye gittiğini, kaç günlüğüne gittiğini bildirmez mi? Bağışlanır şey mi şu yaptığın? İnsanın aklına neler geliyor!</p>

  <p class="normal">— Ne bileyim, düşünemedim! Konstantin Fyodoroviç’e uğradık. Onun da, kız kardeşimizin de selamları var sana. Seni Pavel İvanoviç Çiçikov’la tanıştırayım. Pavel İvanoviç, kardeşim Vasiliy! Pavel İvanoviç’i beni sevdiğin gibi sevmeni istiyorum kardeşim senden.</p>

  <p class="normal">Vasiliy ile Çiçikov, şapkalarını çıkarıp öpüştüler.</p>

  <p class="normal">“Nereden çıktı bu Çiçikov şimdi?” diye düşündü Vasiliy. “Şu Platon da önüne gelenle tanışıp dost olur. Tanrı bilir doğru dürüst tanımıyordur bile şu Çiçikov denen adamı.” İncelik sınırlarını aşmamaya özen göstererek bakışlarını Çiçikov’un üzerinde gezdirdi ve başını hafif yana eğik tuttuğunu ve bu sırada yüzüne hoş bir ifade takındığını fark etti.</p>

  <p class="normal">Çiçikov da kendi yönünden, yine nezaket sınırları içinde kalmaya özen göstererek Platon’un kardeşini inceledi. Boyu Platon’dan daha kısa, saçları da daha koyucaydı; onun gibi yakışıklı değildi açıkçası, ama yüzünde bir cana yakınlık, coşku vardı; her şeyden önce Platon gibi uyuşuk olmadığı belliydi.</p>

  <p class="normal">— Biliyor musun neye karar verdim Vasiliy? –dedi Platon.</p>

  <p class="normal">— Neye?</p>

  <p class="normal">— Pavel İvanoviç’le birlikte kutsal Rusya’mızı dolaşmaya! Bakarsın bu beni can sıkıntılarından ve uyuşukluğumdan kurtarır?</p>

  <p class="normal">— Canım böyle birdenbire olur mu? –dedi Vasiliy; kardeşinin kararı onu çok şaşırtmıştı, az kalsın “Üstelik de yeni tanıştığın ve neyin nesi olduğunu bilmediğin biriyle?..” diye ekleyecekti. Büyük bir kuşkuya kapılarak Çiçikov’u göz ucuyla süzdü: O, başı hâlâ zarifçe yana eğik, saygılı, aydınlık bir yüzle duruyordu; neyin nesi bir tip olduğu hiç anlaşılmıyordu. Sessizce yürümeye başladılar; sol kolda, ağaçların arasından kilise daha da görünür olmuştu, sağ kolda ise bey konağının yapıları seçilmeye başlamıştı. Derken kocaman bir kapıdan eski ve yüksek bir yapı olan konağın avlusuna girdiler. Orta yerdeki iki kocaman ıhlamurun gölgesi neredeyse avlunun yarısını kaplıyordu. Ihlamurların alt dallarının arasından gerideki konağın duvarları seçiliyordu. Ihlamurların altında uzun birkaç bank vardı. Platonov’un kardeşi Çiçikov’dan oturmasını rica etti. Çiçikov oturdu. Platonov da oturdu. Avlunun dört yanını gerdanlık gibi çevreleyen ve kayın ağacından sevimli çiti tümüyle örten, çiçeğe durmuş leylaklarla kuş kirazlarından baygın bir koku yükseliyordu.</p>

  <p class="normal">Kaba pamukludan kırmızı gömlek giymiş, on yedi yaşlarında becerikli bir delikanlı, kimi tereyağı gibi kıvamlı, kimi tıslayarak hava kabarcıkları salan renk renk kvaslarla dolu sürahiler getirip önlerine bıraktı, sonra da ağaca dayalı küreğini alıp bahçeye gitti. Platon’la kardeşinin çiftliğinde herkes bağda bahçede çalışırdı, bütün hizmetliler bahçıvandı, daha doğrusu hizmetli falan yoktu da, bazı bahçıvanlar gerektiğinde o görevi görürlerdi. Vasiliy her zaman insanların hizmetçisiz de yapabileceğini savunurdu. Örneğin yemek servisini herkes yapabilirdi; bunun için özel bir hizmetçi sınıfına hiç gerek yoktu. Rus insanı ancak yakasız gömleği ve kaftanı içindeyken iyi, güzel, cana yakın ve çalışkandı; ama üzerine Alman frakını geçirdi mi beceriksiz, hantal, çirkin, tembel bir şey olup çıkıyordu. Temizlik açısından da uzun, yakasız Rus gömleği ve kaftan Alman frakından çok üstündü; insanlar Alman giysisi giydiler mi bir daha ne gömleklerini ne ceketlerini üzerlerinden çıkarıyorlar, banyoyu tümden unutuyorlar, giysileriyle uyuyorlardı; o nedenle de avuç avuç bit, pire çıkıyordu üzerlerinden. Bunda belki de haklıydı. İki kardeşin köyünde insanlar başka yerlerdeki köylülerle karşılaştırılamayacak kadar şık, zevkli giyimliydiler.</p>

  <p class="normal">— Soğuk bir şeyler içmez miydiniz? –dedi Vasiliy, Çiçikov’a sürahileri göstererek.– Kvaslarımızın üzerine yoktur! Hepsini kendi ellerimizle yaparız!</p>

  <p class="normal">Çiçikov ilk sürahiden bardağını doldurdu. Gerçekten müthişti! Bir zamanlar Polonya’da içtiği ıhlamur şerbetini andırıyordu; şampanya gibi küçük hava kabarcıklarından, ağza ve burna hoş hışırtılarla nefis bir koku yükseliyordu.</p>

  <p class="normal">— Nektar! –dedi Çiçikov. Başka renkte bir sürahiden bir bardak daha doldurdu kendine,– Bu daha da hoşmuş! Ah, şu içkiler, içecekler! Saygıdeğer enişteniz Konstantin Fyodoroviçlerde nefis bir likör içmiştim, şimdi de sizde eşsiz bir kvasla damağımız bayram ediyor!</p>

  <p class="normal">— Likör de bizim işimiz. Kız kardeşimiz öğretti onlara likör yapmayı. Annemiz Küçük Rusyalıydı, Poltava taraflarından... Şimdi artık kimse evinde bir şey üretmiyor, her şey dışardan alınıyor! Yapacağınız gezide daha çok ne taraflara gitmeyi düşünüyorsunuz?</p>

  <p class="normal">Çiçikov, başı hep olduğu gibi hafif yana eğik, bir yandan avucuyla dizini ovalarken bir yandan da bedenini hafifçe sallayarak:</p>

  <p class="normal">— Kendi ihtiyaçlarımdan çok bir başkası için yaptığımı söyleyebilirim bu geziyi, –dedi.– Her ne kadar yakın dostum, can kardeşim General Betrişçev benden akrabalarına ziyaretlerde bulunmamı rica ettiyse de, bu geziyi galiba daha çok kendim için yapıyorum; çünkü malum, bu işin basura yararı var, ama bu da bir yana, dünyayı ve çeşitli insanları görüp tanımak, bildiğiniz gibi kendi başına bir bilimdir ve cilt cilt kitap okumaya bedeldir!</p>

  <p class="normal">Vasiliy düşünceye daldı: “Gösterişli bir dili var adamın, ama söylediklerinde gerçeklik payı da yok değil,” diye aklından geçiriyordu. “Platon insanları, hayatı, dünyayı yeterince tanımıyor.” Bir süre daha sessiz kaldıktan sonra:</p>

  <p class="normal">— Düşünüyorum da, Platon, –dedi,– böyle bir gezi gerçekten de sana iyi gelebilir. Edineceğin canlı izlenimler ve duygular içinde bulunduğun uyuşukluğa son verebilir. Benim içinse durum tam tersi: Olup biten her şeyden böylesine bire bir etkilenmeyi, her şeyi yüreğimin en derinlerinde hissetmeyi istemezdim doğrusu.</p>

  <p class="normal">— Olmasalar bile sen kendin arayıp buluyorsun seni üzecek, kaygılandıracak şeyleri.</p>

  <p class="normal">— Arayıp bulmaya gerek yok ki! Her yan zaten bir sürü terslikle dolu! –dedi Vasiliy.– Sen yokken Lenitsın’ın ne yaptığını biliyor musun? Adam tuttu bizim köylülerin bayram yeri olarak kullandıkları boş araziyi işgal etti!</p>

  <p class="normal">— Bilmediği için yapmıştır, –dedi Platon.– Petersburg’dan daha yeni geldi. Kendisine anlatmak, oranın bizim için, köylülerimiz için önemini açıklamak gerek...</p>

  <p class="normal">— Her şeyi biliyor. Kendisine açıklamada bulunması için birini yolladım, çok kaba bir karşılıkla geri yolladı adamı.</p>

  <p class="normal">— Kendin gidip konuşmalıydın.</p>

  <p class="normal">— Adam zaten kendini dev aynasında görüyor! Gidip de havasına hava katamam! Çok istiyorsan sen git.</p>

  <p class="normal">— Hiç anlamam ki bu işlerden... hem adam beni kandırabilir!</p>

  <p class="normal">— Siz de uygun görürseniz, ben gidebilirim, –dedi Çiçikov.</p>

  <p class="normal">Vasiliy onun yüzüne baktı ve “Amma da istekli gitmeye,” diye düşündü.</p>

  <p class="normal">— Bana karşımdakinin nasıl biri olduğunu, bir de şu aranızdaki sorunun aslını esasını iyice bir anlatın.</p>

  <p class="normal">— Böylesine tatsız bir işi üstlenmenize gönlüm razı olmaz. Çünkü böyle biriyle karşı karşıya gelip konuşmak gerçek bir tatsızlık yaşamak demektir. Bizim buraların fazla zengin olmayan ailelerinden birinin üyesidir. Petersburg’da bir süre devlet hizmetinde bulunmuş, oradan birinin evlilik dışı kızıyla evlenmiş ve... burnu büyümüş, kendini dev aynasında görmeye başlamış. Buralarda hava atabileceğini sanıyor. Bereket versin kentimizin insanı akıllıdır: Modayı Tanrının emri, Petersburg’u kutsal hac yeri gibi gören takımından değildir.</p>

  <p class="normal">— Anlıyorum, –dedi Çiçikov.– Peki şu sorun tam olarak neden kaynaklanıyor?</p>

  <p class="normal">— Aslına bakarsanız, saçmalıktan başka bir şey değil! Adamın yeterli toprağı yok, onun için başkasına ait boş araziyi işgal ediyor; daha doğrusu onun karşı tarafa gerekli olmadığını, hatta belki de sahiplerinin o araziyi unutup gittiklerini düşünüyor. Oysa unutmak şöyle dursun, orası bizim köylülerimizin yüz yıllardır toplanıp bayramları kutladıkları yerdir. O bakımdan en güzel topraklarımdan bile vazgeçerim, ama oradan asla! Gelenek benim için en kutsal değerlerin başında gelir.</p>

  <p class="normal">— O zaman siz oranın karşılığında bir başka yerden toprak vermeye hazırsınız?</p>

  <p class="normal">— Yani eğer en başta bana karşı böyle davranmamış olsaydı, verebilirdim başka yerden bir arazi. Ama anladığım kadarıyla mahkemede görmek istiyor hesabı. Hayhay! Mahkemede ne olacağını hep birlikte göreceğiz. Kadastro kayıtları fazla açık olmasa da, tanıklar var, geçmişi bilen, hatırlayan yaşlılar var.</p>

  <p class="normal">Çiçikov, “İkisi fena kapışmışlar... öyle anlaşılıyor,” diye düşündü, sonra yüksek sesle:</p>

  <p class="normal">— Bana kalırsa bu işin tatlı tatlı konuşularak çözülmeyecek bir yanı yok, –dedi.– Bütün iş nasıl bir aracının görevlendirildiğinde. Ben daha önce de bu türden görevlerin altından başarıyla kalktım. Nitekim General Betrişçev’in de...”<sup class="calibre2"><a href="../Text/olu_split_023.html#footnote-600-48" id="footnote-600-48-backlink">[48]</a></sup></p>

  <p class="normal">.....................................................</p>

  <p class="normal">— ...ve özellikle de gizliliğe önem vermek gerek, –dedi Çiçikov<sup class="calibre2"><a href="../Text/olu_split_023.html#footnote-600-49" id="footnote-600-49-backlink">[49]</a></sup>,– çünkü eylemin suç teşkil eder nitelikte olmasından çok, baştan çıkarıcılığı önemli burada...</p>

  <p class="normal">Lenitsın başını yana eğerek:</p>

  <p class="normal">— Haklısınız, –dedi,– çok haklısınız.</p>

  <p class="normal">— İnsanın aynı düşünceleri paylaştığı biriyle oturup konuşması ne hoş! –dedi Çiçikov.– Benim de bir yanıyla yasal, bir yanıyla yasal çerçevenin dışına taşar gibi görünen bir projem var. Üstünkörü bakıldığında yasadışıymış gibi görünüyor, oysa işin özüne baktığınızda tümüyle yasal. Hazineden ipotek karşılığı para almak istiyorum, ama elindeki canını bana iki ruble karşılığı devretmesini isteyerek kimseyi tehlikeye atmamın doğru olmayacağını da biliyorum. O bakımdan kimsenin başının ağrımaması için, kaçak ve ölü olup da henüz sayım listelerinden adları silinmemiş canları satın alarak hem dinimize hizmet etmiş oluyorum hem de yoksullaşmış çiftlik sahiplerimizi gereksiz bir vergi yükünden kurtarmış oluyorum. Yaptığımız tek şey, bu canlar sanki ölü değillermiş gibi aramızda yasal bir satış sözleşmesi düzenlemek, hepsi bu.</p>

  <p class="normal">Lenitsın:</p>

  <p class="normal">“Öyle... ama... doğrusu çok... çok tuhaf bir iş bu!” diye düşündü ve sandalyesiyle birlikte biraz geriledi, sonra da:</p>

  <p class="normal">— Aslında... bu iş... yani bilemiyorum, ama... –diye başladı.</p>

  <p class="normal">— Kimse için de yoldan çıkarıcı bir örnek olmayacak, –dedi Çiçikov,– çünkü her şey iki aklı başında ve iyi niyetli insan arasında olup bitecek ve gizli kalacak.</p>

  <p class="normal">— Ama yine de... yani nasıl söylemeli... bu iş...</p>

  <p class="normal">— Hiçbir tehlikesi yok! –diye yineledi Çiçikov.– Bu tümüyle ciddi, aklı başında, iyi niyetli, ayrıca unvan sahibi iki insan arasında, üstelik de gizlice gerçekleştirilecek bir iş olacak ve öyle kalacak. O bakımdan, beni geri çevirmeyeceğinizden eminim.</p>

  <p class="normal">Lenitsın kendini zor durumda kalmış hissediyordu. Az önce duyduklarının böyle birdenbire uygulamaya döküleceğini hiç öngörememişti. Bir anda hiç ama hiç beklemediği bir öneriyle karşı karşıya kalıvermişti. Aslında yapılacak işten kimse bir zarar görmeyecek gibiydi. Toprak sahipleri bu canları da yaşayanlarla birlikte hazineye zaten rehine bırakıyorlardı, dolayısıyla hazinenin bu işten zararı yoktu; aradaki tek fark bu canların tümünün daha önce başka başka ellerdeyken, şimdi aynı elde bulunacak olmasıydı. Ne olursa olsun, zor bir durumla karşı karşıyaydı. Hep yasalara uygun iş gören bir adam olmuştu kendisi. Geçmişteki memuriyet hayatında da hiçbir zaman rüşvet ve benzeri yollarla hakkaniyet dışı bir uygulaması olmamıştı. Ama şimdi kendisinden beklenen işi nasıl niteleyeceğini bilemiyordu: Doğru bir iş mi olacaktı bu, yoksa yanlış bir iş mi? Kendisine Çiçikov değil de bir başkası böyle bir öneriyle gelseydi, “Saçmalık bu!” derdi. “Hem de çok büyük bir saçmalık! Kukla oynatmıyoruz burada! Ciddi olalım lütfen!” Ama bu konuk öyle hoşuna gitmiş, onunla bilim ve eğitim alanında kazanılan başarılar gibi öyle çok konuda, öyle güzel anlaşmışlardı ki, şimdi nasıl geri çevirebilecekti kendisini? Gerçekten, hiç olmadığı kadar zor durumda hissediyordu kendini Lenitsın.</p>

  <p class="normal">Ama tam bu sırada talih Çiçikov’un yüzüne güldü: Kapı açıldı, zayıf, solgun, kısa boylu, bütün Petersburglular gibi çok zevkli şeyler giyinmiş genç, güzel ev sahibesi girdi içeri. Hemen ardından, nikâhları yeni kıyılan çiftin zarif aşkının ilk meyvesini taşıyan dadı geliyordu. Çiçikov tabii hemen kadınlara doğru atıldı, onları selamlayışındaki kibarlık falan bir yana, yalnızca başını büyük bir zarafetle yana eğişiyle bile Petersburglu hanımın gözünde hoş bir yer edindi kendine. Sonra bebeğe yöneldi. Bebek tam ağlamaya başlayacaktı ki Çiçikov “Agu, agu, canım benim!” diyerek, parmaklarını şaklatarak, akik taşlı saatini göstererek bebeği kucağına almayı başardı. Kollarında yukarı, başının üzerine kaldırınca bebek güldü, bu da anne-babayı çok sevindirdi.</p>

  <p class="normal">Ama keyfinden mi, yoksa başka bir şey oldu da ondan mı, bebek birden kötü bir şey yaptı. Lenitsın’ın karısı:</p>

  <p class="normal">— Ah, Tanrım! –diye bağırdı.– Frakınızı berbat etti!</p>

  <p class="normal">Çiçikov baktı: Yepyeni frakının kolu berbat olmuştu. “Lanet olasıca velet! Şeytanlar götürsün senin gibi bebeği, e mi!” dedi içinden.</p>

  <p class="normal">Ev sahibi, karısı, dadı, hep birlikte kolonyayla frakı silip temizlemeye giriştiler.</p>

  <p class="normal">— Yok bir şey! Yok bir şey! Hiç önemli değil! –diyordu Çiçikov, elinden geldiğince neşeli bir ifadeyle.– Böyle masum ve güzel bir bebek ne yapabilir ki insana zaten? –İçinden de şöyle düşünüyordu: “Senin gibi bebeğin e mi! Lanet şey, tam da yerine nişan almış sanki!” Kolunun temizlenmesi bitince, yüzünde yine aydınlık bir gülümsemeyle:– Eh, tam altın çağında! Yapmayıp da ne yapacak! –dedi.</p>

  <p class="normal">— Gerçekten de öyle! –dedi ev sahibi de, yüzünde içten, aydınlık bir gülümsemeyle.– Çocukluk çağlarımız değil midir en kıskanılacak yaşlarımız: Ne gelecek derdi ne başka herhangi bir tasa, üzüntü!..</p>

  <p class="normal">— Ağlarken bir anda gülmek... ve gülerken bir anda ağlamaya başlamak!</p>

  <p class="normal">Ama galiba ikisi de esaslı bir şekilde atıyordu: Şu anda ikisine de o çağlarınıza dönmek ister misiniz deseler, herhalde usulca bahçeye doğru sıvışırlardı. Dadının kucağında dertop durmanın ve arada bir de frak kolu kirletmenin ne keyfi olabilirdi ki!</p>

  <p class="normal">Genç ev sahibesi ve kucağında bebekle dadı, kendi bölümlerine çekildiler; çünkü Çiçikov’u ödüllendirirken kendini de unutmamıştı bebecik, onun da altının temizlenmesi gerekiyordu.</p>

  <p class="normal">Bu önemsiz olay ev sahibini, Çiçikov’un önerisini yerine getirme yönünde esaslı bir şekilde etkilemişe benziyordu. Gerçekten de, onun bebeciğine karşı böylesine sevecen davranan ve kirlenen frakıyla bu sevgisi için ağır bir de bedel ödeyen böyle bir konuğu nasıl geri çevirebilirdi. Lenitsın şöyle düşünüyordu: “Gerçekten de hiç de yerine getirilmeyecek bir şey değil benden istediği...” Kötü örnek olmamak için işi gizli tutmaya karar verdiler; çünkü işin kendisinin hiç önemi yoktu, başkalarının da öykünecekleri, yoldan çıkarıcı bir örnek oluşturmasındı yeter ki.</p>

  <p class="normal">— Benim için bu yaptıklarınıza karşılık ben de size bir iyilikte bulunmak istiyorum, –dedi Çiçikov.– Platonov kardeşlerle aranızdaki sorunu çözümlemenizde aracı olabilirim. Anlayabildiğim kadarıyla size arazi gerek, öyle değil mi?..<sup class="calibre2"><a href="../Text/olu_split_023.html#footnote-600-50" id="footnote-600-50-backlink">[50]</a></sup></p>

  <p class="anametin-bastan">Son Bölümlerden Biri</p>

  <p class="normal">Çiçikov, sırtında sırma işlemeli yepyeni bir İran hırkası, divana yarı uzanmış, Alman aksanlı Yahudi kaçakçılarla pazarlık ediyordu; önünde satın aldığı Hollanda işi birinci sınıf gömleklik keten topu ile daha önceki gümrükçülük yaşamında bile sahip olamadığı birinci sınıf iki kutu sabun duruyordu: Bu sabunlar gerçekten de yanaklara inanılmaz bir yumuşaklık ve beyazlık veriyordu. Tam bu “her uygar insana gerekli nesneler”in alışverişini bitirmişti ki yaklaşan bir arabanın gürültüsü duyuldu, pencereler, duvarlar ince ince titredi, az sonra da kapıda Aleksey İvanoviç Lenitsın göründü.</p>

  <p class="normal">O arada başına çok hoş sırma işlerle süslü bir de takke geçiren ve azametli bir İran şahına dönüşen Çiçikov, Lenitsın’a:</p>

  <p class="normal">— Yüksek görüşlerinize arz ederim ekselansları! –dedi.– Gömleklik keten ve tuvalet sabunları!</p>

  <p class="normal">Ama “ekselansları”nın yüzü allak bullaktı; söylenen söze karşılık verecek yerde, canı sıkkın bir havayla:</p>

  <p class="normal">— Konuşmamız gerek! –dedi.</p>

  <p class="normal">Gerçekten yüzünden düşen bin parçaydı Lenitsın’ın. Alman aksanlı kaçakçı tüccar hemen odadan çıkarıldı, ikisi baş başa kaldılar.</p>

  <p class="normal">— Çok büyük bir tatsızlıkla karşı karşıyayız. Kocakarının bir vasiyetnamesi daha ortaya çıktı! Beş yıl önce düzenlemiş... Buna göre, varlığının yarısını manastıra, öbür yarısını da evindeki iki yetiştirmesine bırakıyor. Başka kimseye zırnık yok!</p>

  <p class="normal">Çiçikov şaşırdı:</p>

  <p class="normal">— Saçmalık bu! Hiçbir geçerliği yok o vasiyetnamenin! Sonraki vasiyetname öncekini hükümsüz kılar!</p>

  <p class="normal">— Ama ikinci vasiyetnamede böyle bir hükme yer verilmiyor; yani bu vasiyetnamenin ilkini hükümsüz kıldığına ilişkin bir vurgulama yok.</p>

  <p class="normal">— Hiç gerek yok ki buna! Bu zaten kendiliğinden böyledir! Bir sonraki, bir öncekinin geçerliğini kaldırır. Bu durumda ilk vasiyetname geçersizdir! Bir kez ben rahmetlinin ne düşündüğünü, ne istediğini çok iyi biliyorum. Kendisinin yanı başındaydım. Kim imzalamış o vasiyetnameyi, tanıklar kimmiş?</p>

  <p class="normal">— Doğrusu her şey kitabına uygun: Mahkemede düzenlenmiş, tanıklar huzurunda. Tanıklar da eski yargıçlar Burmilov’la Havanov.</p>

  <p class="normal">“İşte bu kötü!” diye düşündü Çiçikov. “Havanov’un dürüst biri olduğunu söylerler hep. Burmilov’a gelince, yalancı sofunun tekidir. Yortularda kilise kilise dolaşıp apostol okur.” Sonra yüksek sesle:</p>

  <p class="normal">— Saçmalık bu! –dedi ve kararlılıkla yineledi:– Saçmalık! O kadar! Bunun böyle olduğunu söylemeye en yetkili kişiyim dünyada! Son nefesini verirken rahmetli kadıncağızın baş ucundaydım. Dolayısıyla en sağlıklı, en sağlam bilgi bende. Bunu mahkeme önünde yeminle doğrulamaya hazırım!</p>

  <p class="normal">Çiçikov’un bu sözleri ve kararlılığı Lenitsın’ı bir an için rahatlattı. Çünkü gelişmeler kendisini çok heyecanlandırmış ve vasiyetnameye ilişkin olarak, “Acaba Çiçikov’un düzenlediği bir sahte belgeyle mi karşı karşıyayız?” diye endişelenmeye başlamıştı. Şimdi salak gibi böyle şeyleri aklından geçirebildiği için kendine kızıyordu. Yeminli ifade vermeye hazır olduğunu açıkça söylemesi, Çiçikov’un suçsuzluğunun açık kanıtıydı. Tabii kutsal şeyler üzerine yemin etmeye cesaret edebilecek miydi, belli değildi, ama yemin edebileceğini söylemeye cesareti yetmişti.</p>

  <p class="normal">— İçiniz rahat olsun. Konuyu hukukçu arkadaşlarla görüşeceğim. Sizi hiçbir şeyle suçlayamazlar! Benim durumum da daha belirgin oldu: Artık istediğim kadar kalabilirim bu kentte.</p>

  <p class="normal">Çiçikov hemen arabasının getirilmesini buyurdu ve doğruca hukuk danışmanına gitti. Son derece deneyimli bir hukukçuydu bu. On beş yıldır yargılanmasına karşın, görevinden alınmamıştı. Herkes tanırdı kendisini; yapıp ettikleri yüzünden altı kez bir köye sürgün edilmişti. Herkesin kuşkulandığı bir tipti, bütün gözler üzerindeydi, yine de açık, yadsınmaz bir kanıt ele geçirilememişti aleyhinde. Şu anlattığımız olaylar insanlığın cahil olduğu eski zamanlarında olup bitiyor olsaydı, bu hukuk danışmanına büyücü dememiz işten bile değildi! Salondaki maun mobilyalar, cam bir fanus içindeki altın saat, tavanda tülbent bir kılıfla örtülmüş kristal avize ve Avrupai bir yaşamın göstergesi sayılabilecek bütün öbür eşyayla tam bir aykırılık oluşturan eski, yağlanmış bir hırka vardı sırtında.</p>

  <p class="normal">Hukuk danışmanının yüzündeki kuşkucu ifade üzerinde hiç durmadı Çiçikov; konunun hassas bazı yerlerine değindi, davaya gösterdiği ilgi ve öğütleri için peşin teşekkürlerini bir kez daha iletti.</p>

  <p class="normal">Danışman bu sözlere dünyevi olan her şeyin aldatıcı olduğunu söyleyerek karşılık vermekle birlikte, büyük bir incelikle, avucundaki iskete kuşunu gökte uçan kaza tercih ettiğini hissettirmekten de geri durmadı.</p>

  <p class="normal">Yapacak bir şey yoktu: İskete kuşunu eline vermek gerekiyordu. Filozofumuzun kuşkucu soğukluğu bir anda kayboldu. Meğer ne iyi yürekli, ne konuşkan, ne hoş bir adammış... konuşurken biçem ustalığında Çiçikov’dan bile kalır yanının olmadığı da ortaya çıkıvermişti.</p>

  <p class="normal">— Davaya konu olan uzun ve karmaşık sorunu ele alacak değilim şimdi... ama sanırım siz vasiyetnameyi dikkatli incelemediniz? Orada küçük bir çıkma olacak... bir eklenti... bir not... Vasiyetnameyi bir süreliğine yanınıza alın. Kuşkusuz böyle şeylerin alınıp eve götürülmesine izin verilmez, ama memurlardan yolunca istemeyi bilirseniz buna izin vereceklerinden eminim... Ben de bu arada kendi yönümden yardımcı olurum.</p>

  <p class="normal">— Orada dediğiniz gibi bir çıkma olup olmadığını anımsayamıyorum, sanki vasiyetnameyi kendi elleriyle yazan ben değilmişim gibi!..</p>

  <p class="normal">— Siz en iyisi dikkatle bir gözden geçirin vasiyetnameyi, –dedi sevecenlikle.– Burada en önemli şey hiç heyecanlanmamanızdır... hiçbir şey sizi şaşırtmamalı... olabileceklerin en kötüsü de olsa şaşırmamalısınız. Asla umutsuzluğa kapılmayın. Düzeltilemeyecek hiçbir şey yoktur. Bana bakın: Ne kadar sakinim! Hakkımda açılmış ve açılacak davaların sayısını ben bile bilmiyorum; ama bu benim sükûnetimi hiç bozmuyor!</p>

  <p class="normal">Gerçekten de filozof hukuk danışmanının yüzü inanılmaz derecede sakindi, o kadar ki Çiçikov...<sup class="calibre2"><a href="../Text/olu_split_023.html#footnote-600-51" id="footnote-600-51-backlink">[51]</a></sup></p>

  <p class="normal">— Kuşkusuz çok önemli bu söyledikleriniz, –dedi Çiçikov.– Ama kabul edin ki gerek düşmanların iftiraları, gerekse durumu güçleştiren başka birtakım gelişmeler insanda huzur diye bir şey bırakmıyor!..</p>

  <p class="normal">Filozof hukuk danışmanı alabildiğine sakin, alabildiğine sevecen:</p>

  <p class="normal">— İnanın bana korkaklıktan başka bir şey değil bu, –dedi.– Dikkat etmeniz gereken bir şey de davanın bütün gelişmelerinin söze değil, yazılı belgeye dayanması. Davanın sonuca doğru gittiğini, artık karar aşamasına gelinmek üzere olduğunu anladığınızda da, kendinizi savunmaya, aklamaya çalışmak yerine, davaya yakın, onunla ilgili konuları kapsayan başka ve yepyeni birtakım maddelerden söz edin.</p>

  <p class="normal">— Yani, şey için mi?..</p>

  <p class="normal">— Karıştırmak, yalnızca kafaları karıştırmak amacımız, başka bir şey değil! –dedi filozof.– Bu davaya başka kişileri ve olayları da karıştırmak ve davayı içinden çıkılmaz hale getirmek... buna çalışacağız! Petersburg’dan gönderilen memur hadi çıksın bakalım nasıl çıkacaksa bu işin içinden! Çıksın... çıksın da görelim! –diye kendinden hoşnut, Çiçikov’un gözlerinin içine muzip bir gülümsemeyle bakarak birkaç kez yineledi: Bakışları, Rusça dilbilgisinin inceliklerle dolu, keyifli bir kuralını öğrencisine açıklayan bir öğretmenin bakışlarıydı.</p>

  <p class="normal">— Dava, kafaları karmakarışık edecek bir noktaya sürüklenebilirse çok iyi olur tabii, –dedi Çiçikov, öğretmeninin anlattığı incelikli dilbilgisi kuralını anlamış öğrencinin hoşnut bakışlarıyla.</p>

  <p class="normal">— İnanın bana, kafaları karıştırmak hiç zor değil! Durmadan egzersiz yapan kafanın buluşçuluğu da artıyor! Bir kez şunu aklınızdan hiç çıkarmayın: Size yardım edilecek! Davanın çetrefilleşmesinin büyük yararı var. Ne kadar çok memur, o kadar çok maaş... davaya olabildiğince çok kişinin karışmasını sağlamalıyız. Kimileri boş yere ceza alacak diye bir şey de yok. Onların temize çıkmaları hiç zor değil ki! Olmadı, rüşvetle hallolur işleri. İnanın bana: Olayların gidişi kritik bir hal alırsa, yapılacak tek şey davayı iyice karıştırmak, kimsenin içinden çıkamayacağı bir hale getirmek! Ben niye bu kadar sakinim? Çünkü şunu biliyorum: Benim işim varsın kötüye gitsin, hatta tepetaklak olsun... nasılsa herkesi bu pis işin içine karıştıracağım: Valiyi, vali yardımcısını, emniyet müdürünü, mal müdürünü... herkesi sokacağım işin içine! Hepsinin durumunu biliyorum: Kim kime diş biliyor, kim kimi bir karış suda boğmaya hazır, kim kimle küs. Varsın iyice bir dolansınlar şu işe, onlar dolandıkça başkaları kurtulacaktır. Malum: Balık en iyi bulanık suda avlanır. Yapılacak tek şey işlerin karışmasını beklemek. –Sözünün burasında filozof hukukçu, öğrencisine Rus dilinin incelikli ve keyifli bir gramer kuralını açıklayan öğretmenin gözleriyle yeniden Çiçikov’un gözlerinin içine baktı: Ancak bu defaki kural öncekinden de incelikli ve keyifli gibiydi.</p>

  <p class="normal">“Yok, bu herif gerçekten işinin ustası!” diye geçirdi içinden Çiçikov ve hukuk danışmanının yanından harika bir ruh haliyle, sevincinden içi içine sığmayarak ayrıldı.</p>

  <p class="normal">İçi rahatlayıp cesareti de yerine gelince, kolyaskanın yastığına doğru kendini biraz özensizce bırakıverdi, Selifan’a arabanın körüğünü indirebileceğini söyledi (hukuk danışmanına giderken körük kalkık, yandaki deri perdeler de kapalıydı) ve arka koltukta öyle bir poz aldı ki, görenler kendisini emekli bir süvari albayı ya da kulaklarına doğru hafifçe eğdiği yeni ipek şapkasının altından karşılayıcılarına hoşgörülü ve sevecen bir gülümseyişin aydınlattığı bir yüzle bakan Vişnepokromov sanabilirlerdi! Selifan’a arabayı çarşıya doğru sürmesini emretti. Dükkânlarının önünde dikilen ve saygıyla şapkalarını çıkarıp kendisini selamlayan yerli ve yabancı tüccar takımı ile her dilden, her milletten insana, biraz çalımlı, ama alabildiğine kendine güvenen bir edayla şapkasını çıkararak o da selamlar verdi. Bütün bu tüccarlardan pek çoğu artık tanışı sayılırdı; başka topraklardan, başka dillerden gelen öbürleri ise, yabancı da olsalar, duruşuna, edasına hayran oldukları bu beyi bir büyülenmişlik duygusu içinde, tanıdıkları biriymiş gibi selamlıyorlardı. Panayır henüz bitmemişti. Panayırın köylüler ve atlarla ilgili bölümü bitmiş, toplumun eğitimli üst kesimi için güzel, şık şeylerin satıldığı bölümü başlamıştı. Panayıra kolyaskayla gelen tüccarların hayali, buradan geriye kızakla dönmekti.</p>

  <p class="normal">Bir önceki panayırda daha çok at, büyükbaş hayvan, koşum gereçleri gibi, tüccarlarca satın alınan şeyler sergilenmişti. Başlayacak olan bu panayırsa, tüccarların Nijnıynov-gorod panayırından satın aldıkları eşyaları satışa sunacakları bir panayır olacaktı. Fransız mösyöler ve madamlar çeşit çeşit kremler ve binbir türlü şapkalarıyla gelmişlerdi. Rus para keselerinin can düşmanları, kanlı terler dökerek kazanılmış paraların yok edicileri, Kostanjoglo’nun deyişiyle her şeyi soğururcasına yiyip bitirdikten sonra, bir de giderken toprağın içine yumurtalarını bırakan çöl çekirgeleriydi bunlar.</p>

  <p class="normal">Tüccarlar, tezgâhtarlar şapkalarını incelikle çıkarıp alışverişe çağırıyorlardı. Kürk başlıklı, saçı sakalına karışmış Rus tipi tüccara çok az rastlanıyordu. Herkesin Avrupai bir görünüşü vardı, herkes tıraşlıydı, sıskaydı, çürük dişliydi.</p>

  <p class="normal">— Buyursunlar efendim! Buyursunlar! –diye bağırıyordu kumaşçı dükkânının önünde bir satıcı: Üzerinde Moskova işi bir Alman redingotu, başı açık, şapkası elinde, iki parmağıyla tıraşlı, parlak çenesinden hafifçe tutmuş, yüzünde eğitimli olmanın inceliği.</p>

  <p class="normal">Çiçikov dükkândan içeri girdi:</p>

  <p class="normal">— Gösterin bakalım cancağızım, ne tür kumaşlar var elinizde!</p>

  <p class="normal">Tezgâhın ara tahtasını ustaca yukarı kaldırıp öbür yana geçen ve sırtını yerden tavana kadar kumaş topları dizili raflara, yüzünü müşterisine dönen zarif tüccar hâlâ elinde tuttuğu şapkasını başına geçirdi, iki eliyle tutup hafifçe yana eğdi, ağırlığını tezgâh üstünde birleştirdiği ellerine verip, hafif öne eğik, ileri geri sallanırken Alman aksanıyla:</p>

  <p class="normal">— Nasıl bir şey istemiştiniz? –diye sordu.– İngiliz mi yoksa yerli dokumaları mı tercih ediyorsunuz?</p>

  <p class="normal">— Yerli dokumalar, –dedi Çiçikov.– Yalnız, lütfen en iyi kalitesinden, hani şu... “yerli İngiliz” denilenlerden.</p>

  <p class="normal">Satıcı, hâlâ tezgâha dayalı duran birbirine kenetli elleri üzerinde tatlı tatlı yaylanmayı sürdürerek:</p>

  <p class="normal">— Hangi rengi uygun bulduğunuzu sorabilir miyim? –dedi.</p>

  <p class="normal">— Koyuca bir renk olsun: Su yeşili ya da zeytuni yeşil; ama içinde yabanmersini kızılı çakıntılar olacak.</p>

  <p class="normal">— Efendim, dükkânımızdan alacağınız kumaş, her iki başkentte bile daha iyilerini bulamayacağınız kalitede bir kumaştır, –diyen satıcı, arkasını döndü ve yukarı raflardan bir top kumaş indirip tezgâhın üstüne yaydı.</p>

  <p class="normal">Kumaşı parmaklarının arasında hafifçe okşayan Çiçikov:</p>

  <p class="normal">— Güzel kumaş, –dedi,– ama isterseniz dostum, göstermek için en sona sakladığınız kumaşı hemen gösterin bana. Çünkü gümrüklerde çalıştım ben, iyi kumaştan anlarım. Kırmızı noktacıkları yabanmersininin kırmızısına yakın bir kumaş benim istediğim.</p>

  <p class="normal">— Anlıyorum efendim. Tam şu sıralar Petersburg’da moda olan kumaşı istiyorsunuz! Var, istediğiniz gibi bir kumaşım var. Yalnız demedi demeyin, biraz yüksekçedir fiyatı, ama kalitesi de ona göredir!</p>

  <p class="normal">— Gösterin hemen!</p>

  <p class="normal">Fiyat diye bir şey konuşulmadı bile!</p>

  <p class="normal">Avrupalı satıcı raftan bir kumaş topu aldı, kendinin artık yeni kuşak temsilcisi olduğunu unutup, eski kuşaklara özgü bir hünerle topu açtı ve “İşte size kumaş!” diyerek topu tezgâhın üzerine atıp öyle bir çevirdi, açılan kumaşı uzatıp Çiçikov’un burnunun dibine öyle bir dayadı ki, ışıltılı, ipeksi kumaşı yalnız okşamak değil, koklamak zorunda da kaldı Çiçikov. Kumaşın rengi daha iyi görünsün diye kalkıp dükkânın dışına çıkan satıcı, ışıktan kamaşan gözlerini kırpıştırarak:</p>

  <p class="normal">— Harika bir rengi var! –dedi.– Alevli duman rengi... üstelik alevlerin kırmızısı fazla cart da değil!</p>

  <p class="normal">Kumaşı beğendi Çiçikov. Satıcı fiyatın “son” olduğunu söylemesine karşın pazarlık edildi, anlaşma sağlandı; kumaş bir anda saltanat asasını andırır demir arşının büyüsüyle Çiçikov için nefis bir fraka dönüştü; sonra her iki elin giriştiği inanılmaz bir hüner sergilendi, kesilen kumaş Ruslara özgü bir çabuklukla kâğıda sarıldı, sicimle bağlandı, hafif, şık, heyecan verici bir düğüm atıldı üzerine, sicimin fazlası makasla kesildi, paket müşterinin arabasına götürüldü. Çiçikov tam elini cebine sokmak üzereydi ki, beline birinin kibarca dokunmakta olduğunu hissetti:</p>

  <p class="normal">— Neler satın alıyorsunuz böyle üstat? –diye bir ses duydu Çiçikov, kulağının dibinde.</p>

  <p class="normal">— A, ne hoş bir rastlantı!</p>

  <p class="normal">— Ne hoş bir çatışma! –dedi, belindeki elin sahibi. Vişnepokromov’du bu.– Şöyle bir dolaşayım diye çıkmıştım, bir de baktım, tanıdığım biri, kendimi mahrum eder miyim hiç onunla birlikte olmanın büyük hazzından! Gerçekten harika bir kumaş! Bu yıl kumaşlar geçen yıllara göre çok, çok güzel! Ne var ki ben bir türlü bulamadım aradığım gibisini. Otuz, hatta kırk rublemi al, hatta elli rublemi al kardeşim, yeter ki bana iyi kumaş ver! Benim için, oldu mu ya en iyisi olacak ya da hiç! Haklı değil miyim?</p>

  <p class="normal">— Yüzde yüz katılıyorum size! Bir şey en iyisi değilse, ona ne diye sahip olmalı ki?</p>

  <p class="normal">Arkadan bir ses duyuldu:</p>

  <p class="normal">— Fiyatı pek yüksek olmayan kumaşlarınızdan gösterir misiniz lütfen?</p>

  <p class="normal">Ses tanıdık gibi geldi Çiçikov’a. Döndü: Hlobuyev’ti. Kumaşı maymun iştahından dolayı almadığı belliydi, çünkü üzerindeki elbisenin iler tutar yeri kalmamıştı.</p>

  <p class="normal">— Ah, Pavel İvanoviç, sonunda sizi bulabildim. Bir iki şey söylememe izin verin lütfen. Aramadığım yer kalmadı sizi... işe bakın, burada bulacakmışım!</p>

  <p class="normal">— İnanın, saygıdeğer bayım, sizinle oturup konuşmayı ben de çok isterdim, ama şu sıralar... –dedi Çiçikov adamın elini sıkarken, bir yandan da açıklama yapmaktan kurtuluş yolu arar gibi sağına soluna bakınmaya başladı, birden Afanasiy Vasilyeviç Murazov’un girdiğini gördü dükkâna,– Aman Tanrım, rastlantı diye buna denir! Afanasiy Vasilye-viç! Nasılsınız efendim? –diye atıldı.</p>

  <p class="normal">Çiçikov’un ardından Vişnepokromov da selamladı Murazov’u:</p>

  <p class="normal">— Afanasiy Vasilyeviç!</p>

  <p class="normal">Hlobuyev de aynı şeyi yaptı:</p>

  <p class="normal">— Afanasiy Vasilyeviç!</p>

  <p class="normal">Son olarak da başından şapkasını alıp kollarını açabildiği kadar açan satıcı, öne eğilerek yerden bir reveransla ve köpeksi bir yılışmayla:</p>

  <p class="normal">— Afanasiy Vasilyeviç, en derin saygılarımızla efendim! –dedi.</p>

  <p class="normal">Yaşlı adam şapkasını çıkararak herkesin selamını aldı:</p>

  <p class="normal">— Sağ olun efendim, bendeniz çok iyiyim, sizler nasılsınız?</p>

  <p class="normal">— Belim ağrıyor... sonra, uykusuzluk da var, –dedi Çiçikov.– Anlamıyorum, az hareket ettiğim için herhalde?</p>

  <p class="normal">Ama Murazov, Çiçikov’un sağlık yakınmaları üzerinde derinleşecek yerde Hlobuyev’e dönmeyi tercih etti:</p>

  <p class="normal">— Dükkâna girdiğinizi görünce arkanızdan geldim ve sizi rahatsız etmeye cesaret ettim, Semyon Semyonıç. Evim şuracıkta, sizin de boş zamanınız varsa, lütfen bana kadar gidebilir miyiz? Sizinle konuşacaklarım var.</p>

  <p class="normal">— Elbette Afanasiy Vasilyeviç! –dedi Hlobuyev.</p>

  <p class="normal">— Hava bugün ne kadar güzel, değil mi Afanasiy Vasilyeviç? –dedi Çiçikov.</p>

  <p class="normal">Öteden Vişnepokromov atıldı:</p>

  <p class="normal">— Havanın bu kadar güzel olması biraz acaip değil mi sizce de Afanasiy Vasilyeviç?</p>

  <p class="normal">— Tanrının işi, vardır bir hikmeti elbet! Yalnız ekincikler için biraz yağmur yağsa hiç fena olmazdı!</p>

  <p class="normal">— Ya!.. Bir yağmur şimdi ne güzel olurdu! –dedi Çiçikov; gerçekte yağmur umurunda bile değildi... Onun için önemli olan milyoncukları olan adamı onaylamaktı.</p>

  <p class="normal">Yaşlı adam yeniden herkesi tek tek selamladıktan sonra dükkândan çıktı.</p>

  <p class="normal">— Bu adamın on milyonu olduğu aklıma geldikçe başım dönüyor! –dedi Çiçikov.– Akıl alır gibi değil!</p>

  <p class="normal">— Bana pek yasalara uygun gibi gelmiyor, –dedi Vişnepokromov.– Sermaye birkaç elde toplanmamalı. Bu, bugün bütün Avrupa’da kabul edilen bir görüş. Paran mı var, herkese duyur, balolar ver, esnafa, sanatkâra, ustalara, işçilere ekmek kapısı olacak hayırlı şeyler üret.</p>

  <p class="normal">— Hayır, anlayamıyorum yani... –dedi Çiçikov.– Hem bu kadar paran olacak hem de bir köylü gibi yaşacaksın! Şu on milyonla kim bilir neler yapılırdı! Prensler, generaller gibi yaşayabilir insan bu parayla!</p>

  <p class="normal">— Aslında, –dedi satıcı,– bütün saygıdeğer niteliklerine karşın Afanasiy Vasilyeviç’in bağışlanamaz bir kusuru var: Yeterli eğitimden yoksundur kendileri. Diyeceksiniz ki, ama saygıdeğer bir tüccardır; efendim, kendileri tüccar olmaktan ziyade toptancıdırlar. Hem tiyatroda loca tutacağım hem de kızımı basit bir albaya vereceğim! Yook, olmaz öyle şey! Generalden aşağısına vermem. Albay neymiş? Beni yemeğe götürdü mü, aşçı dükkânına değil, restorana götürmeli!</p>

  <p class="normal">— On milyondan konuşuyoruz burada! –dedi Vişnepokromov.– Bir on milyonum olsa neler yapmazdım!</p>

  <p class="normal">— Yok, –dedi Çiçikov,– fazla akıllıca şeyler yapamazsın on milyonla. Asıl bende olacak ki o para, görün ne yararlı şeyler yapıyorum!</p>

  <p class="normal">“Yaşadığım şu korkunç deneyimlerden sonra,” diye düşündü Hlobuyev, “bende olaydı şu on milyon, herhalde eskiden olduğu gibi har vurup harman savurmazdım. Her kopekin değerini insan deneyimlerle öğreniyor.” Bir süre durdu, sonra kendi kendine şu soruyu sordu: “Gerçekten de şimdi daha daha akıllıca mı harcardım o parayı?” Sonra, boş ver der gibi elini sallayıp, “Bugün de eskiden nasıl harcarsam öyle harcardım herhalde!” dedi ve Murazov’un ne diyeceğini şiddetle merak ederek, dükkândan çıktı.</p>

  <p class="normal">— Sizi bekliyordum Pyotr Petroviç, –dedi Murazov kapıyı açarken.</p>

  <p class="normal">Ve Hlobuyev’i yılda yedi yüz ruble maaşı olan bir memurunkinden bile alçakgönüllü, küçük bir odaya soktu.</p>

  <p class="normal">— Anlatın bakalım, ne durumdasınız? Daha iyi olduğunuzu düşünüyorum, çünkü halanızdan herhalde size de bir şeyler düşmüştür?</p>

  <p class="normal">— Doğrusu, bilmem ki nasıl söylesem Afanasiy Vasilyeviç? Durumum eskiye göre daha mı iyi, yoksa daha mı kötü, ben de bilmiyorum. Hepi topu elli canla otuz bin ruble düştü bana. Para borçlarımın bir bölümünü kapatmaya gitti, ben yine beş parasız kaldım. Fakat her şeyden önemlisi, bu vasiyetnameyle ilgili durumun çok pis bir hal alması. İşin içinde, Afanasiy Vasilyeviç, birtakım üçkâğıtçılıklar var. Şimdi bunların neler olduğunu anlattığımda öyle bir şaşıracaksınız ki! Şu Çiçikov var ya...</p>

  <p class="normal">— Müsaade buyurun Semyon Semyonıç, şimdi Çiçikov’dan konuşmaya başlamadan önce sizin durumunuzu konuşalım. İçinde bulunduğunuz bu sıkıntılı durumdan bütünüyle kurtulabilmeniz için size gereken miktar tam olarak ne kadar, bana bunu söyler misiniz?</p>

  <p class="normal">— Durumum bildiğiniz gibi değil... çok zor! –dedi Hlobuyev.– Bütün borçlarımı ödeyip, son derece alçakgönüllü bir yaşam kurabilmem için en az bir yüz bine ihtiyacım var, bunu da bulabilmem olanaksız!</p>

  <p class="normal">— Yani bunu sağlayabilseydiniz, kendinize nasıl bir yaşam kurardınız?</p>

  <p class="normal">— Bir ev kiralardım, çocuklara dadı tutardım. Kendimi hiç düşünmezdim. Benim için artık çalışma hayatı diye bir şey olamaz. Hiçbir şey olmaz benden!</p>

  <p class="normal">— Niye sizden bir şey olmayacağını söylüyorsunuz?</p>

  <p class="normal">— Benden ne olur, kendiniz bir düşünün! Kalem memurluğundan işe başlayamam ya! Sonra bir ailem olduğunu unutuyorsunuz! Kırkımdayım. Artık romatizmalar, bel ağrıları daha sık konuklarım olmaya başladılar. Üstüne üstlük iyice uyuşuklaştım! Bana iyi bir koltuk vermezler. Hazine açısından akıllıca bir hareket olmaz bu. Aslında size olanca içtenliğimle itiraf etmek isterim ki iyi bir koltuğu verseler bile ben almam zaten! Bana beş paralık bir adam olduğumu, kumarbazın teki olduğumu söyleyebilirsiniz, ama rüşvetçi diyemezsiniz; asla rüşvet almam! Ne kendim alırım, ne alınmasına göz yumarım! Öyle ipek mendiller, müzik kutuları falan bana uymaz!</p>

  <p class="normal">— Doğrusu sizi anlamakta zorlanıyorum! Yol olmadan olur mu? Yolsuz yapılır mı? Yol olmazsa, nerede yürüyeceksiniz? Ayağının altında toprak yoksa neyin üstünde gideceksin, kayığın altında su yoksa neyin üstünde yüzecek? Yaşam yolculuk demek. Özür dilerim Pyotr Petroviç, o sözünü ettiğiniz arkadaşlar öyle ya da böyle çalışıyorlar, bir yerde bir işleri var. Her günahkârın başına geleceği gibi diyelim ki yoldan çıktılar, ama bir gün akıllarının başlarına gelebileceğine, yeniden doğru yola döneceklerine dair bir umut vardır. Zaten yola çıkan öyle ya da böyle varır varacağı yere. Ama boş duranı, avare yaşayanı nasıl edip de bir yolun yolcusu eylemeli? Öyle ya... yol bana gelmeyeceğine göre?</p>

  <p class="normal">— İnanın, Afanasiy Vasilyeviç, size, bütün söylediklerinize sonuna kadar hak veriyorum. Ama benim içim kurudu, gücüm kalmadı. Dünyada yararlı olabileceğim hiçbir alan yok... Kimseye beş paralık hayrım olmaz benim! Kendimi tam bir kütük gibi hissediyorum. Eskiden, gençken yani, her şeyin başı para diye düşünürdüm. Örneğin yüz bin rublem olsa çok kişiyi mutlu ederdim: Yoksul sanatçılara yardım ederdim, kitaplıklar kurardım, yararlı kurumlar açardım, koleksiyonlar yapardım. Zevksiz biri olduğumu sanmayın, zenginim diye havasından geçilmeyenlerin çoğundan çok daha iyi anlarım ince işlerden. Ama şimdi anlıyorum ki bütün bunların da hiçbir yararı yokmuş. Yok, Afanasiy Vasilyeviç, hiçbir işe yaramam ben, hiçbir işe! Hiçbir işte en ufak bir yeteneğim yok!</p>

  <p class="normal">Murazov gözlerini bir an bile oynatmadan dimdik Hlobuyev’in gözlerine bakıyordu, ama zavallı Hlobuyev hiçbir yanıt veremiyor, öylece duruyordu. Murazov bu kez acımaya başladı ona.</p>

  <p class="normal">— Bakın Semyon Semyonoviç, dini bütün olduğunuzu, kiliseye gittiğinizi, sabah ayinlerini de akşam ayinlerini de kaçırmadığınızı biliyorum. Erken kalkmayı sevmeseniz de herkesin horul horul uyuduğu sabahın dördünde kalkıyor ve kilisenin yolunu tutuyorsunuz.</p>

  <p class="normal">— O başka Afanasiy Vasilyeviç. Ben onu herhangi bir insan için değil, ruhumun kurtuluşu için, avare geçen yıllarımın diyeti olarak yapıyorum. Duanın Tanrı indinde bir değeri olduğunu anladım. Hatta size şunu söyleyeyim, ben inanmadan dua ediyorum, ama dua ediyorum.</p>

  <p class="normal">— Demek ki siz ruhunuzu kurtarmak için, duanızı yönelttiğinizin hoşuna gidecek bir şey yapmış olmak için dua ediyorsunuz? Bu size güç veriyor, böylece de sabah erkenden kalkıyorsunuz... İnanın bana, duanızı yönelttiğiniz uğruna şöyle sıkı bir çalışmaya girseniz başınızı kaşıyacak zamanınız olmaz, kimse de sizi insanlardan soğutamazdı.</p>

  <p class="normal">— Afanasiy Vasilyeviç, bakın yeniden söylüyorum. Bu başka şey. Ben dua ederken, bir şey yapıyormuş gibi görüyorum kendimi. Bakın size açık söylüyorum: Bir manastıra kapanmaya ve verilecek en ağır görevleri yerine getirmeye hazırım. Yoksa memuriyete girip, “Şuna şu kadar vergi cezası kes!” diye birtakım emirlere boyun eğmek bana göre değil. Ben orada Tanrıya boyun eğiyorum ve kime boyun eğdiğimi biliyorum.</p>

  <p class="normal">— Neden dünya işlerinde de böyle olabileceğini düşünmüyorsunuz? Dünyada Tanrıya, yalnızca Tanrıya hizmet etmeliyiz. Eğer başka birine hizmet ediyorsak, Tanrının öyle buyurduğundan emin olduğumuz için yapıyoruzdur bunu. Yoksa hiç kimse hiçbir iş yapamazdı. Neden herkesin değişik işlerde yeteneği var? Bizim duamız da böyle: Kimi sözle dua eder, kimi işle. Manastıra kapanmanız hiç doğru olmaz, siz dünyaya bağlısınız: Bir aileniz var.</p>

  <p class="normal">Murazov sustu. Hlobuyev de susuyordu.</p>

  <p class="normal">— Elinizde iki yüz bin rubleniz olsa, bunu eskisinden daha akıllıca kullanabilir miydiniz?</p>

  <p class="normal">— En azından çocukların eğitimine harcardım, onlara çok iyi hocalar tutardım.</p>

  <p class="normal">— O zaman iki yıla kalmadan yine gırtlağınıza kadar borca batardınız!</p>

  <p class="normal">Hlobuyev bir an sustu, sonra tane tane:</p>

  <p class="normal">— Yok, –dedi,– yaşadığım onca deneyimden sonra...</p>

  <p class="normal">— Ne deneyimi! –dedi Murazov.– Ben sizi bilirim. Siz çok iyi yürekli bir insansınız: Bir arkadaşınız gelir, sizden borç ister, dayanamaz verirsiniz. Yoksul birini görürsünüz, yardım etmek istersiniz. Konuğunuz gelir, onu iyi ağırlamak istersiniz. Ve izninizle size şunu bile söyleyeceğim: Siz çocuklarınızın eğitimini bile üstlenebilecek durumda değilsiniz. Çocuklarını ancak kendi görevini yerine getiren babalar eğitebilir. Eşiniz de çok iyi yürekli bir kadın. Çocuk eğitmeye pek uygun değil. Hatta özür dilerim ama Pyotr Petroviç, itiraf ederim ki zaman zaman çocukların sizinle kalmasının zararlı olabileceğini bile düşündüğüm oluyor.</p>

  <p class="normal">Hlobuyev düşünceye daldı, her şeyi enine boyuna düşündü, sonunda Murazov’un hiç de haksız sayılmayacağını kabul etti.</p>

  <p class="normal">— Biliyor musunuz Pyotr Petroviç, –dedi Murazov,– çocuklarınızı ve ailenizi bana teslim edin. Ben onları korurum. Bunu yapmazsanız, hepiniz açlıktan öleceksiniz. Hemen şimdi bir karar vermek durumundasınız. İvan Potapıç’ı tanır mısınız?</p>

  <p class="normal">— Tanırım ve çok da saygı duyarım kendisine.</p>

  <p class="normal">— Çok iyi bir ticaret adamıydı, yarım milyonu vardı. Elini attığı her işten para kazandı, bu da onu biraz şımarttı. Prensler gibi yaşamaya başladı: Oğluna Fransız öğretmenler tuttu, kızını bir generalle evlendirdi. Sabah akşam dostlarıyla gezdi tozdu. Dükkânına da, borsa caddesine de uğramaz oldu. Sonunda bir gün battı. Bir de Tanrı başına büyük bir felaket gönderdi, oğlunu kaybetti. Gümüş yemek takımlarından, toprak çorba kâsesine geçmek çok zor geldi kendisine tabii. Eline hiçbir iş yakışmaz, elinden hiçbir iş gelmez derken, her şeye sıfırdan başladı ve işlerini düzeltti; o kadar ki bugün istese yeniden gümüş yemek takımlarında yiyebilir yemeğini. Ama kendisi istemiyor, “Yok, Afanasiy Vasilyeviç,” diyor, “ben kendime çalışmıyorum, kendim için de çalışmıyorum; Tanrının iradesi böyle istediği için çalışıyorum ben. Ben kendi irademle hiçbir şey yapmak istemiyorum. Sizi dinliyorum, çünkü insanları değil, Tanrıyı duymak, dinlemek istiyorum ve Tanrının yalnızca en temiz insanların ağzıyla konuştuğunu biliyorum. Siz benden daha akıllısınız, onun için sorumlu olan da sizsiniz, ben değilim.” İşte aynen bunları söyledi İvan Potapıç. Doğrusunu söylemek gerekirse, kendisi benden çok daha akıllıydı.</p>

  <p class="normal">— Afanasiy Vasilyeviç! Nasıl diyorsanız öyle olsun. Size boyun eğiyorum; bundan böyle benden ne isterseniz yerine getireceğim. Kendimi olduğum gibi ellerinize bırakıyorum. Ama gücümü aşan iş vermeyin bana: Ben Potapıç değilim ve inanın benden adam olmaz!</p>

  <p class="normal">— Ben size bir iş yüklüyor değilim Pyotr Petroviç! Hayırlı bir işin ucundan tutabileceğinizi siz kendiniz söylediniz. Dindar insanların gönüllü yardımlarıyla bir kilise yapılıyor. Ama para yetmedi. Yardım toplanması gerekiyor. Çekin üzerinize basit bir köylü gocuğu, çünkü siz artık iflas etmiş bir soylu olarak basit bir insansınız, bir dilenci: Bunda sıkılacak, utanacak bir şey yok. Elinizde bir defter, basit bir yük arabasıyla köyden köye dolaşıp duracaksınız. Başkeşişin hayır duasını alın, defterinizi de alın, Tanrının izniyle yola koyulun!</p>

  <p class="normal">Yeni görevi çok şaşırtmıştı Pyotr Petroviç’i. Kendisi gibi bir soylunun elinde kiliseye yardım defteriyle köy köy dolaşıp ondan bundan para istemesi?.. Bir de bütün bu yolculukları tangır tungur bir yük arabasıyla yapacak olması? Yine de yan çizmesi, işten kaytarması mümkün değildi, çünkü Tanrının rızası için yapılan hayırlı bir işti bu.</p>

  <p class="normal">— İyice düşündünüz mü? –dedi Murazov.– Burada siz iki iş birden yapmış olacaksınız. Biri Tanrıya hizmet. Öbürü bana.</p>

  <p class="normal">— Size nasıl hizmet edeceğim?</p>

  <p class="normal">— Benim hiç gitmediğim köylere, beldelere düşecek yolunuz. Köylülerin nasıl yaşadıklarını yerinde gözlemleyeceksiniz: Kimler daha iyice durumda, kimler perişan? Belki ben de köylü kökenli olduğum için bu kadar seviyorum köylüleri. Ama sorun şurada ki köylüler arasına pislik bulaştırmaya çalışanlar var. Raskolnikler<sup class="calibre2"><a href="../Text/olu_split_023.html#footnote-600-52" id="footnote-600-52-backlink">[52]</a></sup> ve bir sürü başka serseri, onları düzene, yönetime karşı ayaklanmaya kışkırtıyorlar. Bir insan zor durumdaysa, eziliyorsa, bu tür kışkırtmalara çabuk kapılır. Siz akıllı bir insansınız: Kim başkalarının baskısından dolayı huzursuz, kim huyu öyle olduğu için huzursuz, bakın, kavrayın ve daha sonra bana ayrıntılarıyla anlatın. Hiçbir suçu günahı olmadığı halde yoksulluk çekenlere dağıtmanız için yanınıza bir miktar para da vereceğim. Tabii onlara öğütler vermeniz ve teselli etmeniz de gerekecek: Tanrının bizden hiç yakınmadan boyun eğmemizi ve mutsuz olduğumuzda dua etmemizi istediğini, asla başkaldırmamamız ve hakkımızı kendi başımıza aramaya kalkışmamamız gerektiğini açıklamalısınız onlara. Kısacası, onları kinlenip başkaldırmaya değil, boyun eğmeye yönlendirecek şeyler olmalı söyleyecekleriniz. Tek bir kişinin bile birilerinden nefret ettiğini, birilerine öfkelenip kin bağladığını görürseniz, kendisini hemen sakinleştirmeye çalışın ve bu uğurda bütün gücünüzü harcayın.</p>

  <p class="normal">— Afanasiy Vasilyeviç, bana verdiğiniz bu görev, kutsal bir görev! Ama böylesine duyarlı bir görevi kimin omuzlarına yüklediğinizi hatırlatmak isterim size. Böyle bir görev ancak kendisi bağışlayabilecek bir konuma gelmiş olan ve kutsal denebilecek bir hayat süren ulu kişilere verilebilir.</p>

  <p class="normal">— Söylediklerimin hepsini yerine getirmek zorunda değilsiniz, elinizden ne geliyorsa, onları yerine getirin yeter. Burada önemli olan, gezip gördüğünüz yerlere ilişkin olarak edineceğiniz izlenimler: İnsanları tanıyacaksınız, halkın ne durumda olduğunu öğreneceksiniz. Devletin memuru asla halktan kişilerle karşı karşıya gelmez, gelse bile köylüler onların karşısında açılmazlar. Sizse kiliseye yardım isterken gözünüzü dört açacaksınız: Yalnız köylüyü değil, esnafın, tüccarın durumunu da anlamaya çalışın, merak ettiğiniz her şeyi sorun; size yanıt vereceklerdir. Genel valimizin şu aralar en gereksindiği bilgileri toplamak gibi bir görevi yerine getireceksiniz, dolayısıyla da her türlü kalem memurluğunun ve unvanın ötesinde, size, “hayatımı boşa geçirmedim” dedirtecek bir iş olacak bu.</p>

  <p class="normal">— Deneyeceğim, gücümün yettiğince çaba göstereceğim, –dedi Hlobuyev; sesine dinçlik, kararlılık gelmiş gibiydi; kamburu gitmiş, önünde bir umut ışığı belirmiş insanlarınki gibi başı dikleşmişti.– Çünkü şunu görüyorum ki Tanrı sizi bizlerden daha akıllı yaratmış, pek çok şeyi bizim gibi dar görüşlü insanlardan çok daha iyi biliyorsunuz.</p>

  <p class="normal">— Şimdi, izninizle Çiçikov’u soracağım size, –dedi Murazov.– Ne olmuş Çiçikov’a ve nasıl bir sorun söz konusu onunla ilgili olarak?</p>

  <p class="normal">— Çiçikov’la ilgili olarak anlatacaklarım duyulmuş, görülmüş şeyler değil! Bilseniz Afanasiy Vasilyeviç, öyle işler yapıyor ki... Vasiyetnamenin sahte olduğunu biliyor muydunuz? Gerçek vasiyetname bulundu: Bütün çiftlik iki evlatlığa bırakılmış!</p>

  <p class="normal">— Ne diyorsunuz? Peki sahte vasiyetnameyi kim düzenlemiş?</p>

  <p class="normal">— Olaydaki bütün iğrençlik de burada zaten! Ölümden sonra düzenlenmiş vasiyetname. Çiçikov bir kadın bulmuş, bu kadın rahmetlinin yerine geçmiş ve düzenlenen sahte vasiyetnameyi imzalamış. Müthiş ilginç bir durum! Dediklerine göre dilekçe yağıyormuş mahkemeye. Dört bir yandan, kimsenin bilmediği, yepyeni birtakım akrabalar çıkıyormuş! Mariya Yeremeyeva’ya talip olan olana! Hatta iki memur onun yüzünden kapışmış! Görüyor musunuz, olaylar nerelere dayanmış durumda Afanasiy Vasilyeviç!</p>

  <p class="normal">— İnanır mısınız, hiç haberim yok bütün bunlardan! Haklısınız... Pek temiz olduğu söylenemez durumun. Doğrusunu söylemek gerekirse, bu Pavel İvanoviç Çiçikov son derece gizemli biri.</p>

  <p class="normal">— Ben de kendi adıma bir dilekçe verdim: Rahmetlinin en yakın akrabası, dolayısıyla mirasçısı olduğum kayıtlara geçsin diye.</p>

  <p class="normal">“Afanasiy Vasilyeviç akıllı adam,” diye düşündü Hlobuyev, Murazov’un yanından çıkmış, yolda yürüyordu. “Önünü sonunu iyice hesapladıktan sonra vermiştir herhalde bana bu görevi? Görevini yerine getir, gerisine karışma!” Hlobuyev yolların, yolculukların hayaline dalarken, Murazov da son cümlesini yineleyip duruyordu: “Bu Pavel İvanoviç Çiçikov son derece gizemli biri! Ah, bu azim, bu irade hayırlı bir işe yöneltilebilse!</p>

  <p class="normal">Fakat biz şimdi Hlobuyev’le Murazov’u kendi hallerine bırakalım, Çiçikov neler yapıyor ona bakalım</p>

  <p class="normal">Mahkemeye gerçekten de dilekçe yağıyordu; kimselerin duymadığı birtakım akrabalar ortaya çıkıyor, yaşlı kadının bıraktığı müthiş servete akbabaların leşe saldırdığı gibi saldırıyorlardı. Çiçikov’la ilgili ihbarlar, son vasiyetnamenin sahte olduğuyla ilgili ihbarlar, son vasiyetnamenin değil, asıl ilk vasiyetnamenin sahte olduğuyla ilgili ihbarlar, hırsızlık iddiaları, paraların bir bölümünün saklandığıyla ilgili iddialar... birbirini izliyordu. Çiçikov’un ölü canlar ticareti yaptığıyla ve gümrüklerde çalıştığı yıllarda kaçakçılık olaylarına karıştığıyla ilgili birtakım kanıtlar ortaya çıktı. O arada geçmişi didik edilmiş, önceki marifetleri öğrenilmişti. Bütün bunların kokusunu nasıl aldıklarını, bunca şeyi nasıl öğrendiklerini Tanrı bilirdi! Çiçikov’un aklından geçirdiği, kendisiyle dört duvardan başka kimseciklerin bilmediği tasarılarla ilgili olarak bile kanıtlar bulunmuştu. Tüm bunlar şimdilik yalnızca mahkemenin bildiği gizlerdi, Çiçikov’un hiçbir şeyden haberi yoktu; aslında hukuk danışmanından aldığı bir pusuladan anladığı kadarıyla işler karışmaya başlamıştı. Çok kısa bir pusulaydı bu: “Size işlerin berbat bir hal almaya başladığını söylemek zorundayım. Ama unutmayın: Telaşa kapılmak yok! Burada en önemli şey sizin sakin olmanız! Bu işin altından kalkacağız.” Pusula içini rahatlattı Çiçikov’un, “Bu adam gerçek bir dâhi!” diye düşündü.</p>

  <p class="normal">Keyfinin dört dörtlük olması için bir o eksikmiş gibi, terzi de diktiği yeni frakıyla çıkıp gelmesin mi! Kendini alevli duman rengi frakının içinde görmek için sabırsızlanan Çiçikov, hemen frakın pantolonunu giydi: Üzerine sıkıca oturuyordu; butları, baldırları gergince ortaya çıkmıştı; kumaşın özelliğinden olacak, gerginlik sanki bir kat daha artmış gibiydi. Pantolon askılarını bağlayınca göbeği davul gibi ortaya çıktı. Fırçayla göbeğine hafifçe vurup, “Aptal şey!” dedi. “Ama yine de güzelsin!” Frak sanki pantolondan da güzel dikilmiş gibiydi: Tek bir pot yoktu; üzerine tam oturuyordu. Çiçikov sağ koltuk altının biraz dar gibi olduğunu söyledi, ama bu durum belin oturuşunun güzelliğini daha bir ortaya çıkarıyordu. Zafer kazanmış bir kumandan edasıyla bir kenarda dikilen terzinin söylediği tek söz şu oldu: “Daha iyisini ancak Petersburglu terzilerin dikebileceğinden emin olabilirsiniz efendim.” Terzi, Petersburgluydu ve tabelasında “Paris’ten ve Londra’dan Yabancı Terzi” diye yazıyordu. Şakadan hiç hoşlanmazdı: Bu iki kenti öne sürerek çıkabilecek bütün rakiplerinin bir çırpıda ellerini kollarını bağlamış ve bu kentlerin adlarının kullanılmasını engellemiş oluyordu. Kent mi yoktu: Onlar da Karlsruhe, Kopenhag gibi kentlerin adlarını alsınlardı!</p>

  <p class="normal">Terzinin ücretini cömertçe ödeyen Çiçikov, aynada kendini estetik duygularla ve con amore<sup class="calibre2"><a href="../Text/olu_split_023.html#footnote-600-53" id="footnote-600-53-backlink">[53]</a></sup> izleyen bir artist gibi, can sıkıntısından aynada kendine bakmaya başladı. Sanki işler daha bir yolunda gibiydi: Yanakları daha da güzelleşmiş, çenesi iyiden çekici bir hal almıştı; beyaz yakalığı yüzüne, mavi atlas kravatı beyaz yakalığına, yeni moda kırmalarla süslü plastronu atlas kravatına, göz alıcı kadife yeleği, plastronuna renk veriyordu; alevli duman rengi frakı ise, kıpkırmızı çakıntıları ve ipeksi ışıltılarıyla bütün hepsine renk veriyordu. Sağa döndü – güzel! Sola döndü – daha da güzel! Bir teşrifatçı hareketi yaptı – güzel! Pililer o kadar harikaydı ki gerçek bir Fransız’ı bile kıskandırabilecek şekilde Fransızlar gibi kaşınabilen, kızıp kendinden geçtiği zaman bile Rusça bir şeyler söyleyerek kendi kendini yerin dibine geçireceğinden korkan, hatta belki Rusça sövmeyi de beceremeyen, bu yüzden tepesini attıran kişiyi bile Fransız aksanıyla paylayan (Tanrım, ne büyük incelik!) bir beyin hareketlerini yaptığında bile frakı bana mısın demedi! Başını yana eğip son derece eğitimli, orta yaşlardan bir hanımı selamlama pozu aldı: Tek kelimeyle tablo gibiydi! Hey, ressam! Al fırçanı, göster hünerini! Keyfinden havaya sıçradı, antraşa’yı<sup class="calibre2"><a href="../Text/olu_split_023.html#footnote-600-54" id="footnote-600-54-backlink">[54]</a></sup> andırır hafiflikte bir sıçramaydı bu, ama yine de komodin sallandı, üzerindeki kolonya şişesi yere düştü. Aldırmadı bile buna. Tam da ondan beklendiği gibi “Aptal şişe!” diye söylendi, sonra “Acaba kimden başlasam ziyaretlere?..” diye düşünmeye başlamıştı ki...</p>

  <p class="normal">Birden ön tarafta mahmuz şakırtılarıyla karışık bir gürültü oldu ve son derece ürkünç, tepeden tırnağa silahlı bir jandarma ortaya çıkıverdi. “Derhal genel valinin huzuruna çıkmanız gerekiyor!” dedi jandarma. Çiçikov’un bir anda ağzı dili kurudu. Başında at kuyruğu, göğsünde çapraz kayışları, belinde upuzun süvari kılıcı, öbür yanında tüfek mi ne olduğu belirsiz bir başka silah asılıydı jandarmanın ve tek başına bir orduyu andırıyordu. Çiçikov itiraz makamından biraz hık mık eder gibi olunca, adam son derece kaba bir biçimde: “Bana hemen şu anda getireceksin diye emredildi!” dedi. Kapının gerisinde, sofada irikıyım bir başka silahlı adam daha görülüyordu. Camdan baktı: Dışarıda da bir araba bekliyordu. Yapabileceği bir şey yoktu. Gidecekti. Üstündeki ateşli duman rengi yepyeni frakıyla tir tir titreyerek arabaya binecek ve askerlerle birlikte genel valinin huzuruna çıkacaktı.</p>

  <p class="normal">Valiliğe varınca kendini toparlamasına bile izin vermediler. “Çabuk olun, prensi bekletmeyin!” dediler. Çevresine bakındı, pek çok kurye, memur vardı; evraklar, paketler elden ele geçiyordu. Onu büyükçe bir salondan geçirirlerken aklında tek bir şey vardı: “Ellerindeyim artık... ne mahkeme ne bir şey, doğruca Sibirya’ya yollayacaklar! –Yüreği öyle bir atıyordu ki en kıskanç aşığın yürek atışı hiç kalırdı yanında! Sonunda kapılar açıldı ve çantalar, kitaplar, dolaplarla dolu geniş odaya girdi. Prens müthiş öfkeliydi.</p>

  <p class="normal">“Mahvedecek beni!” diye düşündü Çiçikov. “Ruhumu yok edecek, kurdun kuzuyu parçalaması gibi parça parça edecek beni!</p>

  <p class="normal">— Hapse atılmanız gerektiği halde acıdım size ve kentte kalmanıza izin verdim! Ama siz ne yaptınız: Yeniden onurunuzu ayaklar altına aldınız, kendinizi kimsenin hayaline bile gelmeyecek bir düzenbazlıkla yeniden beş paralık ettiniz!</p>

  <p class="normal">Öfkesinden dudakları titriyordu prensin.</p>

  <p class="normal">Bütün bedeni korkudan zangır zangır titreyen Çiçikov:</p>

  <p class="normal">— Nasıl yani, efendimiz, düzenbazlık? –dedi.</p>

  <p class="normal">Vali, birkaç adım yaklaşıp Çiçikov’un gözlerinin içine bakarak:</p>

  <p class="normal">— Kendisine sahte vasiyetname yazdırdığınız kadın yakalandı, –dedi.– Sizinle yüzleştirilecek.</p>

  <p class="normal">Çiçikov’un yüzü kireç gibi oldu.</p>

  <p class="normal">— Efendimiz! Her şeyi açıklayacağım. Suçluyum. Gerçekten suçluyum. Ama bildiğiniz gibi değil. Düşmanları-mın oyununa geldim.</p>

  <p class="normal">— Sizi kimse oyuna getiremez! Hiç kimse alçaklıkta elinize su dökemez! En müthiş düzenbaza bile pabucunu ters giydirirsiniz siz! Hayatınız boyunca dürüst tek bir iş yapmadığınızdan eminim. Elde ettiğiniz her kopeki onursuzca, çalıp çırparak elde ettiniz; kırbaçlanmanızı ve derhal Sibirya’ya sürülmenizi gerektirecek suçlar bunlar. Ama artık yeter. Hemen şimdi hapse atılacaksın ve orada en azılı haydutlarla birlikte alın yazının belirlenmesini bekleyeceksin. Aslında bu bile bir nimet sayılır senin için, çünkü sen oradaki adamların hepsinden daha alçaksın! Onlarda üst baş perişan, ama sende...</p>

  <p class="normal">Vali, Çiçikov’un alevli duman rengi frakına baktı, sonra uzanıp çıngırağın ipini çekti.</p>

  <p class="normal">— Efendimiz! Acıyın! –diye haykırdı Çiçikov.– Siz de bir aile babasısınız! Bana değil, yaşlı anacığıma acıyın!</p>

  <p class="normal">— Yalan söyleme! –diye bağırdı öfkeyle prens.– Geçen sefer çocuklarım, ailem deyip aldatmıştın beni, şimdi de yaşlı anama acıyın diyorsun!</p>

  <p class="normal">— Efendimiz! Ben dünyanın en alçak, en aşağılık insanıyım! Kabul ediyorum! –dedi Çiçikov ......... bir sesle.<sup class="calibre2"><a href="../Text/olu_split_023.html#footnote-600-55" id="footnote-600-55-backlink">[55]</a></sup> Evet, gerçekten yalan söyledim: Ne çocuklarım ne de bir ailem var. Ama Tanrı şahidimdir, hep bir karım olsun istedim; bir insan ve yurttaş olarak üzerime düşenleri yerine getirmek, böylelikle büyüklerimizin ve yurttaşların sevgisini, saygısını kazanmak istedim. Ama hayat, koşullar bir lokma ekmeğin bedelini öyle ağır ödetti ki! Kan oldu bazen bu bedel! Öte yandan, attığı her adımda insanı ayartan, baştan çıkaran birileri, bir şeyler... düşmanlar, hırsızlar, uğursuzlar... Tüm hayatım fırtınalar arasında kalmış, kaderi rüzgârın elinde olan bir gemi gibi geçti. Ben de bir insanım efendimiz!</p>

  <p class="normal">Birden sel gibi yaşlar boşandı gözlerinden. Olduğu gibi, üzerinde alevli duman rengi frakı, kadife yeleği, atlas kravatı, yeni pantolonu ve taranmış saçlarıyla, ardında kolonya kokuları bırakarak prensin ayaklarına attı kendini.</p>

  <p class="normal">— Uzak dur benden! Asker çağırın, alıp götürsünler bunu buradan!</p>

  <p class="normal">— Efendimiz! –diye haykırdı Çiçikov ve iki koluyla birden prensin çizmelerine sarıldı.</p>

  <p class="normal">Prensin tüm bedeninde bir ürperti dolaştı.</p>

  <p class="normal">Çizmelerini Çiçikov’un kollarından kurtarmaya çalışarak:</p>

  <p class="normal">— Çekilin! Uzak durun benden! –diye bağırdı.</p>

  <p class="normal">— Efendimiz! Bağışlandığımı duyuncaya kadar kalkmayacağım yerden! –diye bağırdı Çiçikov ve prensin çizmelerini sımsıkı kavrayan kollarını gevşetmediği için, prens bacaklarını çektikçe alevli duman rengi frakıyla yerde sürünmeye başladı.</p>

  <p class="normal">— Bırakın diyorum size! –diyordu prens, iğrenç bir böceği üzerine basıp ezecek cesareti olmayanların yüz ifadesiyle. Sonra ayağını öyle bir silkeledi ki, Çiçikov burnunda, dudaklarında ve yuvarlak çenesinde darbeler hissetti; yine de çizmeleri bırakacağı yerde daha bir kuvvetle sarıldı. Sonunda çam yarması iki jandarma iki kolundan tutup onu yerden kaldırdılar, odadan çıkardılar. Yüzünde renk diye bir şey kalmamıştı; ölü gibiydi: Karşısında zebella gibi ölümün karartısını gören biri ancak böyle insan doğasına aykırı bir dehşete kapılabilirdi.</p>

  <p class="normal">Merdiven başında Murazov’u gördü. Birden bir umut ışığı yandı içinde. Doğaüstü bir güçle jandarmaların elinden sıyrıldı, Murazov’a doğru koştu, yaşlı adamı şaşkınlık içinde bırakarak ayaklarına kapandı.</p>

  <p class="normal">— Pavel İvanoviç... neyiniz var azizim? –diye sordu Murazov.</p>

  <p class="normal">— Kurtarın! Hapse atacaklar! Öldürecekler!</p>

  <p class="normal">Jandarmalar sözünü tamamlamasına fırsat vermeden çekip götürdüler.</p>

  <p class="normal">Askerlerin keskin ayak kokusuyla dolu bodrumda ıslak, loş bir yere kapattılar onu; boyasız bir masa, iki iğrenç sandalye, parmaklıklı bir pencere, kendini ısıtmaktan aciz, deliklerinden duman salan, ahı gitmiş vahı kalmış bir çürük soba vardı içeride; alevli duman rengi yeni frakıyla tam insanların dikkatlerini çekmeye ve yaşamın tadını çıkarmaya başlamışken kahramanımız işte böyle bir yere kapatılmıştı. Zorunlu şeylerini, örneğin içinde paralarının da olduğu tahta kutusunu bile yanına almasına izin vermemişlerdi. Bütün belgeleri, ölü canların satış sözleşmeleri hepsi memurların elindeydi! Yere yığıldı, acının ve umutsuzluğun etobur kurdu, tümüyle korunmasız yüreğini artan bir iştahla kemirmeye başlamıştı. Çok değil, bunun gibi bir gün daha geçirse, belki Çiçikov diye biri kalmazdı dünyada. Ama işte acı çekenlere uzanan bir el çok geçmeden ona da uzandı. Bir saat kadar sonra hücresinin kapısı açıldı, Murazov girdi içeri.</p>

  <p class="normal">Cehennemi bir sıcakta ağzı dili kurumuş, yüzü gözü toz toprak içinde yerde yarı baygın yatan bir yolcunun dudaklarından içeri serin pınar sularının dökülmesi bile o yolcuyu zavallı Çiçikov’un Murazov’u gördüğü anda canlandığı kadar canlandıramazdı.</p>

  <p class="normal">— Kurtarıcım! –diye atıldı Çiçikov ve Murazov’un elini yakalayıp önce dudaklarına, sonra kalbine götürdü.– Bu bahtsızın ziyaretine geldiğiniz için Tanrı yüzünüze gülecektir!</p>

  <p class="normal">Gözyaşlarına boğuldu.</p>

  <p class="normal">Yaşlı adam ona derin bir keder ve acıyla baktı, sonra:</p>

  <p class="normal">— Ah, Pavel İvanoviç, Pavel İvanoviç! Ne yaptınız?</p>

  <p class="normal">— Evet, alçağım! Suçluyum! Suç işledim! Ama insaf edin, insaf edin, böyle mi davranılmalıydı bana? Bir soyluyum ben. Sorgusuz sualsiz hapse atıldım, varıma yoğuma el konuldu; eşyalarıma, tahta sandığıma: Param, servetim, varım yoğum her şeyim o sandıktaydı benim! Afanasiy Vasil-yeviç, o serveti dişimle tırnağımla, terime kanımı katarak yaptım ben!</p>

  <p class="normal">Yaşadığı derin acı ve heyecana daha fazla dayanamayıp, hücrenin kalın duvarlarından geçerek ötelerde boğuk boğuk yankılanan hüngürtülerle ağlamaya başladı; atlas kravatını çekip kopardı, alevli duman rengi frakını yakasından tuttuğu gibi eteğine kadar yırttı.</p>

  <p class="normal">— Pavel İvanoviç, ne fark eder! Siz artık servet gibi şeylerle, hatta dünyada var olan her şeyle vedalaşmalısınız. Siz insan elinden çıkmayan, acımasız bir yasanın pençesine düştünüz!</p>

  <p class="normal">— Kendi kendimi mahvettim! Vaktinde durmayı bilemedim! İyi ama neden bu kadar ağır bir ceza Afanasiy Vasilyeviç! Eşkıya mıyım, haydut muyum, tek bir insan benim yüzümden zarara mı uğramış, mutsuz mu olmuş? Terime kanımı katarak, dişimle tırnağımla kazandım, sahip olduğum her kopeki! Peki neden kazandım o kopekleri? Ömrümün kalanını bolluk ve gönenç içinde geçirmek ve yurdumun esenliği adına, yurduma hizmet adına sahip olmayı düşündüğüm çocuklarıma bir şeyler bırakmak için! Bazen yoldan çıktığım oldu, inkâr etmiyorum: Yoldan çıktım! Ama yapabileceğim başka bir şey yoktu! Doğru yoldan gidersem bir yere varamayacağımı gördüm ve kestirme yola saptım! Ama çalıştım, eşek gibi çalıştım! Peki, bu alçaklar? Bu hazine yağmacıları? Cebinde meteliği olmayan insanları soyanlar? Afanasiy Vasilyeviç! Ben kaç kez sahip olduğum her şeyi kaybettim. Buna karşın kendimi içkiye vermedim. Benim yerimde başkası olsa meyhane köşelerinde ölür giderdi. Ben öyle yapmadım. Çok çalıştım, çok sabrettim! Sahip olduğum her kopekin diyetini en korkunç acılarla ödedim. Benim bütün hayatım mücadeleyle geçti: Dalgalar arasında savruldum durdum... ve kaybedildi Afanasiy Vasilyeviç, düşünebiliyor musunuz: Böylesine korkunç ve akıl almaz bir mücadeleyle kazanılan her şey... kaybedildi!..</p>

  <p class="normal">Sözlerini tamamlayamadı, yüreğini sıkıştıran acıya daha fazla dayanamayıp böğürürcesine ağlamaya başladı, kendini bir sandalyeye bıraktı; üzerinden sarkan giysi parçalarını koparıp koparıp atmaya başladı; iki elini birden daldırıp, sağlamlıklarını daha önce de kontrol ettiği saçlarını koparırcasına çekiştirdi: Saçlarından yükselen acının içindeki derin acıyı az da olsa bastırması ona haz veriyordu.</p>

  <p class="normal">Düne kadar ortalıkta itibarlı biri gibi dolaşan, şu anda ise karşısında yırtık frakı, düğmeleri açık pantolonu, kanlı elleriyle perişan bir şekilde duran Çiçikov’a kederli gözlerle bakıp başını acı acı sallayan Murazov:</p>

  <p class="normal">— Ah, Pavel İvanoviç, Pavel İvanoviç! –dedi.– Düşünü-yorum da, bütün bu azim ve hırsınızı iyi amaçlar uğruna harcamış olsaydınız kim bilir neler olurdu! İyiliksever insanlarımız da keşke sevdikleri o iyilik uğruna, sizin kopek üstüne kopek koyabilmek için gösterdiğiniz olağanüstü çabaya benzer bir çaba gösterebilselerdi! Siz kopek üstüne kopek koyabilmek için kendinize nasıl acımadınızsa, onlar da kendilerine öyle acımasız davranıp iyilik uğruna özsaygılarından, kibirlerinden özveride bulunabilselerdi!</p>

  <p class="normal">Murazov’un iki eline birden yapışan Çiçikov:</p>

  <p class="normal">— Afanasiy Vasilyeviç! –dedi– Eğer şuradan kurtulabilirsem ve eğer servetim de bana geri verilirse, size ant içerim ki bambaşka bir hayata başlayacağım! Kurtarın beni ey iyiliksever insan, kurtarın!</p>

  <p class="normal">— Bir şey gelmez ki elimden! Yasalarla savaşmam gerekir. Bunu göze alsam bile, prens adalet konusunda ödünsüzdür, tek adım geri atmaz!</p>

  <p class="normal">— Velinimetim! Sizin elinizden her şey gelir! Beni korkutan yasalar değil. Yasalara karşı bir yol bulurum ben; ama suçsuz yere hapse atılmak, buralarda böyle köpek gibi ölüp gitmek, servetim, sözleşmelerim, kâğıtlarım, tahta sandığım... kurtarın!</p>

  <p class="normal">Murazov’un ayaklarına kapandı, gözyaşlarıyla çizmelerini ıslattı.</p>

  <p class="normal">— Ah, Pavel İvanoviç, Pavel İvanoviç! –dedi yaşlı adam, başını ağır ağır sallayarak.– Nasıl kör etti gözünüzü böyle bu para hırsı sizin? Bu yüzden içinizdeki sesi bile duymaz olmuşsunuz?</p>

  <p class="normal">— Söz! İçimdeki sesi de duyacağım bundan sonra... ama önce kurtarın!</p>

  <p class="normal">— Pavel İvanoviç, –dedi Murazov, biraz bekledi, sonra:– Sizi kurtarmak benim elimde olan bir şey değil, –dedi,– bunu siz de biliyorsunuz. Ama size biraz daha insaflı davranılması için elimden geleni yapacağım. Başarabilir miyim bilmiyorum, hiç umudum da yok, ama olur da salıverilmenizi sağlarsam, o zaman sizden bu çabamın karşılığını isterim: Mal mülk edinmek için bundan böyle yanlış yollara sapmayacaksınız! Ben eğer bütün servetimi kaybedecek olsaydım, ki benim servetim sizinkinden çok daha büyüktür, yemin ederim, tek damla gözyaşı dökmezdim. İnanın, elinizden alınabilir servet hiçbir şeydir! Kimsenin alamayacağı, çalamayacağı, el koyamayacağı servetinizdir asıl önemli olan! Yaşayaca-ğınız kadar yaşadınız şu dünyada... yaşamınızın dalgalar arasında savrulan bir gemiye benzediğini söylediniz. Artık ömrünüzün kalanını adayacağınız bir şeyiniz var. Yakınında kilise olan, temiz insanların yaşadığı bir köşe bulun kendinize, çoluk çocuğum da olsun diye şiddetli bir arzu duyuyorsanız, fazla varlıklı olmayan, ölçülü, basit yaşamı küçümsemeyen iyi bir kızla evlenin. Bu gürültülü, hareketli dünyayı ve onda sizin başınızı döndüren bütün o ayartıcı, gönül çelici, baştan çıkarıcı şeyleri unutun. Siz o ayartıcı dünyayı unutun, o da sizi unutsun. Çünkü o dünyada teselli bulamazsınız. Siz de görüyorsunuz: Düşmanlıklarla, hainliklerle, insanı baştan çıkaran şeylerle dolu bir dünya bu.</p>

  <p class="normal">Çiçikov düşünceye daldı. Daha önce hiç bilmediği, açıklayamadığı, tuhaf birtakım duygularla doldu içi: Çocukluğundaki katı, baskıcı eğitim, yaşadığı evin tenhalığı, ailesiz, kimsesiz geçen çocukluğu, yoksulluk, kendisine hep tipinin taşıdığı karlarla örtülmüş asık yüzlü, soğuk bir kış penceresinden bakan alın yazısı... bu türden duyguların baskı altına aldığı bir şeyler uyanmak ister gibiydi içinde.</p>

  <p class="normal">— Kurtarın beni Afanasiy Vasilyeviç! –dedi, çığlık atar gibi.– Öğütlerinizi tutacağım ve kendime bambaşka bir yaşam kuracağım! Size söz veriyorum!</p>

  <p class="normal">— Bakın, sözünüzden dönmek yok Pavel İvanoviç! –dedi Murazov, uzanıp onun ellerini tutarak.</p>

  <p class="normal">Zavallı Çiçikov derin bir göğüs geçirdikten sonra:</p>

  <p class="normal">— Böylesine korkunç bir ders almamış olsaydım, belki dönebilirdim sözümden, –dedi.– Ama ders ağır oldu, çok ağır, çok, çok, çok ağır... Afanasiy Vasilyeviç!</p>

  <p class="normal">— İyi ki ağır oldu. Bunun için Tanrıya şükretmelisiniz. Sizin için bir şeyler yapmaya çalışacağım. Ne yapabilirim ben de bilmiyorum, ama elimden geleni yapacağımdan emin olabilirsiniz.</p>

  <p class="normal">Bunları söyledi ve çıktı.</p>

  <p class="normal">Çiçikov artık ne frakını, ne böğürürcesine ağlayarak gırtlağını paralıyordu; sakinleşmişti.</p>

  <p class="normal">“Yo, yeter artık!” diye geçirdi içinden. “Başka, bambaşka bir hayat gerek bana! Artık aklımı başıma toplamam gerek! Şu işten bir sıyrılayım, küçük bir sermayeyle uzaklarda bir yere... iyi ama ya satın aldığım canlar?.. Onca emekle bu hale getirdiğim bir işi niye bırakayım ki? Tamam, başka can satın almam, ama aldıklarımı hazineye rehine bırakırım. Hiç kolay sahip olmadım ben onlara! Onları rehin edeceğim, elime geçecek parayla da çiftliğimi satın alacağım. Toprak sahibi olacağım. Çünkü bir toprak sahibinin yapabileceği öyle güzel şeyler var ki!” Kostanjoglo’nun oradayken kapıldığı duygular yeniden uyandı içinde: O sıcak, sevimli akşam ışığında ev sahibinin çiftlik yaşamının yararları, topraktan nasıl yüksek verim alınacağı üzerine tatlı tatlı anlattıkları geldi aklına. Sanki kır yaşamının bütün güzelliklerini olanca derinliğiyle kavrayabilirmiş gibi, gözünde kır yaşamından nefis sahneler canlandı. “Aptalız biz, hep bir telaş, koşuşturma içindeyiz! Hep boş durmaktan! Aslında her şey elimizin altında, ama biz onları fersah fersah uzaklarda arıyoruz. İnsan gerçek hazzı ancak çalışmakta bulabilir. Kendi elinle yetiştirdiğin bir üründen daha tatlı bir şey olabilir mi? Yok, hayır! Çalışacağım ben! Köye yerleşeceğim, başkalarına örnek olacak, onlar üzerinde olumlu etkiler yaratacak dürüst, onurlu bir yaşam süreceğim. Ne yani, elimden gelmez mi benim bütün bunlar? Bu işlere karşı belli ölçüde yeteneğim var, özenliyim, becerikliyim, sağduyuluyum, tutarlıyım, inatçıyım... iş karar vermekte! Şu anda toprakla ilgili, o toprağın bulunduğu yerden ayrılmadan, orada çalışarak yerine getireceğim bir görevim olduğunu gerçekten ve çok açık olarak hissedebiliyorum.”</p>

  <p class="normal">Ve kentlerin gürültüsünden uzak, boş durmaktan insanın kafasına takılan o saçma ve ayartıcı şeylerden uzak, çalışmayla dolu dolu geçen bir yaşam canlandı gözünde; öylesine canlı ve çekiciydi ki hayalleri, ne denli tatsız bir durum içinde bulunduğunu neredeyse unuttu; buradan kurtulabilse ve servetinin de hiç değilse bir kısmını kendine geri verseler, bu ağır dersi Tanrının bir lütfu olarak görmeye ve bu nedenle Tanrıya şükretmeye hazır olduğunu düşünüyordu ki... uğursuz hücresinin tek kanatlı kapısı aralandı, memur kılıklı biri girdi içeri: Samosvistov’du bu, iriyarı, harika bir arkadaştı Samosvistov; içki masalarının aranan adamıydı, dünyaya Epikürcü açıdan bakan, arkadaşlarının deyişiyle “anasının gözü” bir tipti. Savaş zamanı olsa harikalar yaratabilirdi: Örneğin onu en ulaşılmaz, geçit vermez yerlere yollayacaktınız, hatta düşmanın burnunun dibinden topunu çalmasını isteyecektiniz, bunun bile üstesinden gelirdi, hatta bu tam ona göre bir iş olurdu. Askeri alanda çalışmış olsaydı herhalde dürüst bir asker olurdu, ama ne yazık ki asker değildi, o yüzden de gırtlağına kadar pisliğe batmıştı. Anlaşılır gibi değil, ama arkadaşlarına karşı çok iyiydi, hiçbirini satmamıştı, verdiği sözleri hep tutmuştu; ama kendinden yükseklere, amirlerine karşı düşmanca denebilecek duygularla doluydu; onları en küçük yanlışlarından, ihmallerinden yararlanarak vurulmaları gereken düşmanları olarak görürdü.</p>

  <p class="normal">Kapının ardından sımsıkı kapandığına iyice aklı yattıktan sonra:</p>

  <p class="normal">— Bütün olup bitenleri biliyoruz, –dedi.– Ama bunların hiç önemi yok, hiç! Korkmayın. Her şey yoluna girecek. Herkes sizi ve... hizmetkârlarınızı kurtarmak için çalışıyor. Her şey için otuz bin ruble! Hepsi bu kadar!</p>

  <p class="normal">— Sahi mi? –dedi Çiçikov, çığlık atar gibi.– Tümüyle temize çıkacak mıyım?</p>

  <p class="normal">— Tümüyle! Uğradığınız zarar ziyan da tazmin edilecek!</p>

  <p class="normal">— Peki bu zahmetinize karşılık benden istediğiniz?</p>

  <p class="normal">— Otuz bin! Ama her şey bunun içinde: Bizim payımız, valilik görevlilerinin ve sekreterin payları...</p>

  <p class="normal">— İyi ama nasıl yapacağız bu işi? Tahta sandığıma, bütün eşyalarıma el kondu?</p>

  <p class="normal">— Bir saat içinde her şeyinize kavuşacaksınız. El sıkışıyor muyuz?</p>

  <p class="normal">Çiçikov elini uzattı. Kalbi deli gibi çarpıyordu. Olup bitenlere inanmakta zorlanıyordu.</p>

  <p class="normal">— Şimdilik hoşça kalın! Ayrıca ortak dostumuzun size iletmemi istediği bir şey var: En önemlisi sakin olmanız ve moralinizi bozmamanızmış!</p>

  <p class="normal">“Hmm, anlıyorum, hukuk danışmanı!” diye geçirdi Çiçikov içinden.</p>

  <p class="normal">Samosvistov çıkıp da Çiçikov yalnız kalınca bir kez daha düşündü kendisine söylenenleri: İnanamıyordu duyduklarına. Bir saat geçmeden tahta sandığını teslim ettiler kendisine: Kâğıtları, paraları hepsi tamamdı. Samosvistov eşyaların emanete alındığı yere bir amir gibi gitmiş, oradaki nöbetçileri görevlerini iyi yapmadıkları için azarlamış, ek nöbetçiler konulmasını emretmiş ve yalnızca tahta sandığı almakla kalmayıp, Çiçikov’u zor duruma düşürebilecek bütün kâğıtları toparlamış, bunları paket yapıp güzelce mühürlemiş ve bunların tutuklunun gece için gerekli eşyaları olduğunu söyleyerek oradaki askerlerden birinden Çiçikov’a götürmesini istemişti.</p>

  <p class="normal">Böylece Çiçikov yalnız önemli kâğıtlarına sahip olmakla kalmadı, nazik bedenini sıcacık örtecek giysilerine de kavuştu. Bu beklenmedik, hızlı gelişme karşısında tarifsiz bir sevince kapılarak yeniden tatlı hayallere bırakıverdi kendini: Akşamları tiyatro, kur yaptığı dansçı kızla buluşmalar... Sessiz, sakin köy yaşamına ilişkin hayalleri gitgide soluklaştı, kent ve onun gürültülü yaşamı daha bir canlı, ışıltılı niteliğe büründü. Ah, hayat!</p>

  <p class="normal">O arada Çiçikov davası, mahkemede ve olayla ilgili devlet dairelerinde dallandıkça dallanmış, içinden çıkılmaz bir hal almıştı. Yazıcıların tüy kalemleri durmamacasına gıcırdıyor, karışık davalarda uzmanlaşmış deneyimli kafalar, enfiye çekip eğri büğrü satırları bir sanatçı gibi keyif duyarak inceliyorlardı. Hukuk danışmanı ortada hiç görünmemekle birlikte bir büyücü gibi bütün işleri yönetiyordu: Kimse olayın aslını esasını anlayamadan herkesin kafasını karıştırmayı başarmıştı. Anlaşılmazlık, gizem, kargaşa büyüdükçe büyüdü. Gözü karalıkta kendini bile aşan Samosvistov, görülmemiş bir küstahlıkla, tutuklanan kadının gözaltında tutulduğu yere gitmiş ve öyle bir çalımla, öyle bir amir havasıyla girmişti ki içeri, nöbetçi onu görür görmez hazır ola geçip selama durmuştu.</p>

  <p class="normal">— Ne zamandır buradasın asker?</p>

  <p class="normal">— Sabahtan beri soylu efendim.</p>

  <p class="normal">— Nöbet değişimine çok var mı daha?</p>

  <p class="normal">— Üç saat var soylu efendim.</p>

  <p class="normal">— Sen bana lazımsın. Komutanına söyleyeceğim, senin yerine başkasını göndersin.</p>

  <p class="normal">— Başüstüne soylu efendim!</p>

  <p class="normal">Samosvistov doğruca evine gitti, hiç zaman yitirmeden jandarma üniforması giydi, takma bıyıklar ve favorilerle kendini tümden tanınmaz hale getirdi. Doğruca Çiçikov’un tutulduğu yere gitti; yolda önüne çıkan ilk kadını tutuklayıp, kendi gibi yaman iki arkadaşına teslim etti. Sonra da bıyığı, sakalıyla tam bir jandarma gibi asıl kadının başını bekleyen gerçek nöbetçinin yanına gidip:</p>

  <p class="normal">— Sen gidebilirsin, yerine beni gönderdiler! –dedi.</p>

  <p class="normal">Çok geçmeden tutuklu kadının yerini, hiçbir şeyden haberi olmayan, az önce sokaktan kendisinin tutukladığı kadın aldı. Öbür kadını da bir yerlere götürüp öyle bir gizlediler ki kendisinden daha sonra da hiç haber alınamadı. Samosvistov askeri alanda bu mucizeleri yaratırken, hukuk danışmanı da sivil alanda başka harikalar yaratıyordu: Valiye bir şekilde savcının kendisi hakkında ihbarda bulunduğu haberini ulaştırdı, jandarma yetkilisine kentteki bir gizli görevli memurun onun hakkında ihbarda bulunduğunu iletti, kentteki gizli görevli memur bulunup bu kez ona kentteki çok, çok gizli görevli bir memurun onun hakkında ihbarda bulunduğunu duyurdu. Sonuçta öyle bir durum yarattı ki birbirine düşürdüğü herkes akıl danışmak için ona gelmeye başladı. İşler her açıdan arapsaçına döndü, mahkemeye yağmur gibi ihbar yağmaya başladı; ortalığa dökülmeyen kirli çamaşır kalmadı! Gün yüzü görmedik, kimselerin aklının ucundan bile geçmeyen olaylar, hatta hiç olmamış olaylar bile, ortalığa saçıldı. Kim kimin yasadışı oğluydu, kimin sevgilisinin unvanı neydi, kimin karısı kimin sevgilisiydi... Skandallar, iğfaller, günahlar, günahkârlar... Çiçikov öyküsüyle ve ölü canlar ticaretiyle öyle birbirine karıştı ki bu iki olaydan hangisinin ötekinden daha saçma olduğunu anlayabilmek de olanaksızlaştı; çünkü olaylardan her ikisi de anlaşılmazlık açısından aynı üstünlüklere sahipti.</p>

  <p class="normal">Sonunda dosya genel valinin önüne geldiğinde, zavallı prens okuduklarından hiçbir şey anlamadı. Kendisinden olayların bir özetini çıkarması istenen zeki ve işini iyi bilen bir memur az kaldı aklını oynatacaktı: Olayların anlaşılmasını sağlayacak tek bir ipucu yoktu ortada.</p>

  <p class="normal">O aralar prensi düşündüren, birbirinden tatsız başka olaylar da vardı. Eyaletin bir bölümünde açlık baş göstermişti. Bölgeye gönderilen buğdayı dağıtmakla görevli memurlar görevlerini gereği gibi yapmamışlardı. Eyaletin bir başka bölümünde de Raskolnikler arasında bir hareketlilik başlamıştı. Deccal’in dünyaya geldiği ve ölü canları satın alarak insanları mezarında bile rahat bırakmadığı söylentileri yayılıyordu. Halk bir yandan sürekli dua ediyor, bir yandan da sürekli günah işliyordu; günah işliyordu, çünkü Deccal’i yakalama bahanesiyle sürekli olarak Deccal’le hiç ilgisi olmayan insanlar öldürülüyordu. Bir başka yerde köylüler toprak beylerine ve polis şefine karşı başkaldırmışlardı. Birtakım serseriler başkaldıran köylüler arasında bir gün gelecek mujikler toprak beyi olacak, onlar gibi frak giyecek, toprak beyleri de uzun hırka giyip mujik olacaklar söylentisi yayılıyordu. Koskoca bir nahiye halkı, böyle bir şey olursa ortalığın toprak beyinden ve polis şefinden geçilmez olacağını düşünmeden, bundan böyle vergi vermeyeceklerini duyurdular. Zor kullanmak gerekti. Zavallı prensin morali çok bozuktu.</p>

  <p class="normal">İlin vergilerini toplamakla görevli mültezim Murazov’un geldiğini haber verdiklerinde prens:</p>

  <p class="normal">— Alın içeri, –dedi.</p>

  <p class="normal">Yaşlı adam içeri girer girmez:</p>

  <p class="normal">— İşte sizin Çiçikovunuz! –dedi vali.– Bir de onu savunuyordunuz. Benim diyen hırsızın bile hayal edemeyeceği bir iş çevirirken yakalandı kendisi!</p>

  <p class="normal">— Bağışlayın ekselansları, hangi olaydan söz ettiğinizi anlayamadım.</p>

  <p class="normal">— Sahte vasiyetnameler ve halk önünde kırbaçlanmayı gerektiren daha neler neler!..</p>

  <p class="normal">— Ekselansları, Çiçikov’u savunmak için değil, ama belirtmek isterim ki vasiyetname işi henüz kanıtlanmadı, soruşturma sürüyor.</p>

  <p class="normal">— Kanıt var! Ölen kadının yerine kılığı değiştirilerek geçirilen kadın yakalandı, elimizde. Kendisini özellikle sizin önünüzde sorguya çekeceğim.</p>

  <p class="normal">Prens çıngırağı çaldı ve tutuklu kadının getirilmesini emretti.</p>

  <p class="normal">Murazov susuyordu.</p>

  <p class="normal">— Böyle iğrenç bir şey olabilir mi! –dedi prens büyük bir heyecanla.– Ve asıl utanç verici olanı: Kentin en büyük memurlarını, hatta valiyi bile işin içine karıştırmışlar. Hırsızların, serkeşlerin arasında valinin ne işi var!</p>

  <p class="normal">— Vali de mirasçı da ondan efendim. O da mirasta hak iddia edebilir. Ya dört yandan üşüşenlere ne demeli ekselansları? İnsanlara özgü bir durum olsa gerek. Varsıl bir kadın öldü, ama ardında eli yüzü düzgün bir vasiyetname bırakmadı. Alıcı kuşlar da dört yandan saldırıya geçtiler.</p>

  <p class="normal">— Anladım, ama ille de alçaklık mı yapmalı insan? Alçaklar! Dürüst tek bir memur yok elimde, hepsi birbirinden alçak, aşağılık!</p>

  <p class="normal">— Ekselansları! Hangimiz gerektiğince iyiyiz? Dürüstüz? Doğruyuz? Kentimizdeki bütün memurlar onurlarına son derece düşkün ve işlerini çok iyi bilen kişilerdir, öte yandan günah hepimizin burnunun dibinde!</p>

  <p class="normal">— Dinleyin Afanasiy Vasilyeviç! Tanıdığım, bildiğim tek dürüst insansınız; söyleyin bana, alçakları, hırsızları korumaktaki bu telaşınız neden?</p>

  <p class="normal">— Ekselansları! –dedi Murazov.– Sizin o “alçaklar” diye adlandırdıklarınız kim olursa olsun, sonuçta onlar da insan. Yapıp ettiği kötülüklerin yarısının bilgisizliğinden, görgüsüzlüğünden kaynaklandığını bildiğiniz birini savunmaz mısınız? Kaldı ki her adımda bir haksızlık yapıyoruz ve her an, istemeden de olsa bir başkasının mutsuzluğuna neden oluyoruz. Ekselansları hatırlayacaklardır, kendileri de büyük bir haksızlık yapmışlardı...</p>

  <p class="normal">Prens, sözün bir anda buraya nasıl geldiğini anlayamamanın verdiği şaşkınlıkla:</p>

  <p class="normal">— Nasıl? –dedi.</p>

  <p class="normal">Murazov durdu, düşündü, neden sonra:</p>

  <p class="normal">— Hiç değilse şu Derpennikov<sup class="calibre2"><a href="../Text/olu_split_023.html#footnote-600-56" id="footnote-600-56-backlink">[56]</a></sup> sorununda! –dedi.</p>

  <p class="normal">— Afanasiy Vasilyeviç, devletin temel yasalarına karşı suç işlemek, vatana ihanetle aynı şeydir!</p>

  <p class="normal">— Tümüyle bu yasanın yanındayım. Ama deneyimsizliği nedeniyle kafasını çelinip birtakım işlere karıştırılmış genç birini elebaşıymış gibi yargılamak ne kadar doğru? Derpennikov’un başına gelen de aynı şey. Derpennikov ve Vorog diye pislik biri! Suçları aynı değil, ikisine de aynı ceza veriliyor?</p>

  <p class="normal">Prens aşırı heyecanla:</p>

  <p class="normal">— Tanrı aşkına! –dedi.– Konuya ilişkin bildiğiniz bir şey mi var? Varsa söyleyin! Daha geçenlerde Petersburg’a cezasının hafifletilmesiyle ilgili bir yazı yazdım.</p>

  <p class="normal">— Hayır, ekselansları! Sizin bilmediğiniz bir şeyleri bildiğim için söylemiş değilim bunu. Lehine kullanılabilecek bir durum vardı, ama kendisi bunun belirtilmesini istemedi, çünkü bir başkasının bu yüzden acı çekmesi söz konusuydu. Benimse burada üzerinde durduğum tek şey... zatıaliniz karar vermekte biraz acele ettiniz sanki. Bağışlayın ekselansları, doğaldır ki kendi sınırlı aklımla değerlendiriyorum. Birkaç kez bendenize açık konuşmamı buyurmuştunuz. Komutanlık yaptığım yıllarda elimden çok insan geldi geçti; iyisi de vardı içlerinde, kötüsü de... Her insanın eski yaşamını göz önünde bulundurmak gerekir, çünkü çoğu kez soğukkanlılıkla bakılmıyor olaya, hemen suçluya bağırılıp çağırılmaya başlanıyor, böylece adam yalnızca korkutulmuş oluyor ve ağzından işe yarar tek bir laf alınamıyor. Halbuki onunla oturup insan gibi konuşulsa, suçunu itiraf edeceği gibi, bağışlanmayı da dilemeyecektir. Hatta bu yüzden kimseye de kızmayacaktır, çünkü kendisini cezalandıranın bir insan değil, yasa olduğunu açıkça görecektir.</p>

  <p class="normal">Prens düşünceye daldı. Bu sırada odaya elinde çantayla genç bir memur girdi ve saygıyla bir köşede durup beklemeye başladı. Genç, taze yüzünde kaygı ve çok çalışmanın izleri okunuyordu. Böylesine özel bir göreve boş yere getirilmemişti. İşlerle con amore ilgilenen birkaç sekreterden biriydi. Kibir, kendine çıkar sağlama, başkalarına öykünme gibi şeyler ona yabancıydı; burada olmasının tek nedeni, bir başka yerde değil, burada olması gerektiğine, dünyaya bunun için gelmiş olduğuna inanmasıydı. Enine boyuna araştırmak, incelemek, kılı kırk yarmak ve sonuçta karmaşık sorunu aydınlığa çıkaracak ipuçlarını yorumlamak... buydu onun işi. Tablo tamamlanmaya, olay bütünüyle gözünde canlanmaya ve gizemli nedenler bir bir ortaya çıkmaya başladı mı, bütün o didinmelerin, uykusuz gecelerin cömertçe ödülünü almış sayardı kendini. Ortaya çıkardığı bu gizemli ilişkiler tablosunu birkaç sözcükle insanlara aktarmak, böylece onların da bunu görmesini sağlamak geçerdi aklından. Karmaşık bir olayı gün ışığına çıkardığında, büyük bir yazarın çok zor bir cümlesini sonunda çözümleyerek, orada dile getirilen asıl düşünceyi bütünüyle kavrayıveren bir öğrenciden bile çok sevinirdi. Buna karşılık...<sup class="calibre2"><a href="../Text/olu_split_023.html#footnote-600-57" id="footnote-600-57-backlink">[57]</a></sup></p>

  <p class="normal">.....................................................</p>

  <p class="normal">— ... açlığın kol gezdiği yerlere yiyecek yetiştirme konusunu memurlardan iyi bilirim<sup class="calibre2"><a href="../Text/olu_split_023.html#footnote-600-58" id="footnote-600-58-backlink">[58]</a></sup>: Gidip kimin neye gereksinimi olduğunu yerinde göreceğim. Ve eğer ekselanslarının izinleri olursa, Raskolniklerle de görüşmek isterim. Halktan biriyle konuşmaya istekli olacaklardır. Kim bilir belki de onlarla bir barış yapılmasına da yardımım dokunur? Sizden bu iş için para falan almayacağım, çünkü insanların açlıktan öldükleri böyle bir zamanda insanın kişisel çıkar peşinde olması utanç verici bir şey. Ambarlarımda fazla buğday vardı, daha yeni Sibirya’ya yolladım. Önümüzdeki yıl da göndereceğim.</p>

  <p class="normal">— Tanrı katında herhalde bir ödülü olacaktır bu iyiliğinizin Afanasiy Vasilyeviç! Bana gelince, kendi adıma hiçbir şey söylemeyeceğim, çünkü sizin de çok iyi bildiğiniz gibi, sözcüklerin yetmediği bir yer burası. Benden bir isteğiniz oldu, o isteğinizle ilgili olarak sormama izin verin: Benim bu davayı bir köşede unutulmaya terk etmek gibi bir hakkım var mı ve alçakları bağışlamak benim yönümden onurlu ve adil bir hareket olur mu?</p>

  <p class="normal">— Böyle adlandırmak doğru olmaz ekselansları, inanın memurlarınızın çoğu son derece onurlu, dürüst insanlar. Ve inanın çok zor durumdalar ekselansları, gerçekten hiç kolay değil insanların durumu. Zaman olur her açıdan suçlu görürsünüz birini, ama işin içine girince bir bakarsınız, durum bambaşka!</p>

  <p class="normal">— İyi ama, salıverirsem yine onlar bana ne derler sonra? Burunlarını havaya dikmezler mi, gözünü korkuttuğumuz için bizi salıverdi demezler mi? Saygısızlaşacaklar ve...</p>

  <p class="normal">— İzin verirseniz bu konudaki düşüncemi söyleyeyim ekselansları: Toplayın onları karşınıza ve her şeyi bildiğinizi, bunun sizin durumunuzda biri için ne anlama geldiğini demin bana anlattığınız gibi açıklayın onlara ve sonra tek tek her birine sorun: Sizin yerinizde o olsa ne yapardı?</p>

  <p class="normal">— Düzenbazlıkla zengin olma dışında soylu bir şeyler düşünebilirler mi sanıyorsunuz? Gülüp alay edeceklerdir benimle?</p>

  <p class="normal">— Öyle olacağını hiç sanmıyorum ekselansları. Rus insanının en kötüsünde bile, bir adalet duygusu vardır. Yahudi’den değil, Rus’tan söz ediyoruz burada! Hayır, ekselansları, sizden bir şey gizleyecek değilim. Az önce bana söylediklerinizin aynısını onlara da söylemek lütfunda bulunun. Onlar sizi kibirli, gururlu, kimseyi dinlemek istemeyen, kendinden emin biri olarak biliyorlar; bırakın öbür yanınızla da görsünler sizi. Sizin işiniz haktan yana olmak, onların değil; Tanrının önündeymiş ve günah çıkartıyormuşsunuz gibi konuşun kendileriyle.</p>

  <p class="normal">— Afanasiy Vasilyeviç, –dedi prens dalgın, düşünceli,– bu konuyu düşüneceğim, ama öğüdünüz için şimdiden teşekkür ederim.</p>

  <p class="normal">— Çiçikov’u, efendim, bağışlayacak mısınız?</p>

  <p class="normal">— Söyleyin o Çiçikov’a bir an önce toz olsun buralardan! Ve ne kadar uzağa giderse o kadar iyi olur! Bana kalsa asla bağışlamazdım ya...</p>

  <p class="normal">Murazov eğilip prensi selamladı ve oradan doğruca Çiçikov’un yanına gitti. Oldukça iyi bir restorandan porselen tabaklar içinde getirtilmiş güzel bir yemeği yemenin keyifli ruh hali içinde buldu onu. Yaşlı adam, Çiçikov’un daha ilk bir iki sözünden onun entrikacı memurlarla konuştuğunu hemen anladı. Hatta şu ünlü hukuk danışmanının da bu işle bir şekilde ilgisi bulunduğu ortadaydı.</p>

  <p class="normal">— Bakın Pavel İvanoviç, –dedi,– size özgürlüğünüzü getirdim, ama bir koşulla: Her şeyinizi toparlayacak ve hemen burayı terk edeceksiniz! Hemen! Bir an bile yitirmeden! Yoksa durumunuz daha da kötüleşecek! Birinin sizi bu işlerin içinden sıyırmak için birtakım numaralar çevirdiği de biliniyor. Bakın, aramızda kalsın, ama bu bir ortaya çıkacak olursa, kimse kendini kurtaramaz. O adam çevresindekileri yakmaktan zevk alan biridir, salt eğlence olsun diye yapar bunu. Şu andaki ruh halinizin sizi burada bıraktığım andakinden daha iyi olduğunu görüyorum. Bakın, şaka bir yana: İnsanlar şu miras için birbirlerini paralıyorlar; tıpkı öte dünyayı düşünmeden bu dünyada daha çok mal edinmek uğruna birbirlerini paraladıkları gibi. Oysa miras hiç önemli değil burada. İnsanlar bugün ruhsal varlıklarını zenginleştirmeyi düşünecek yerde, öte dünyayı düşünecek yerde, bu dünyada zengin olmak için birbirlerini paralıyorlar! Açlıklar, kıtlıklar oluyor; yalnız halkların başına gelmiyor bu, tek tek insanların da ruhsal açlık içine düştükleri oluyor. Can olmadan ten olur mu? Onun için siz bırakın ölü canları da,bu dünyadaki canlardan biri olarak kendi canınızı düşünün ve kendinize hayırlısıyla bambaşka bir yol tutturun. Yarın ben de ayrılıyorum buradan. Elinizi çabuk tutun! Ben olmazsam başınız burada daha büyük belalara girecek.</p>

  <p class="normal">Yaşlı adam sözlerini bitirdi ve çıktı. Çiçikov düşünceye daldı. Yaşam yeniden önemli ve anlamlı gibi göründü gözüne. “Murazov haklı!” dedi içinden, “kendime bambaşka bir yol tutturmakta geç bile kaldım.” Bunları düşünerek çıktı cezaevinden. Nöbetçinin biri sandığını koşturdu arkasından, bir başkası çamaşırlarının olduğu valizini. Efendilerinin serbest kalmasına Selifan’la Petruşka da her nedense sevinmişlerdi.</p>

  <p class="normal">— E, dostlarım, –dedi Çiçikov onlara, olanca sevimliliğiyle,– yol hazırlıklarına başlasanız iyi olur.</p>

  <p class="normal">— Gidelim Pavel İvanoviç, gidelim efendim –dedi Selifan,– yollar düzeldi gibi sanki; epey kar yağdı çünkü. Artık buradan ayrılmanın vaktidir. Öyle bıktım ki bu şehirden, yüzünü bile görmek istemiyorum!</p>

  <p class="normal">— Araba tamircisine git, kızaklarını taksın kolyaskaya.</p>

  <p class="normal">Arabacısına bu buyrukları verdikten sonra doğruca kente gitti. Ama kimseye veda ziyaretlerine gitmek gibi bir niyeti yoktu. Bütün bu olanlardan sonra, kendisiyle ilgili olarak kentte hiç de hoş olmayan sayısız dedikodu dolaşırken, böyle bir şey hiç hoş kaçmazdı. Kimseyle karşılaşmamaya özen göstererek, alevli duman rengi kumaşı aldığı tüccarın dükkânına gitti, yeniden dört arşın fraklık ve pantolonluk kumaş aldı ve önceki frakı diken terziye götürdü. İki katı ücret ödenmesi karşılığında terzi o gece dükkândaki herkesi sabaha kadar mum ışığında çalıştırdı, iğne, ütü derken, biraz geç bir saate de kalsa, frakı ertesi güne yetiştirdi. Atları koşulmuş araba hazırdı. Çiçikov onca telaş arasında frakı prova etmeye de zaman buldu. Eskisi gibi şahaneydi! Ama heyhat! Saçında bir ak tel vardı, şimdi fark etmişti! Canı sıkılarak mırıldandı: “Neden kendimi öyle helak edercesine yerden yere vurdum sanki! Saçlarımı da hiç yolmamam gerekirdi!” Terzinin parasını ödedi ve tuhaf bir ruh haliyle arabasına binip yola çıktı. Bu artık eski Çiçikov değil, eski Çiçikov’un yıkıntısıydı. İç dünyası yıkılmış, yeniden yapılmak için yerle bir olmuştu; yeniden yapım çalışmaları başlamamıştı, çünkü mimardan kesin bir plan gelmemişti daha, bu yüzden işçiler kararsız, bekleşiyorlardı. Çiçikov’dan bir saat kadar önce de yaşlı Murazov, Potapıç’ı da yanına alarak üstü keçe kaplı arabasıyla kentten ayrılmıştı. Çiçikov’un yola çıkmasından bir saat sonra ildeki bütün birimlere bir buyruk ulaştı: Prens hazretleri Petersburg’a gidişleri nedeniyle, en büyüğünden en küçüğüne ildeki bütün memurları topluca görmek istiyordu.</p>

  <p class="normal">Genel valilik konutunun büyük salonunu validen başlayarak sıradan evrak memuruna dek ilin bütün memurları doldurmuştu. Kalem memurları, masa şefleri, danışmanlar, Kisloyedov, Krasnonosov, Samosvistov; rüşvet yiyenler, yemeyenler, düzenbazlar, az düzenbazlar, hiç düzenbaz olmayanlar... herkes biraz tedirgin bir ruh haliyle genel valinin gelmesini bekliyordu. Prens güleç de, asık da denemeyecek bir yüzle girdi salona; bakışları da adımları gibi sertti. Bütün memurlar kendisini selamladılar, kimileri iki büklüm oldu. Bütün selamlara başını hafifçe eğerek karşılık veren prens sözlerine şöyle başladı:</p>

  <p class="normal">— Petersburg’a gitmeden önce hepinizi bir arada görmek ve beni böyle bir geziye çıkmak zorunda bırakan nedenlerden kimilerini sizlere açıklamak istedim. Son derece ilginç, ama aynı zamanda iğrenç bir olay yaşadık. Çoğunuzun neden söz ettiğimi anladığını sanıyorum. Bu olay ardı sıra başka bazı iğrenç olayların ortaya çıkmasına da yol açtı; o arada bugüne dek güvenilir diye bildiğim insanların da bu olaylara karıştıklarını öğrenmiş oldum. Mahkemede doğru dürüst bir karar alınabilmesini olanaksızlaştırmak için, bir gizli el tarafından yürütülmekte olan her şeyin birbirine karıştırılması çabalarından da haberim var. Hatta bu olaylardaki varlığını ustaca gizlemesine karşın, perde arkasındaki gizli elin kim olduğunu bildiğim gibi, kimlerin kilit noktada olduğunu ve aziz...<sup class="calibre2"><a href="../Text/olu_split_023.html#footnote-600-59" id="footnote-600-59-backlink">[59]</a></sup> Ancak bu noktada ben bambaşka bir yol izlemek niyetindeyim: Bu sorunu dosyadaki evrakları inceleyerek kâğıt üzerinden değil, savaş zamanıymış gibi askeri mahkeme yoluyla çözeceğim. Olayı ayrıntılarıyla kendisine anlattığımda umarım hükümdarımız bu yetkiyi esirgemez benden. Sivil yargılamadan bir sonuç elde edilemiyorsa ve zaten çok karışık olan bir dava dosya dolapları yakılarak, çok sayıda yalancı tanık ortaya çıkarılarak ve sahte ihbarlarda bulunarak daha da karmaşıklaştırılıyorsa, askeri mahkemeden başka bir çözüm yolu bırakılmıyor demektir. Sizlerin bu konudaki fikriniz nedir?</p>

  <p class="normal">Prens, yanıt bekler gibi bir süre sustu; bütün memurların başı öne eğikti, kiminin yüzü bembeyaz olmuştu.</p>

  <p class="normal">— Bütün bu tertip ve düzenlerin içinde olanlar, bunların kimse tarafından öğrenilemeyeceği konusunda kendilerine çok güveniyorlardı, ama benim bundan haberim oldu. Bu olayla ilgili işlemler klasik yöntemlerle ve kâğıt üzerinden yürütülmeyecek. Bu işle bizzat ilgileneceğim: Bütün tanıkları, kanıtları ellerimle ortaya çıkaracağım.</p>

  <p class="normal">Memurlardan biri ürperdi, en korkak olan bazılarının da yüzlerinde utanca benzer bir şaşkınlık ifadesi belirdi.</p>

  <p class="normal">— Söylemek bile yersiz, bu işte elebaşı durumunda olanların görevlerine hemen son verilecek, ellerinden bütün unvanları ve maddi varlıkları alınacaktır. Yine söylememe gerek bile yok ki bunların arasında çok sayıda suçsuz kişi de bulunacaktır. Ama yapacak bir şey yok! Bu iğrenç olayları yaratanlar ortaya çıkarılıp adalet sağlanmalı. Verilecek cezaların başkalarına ders olacağını hiç sanmıyorum: Görevlerine son verilen memurların yerine başka memurlar gelecek ve o güne dek hırsızlık nedir bilmemelerine karşın, bu kez de onlar çalıp çırpmaya başlayacak, bu kez de başka güven duyduklarınız sizi aldatacak, satacak. Evet, bütün bunlar böyle, ama ben yine de adaleti sağlamak, bunun için de acımasız olmak zorundayım. Beni sert, acımasız olmakla suçlayacaklar, hatta eminim...<sup class="calibre2"><a href="../Text/olu_split_023.html#footnote-600-60" id="footnote-600-60-backlink">[60]</a></sup> Ama burada bana düşen şey, duygularımı bir yana bırakarak adaletin soğukkanlı eli ve... kafalar üstüne inecek balta olmaktır.</p>

  <p class="normal">Elinde olmadan herkesin yüzünde bir ürperti dolaştı.</p>

  <p class="normal">Prens sakindi. Öfke, kızgınlık, hiçbir şey yoktu yüzünde.</p>

  <p class="normal">— Şimdi, çoğunuzun kaderini elinde tutan ve hiçbir ricanın ve ricacının etkisiyle kararını değiştirmeyen adamın sizlerden bir ricası olacak; bu ricamı yerine getirecek olursanız her şey unutulacak, her şeyin üzeri kapatılacak, herkes bağışlanacak; ben de çar hazretlerinin huzurunda sizleri savunacağım. Ricam şu: Hiçbir yasak, korkutma, hiçbir ağır ceza adaletsizliği ortadan kaldırmaya yetmez, bunu biliyorum, çünkü oldukça derinlerimize işlemiş bu duygu bizim. Rüşvet almak gibi onursuz bir davranış, şu dünyaya dürüstçe yaşamak için gelmiş insanlarda bile bir ihtiyaç halini almış. Bu genel gidişe aykırı bir yol tutturmanın çoğu kişiye zor geleceğini biliyorum. Ama yurdumuzu kurtarmak gibi bir sorumlulukla karşı karşıya bulunduğumuz böylesine önemli, böylesine yurttaşlarımızın ellerinde avuçlarında ne varsa bağışladıkları kutsal bir anda, göğsünde Rus kalbi taşıyan ve “soyluluk” kavramının kendileri için yine de bir şeyler ifade ettiği herkese bir çağrıda bulunmak zorundayım. Bu işte kimin daha suçlu olduğunu tartışacak değiliz! Olasıdır ki en büyük suçlu benim. Size başta çok sert davranmış da olabilirim... aranızda bana yararlı olmaktan başka bir amacı olmayan pek çok kişiyi gereksiz bir kuşkuculukla kendimden uzaklaştırmış da olabilirim... Ama elbet benim de onlara yönelik bir sitemim var: Bu kişiler gerçekten hak ve adaletten yana olsalar ve vatanlarını düşünselerdi, benim kibrimi, kusurlarımı, kendilerine kötü davranmamı unuturlar, bunu gurur meselesi yapmazlar, kişiliklerinden özveride bulunurlardı. O zaman ben onların bu özverilerini, iyiliğe olan sonsuz aşklarını kesinlikle fark ederdim ve onların yararlı öğütlerinden kendimi asla yoksun bırakmazdım. Öte yandan, kabul etmek gerekir ki amir memurlarına değil, memurlar amirlerine, onun huyuna, karakterine uymak zorundadırlar. Böylesi çok daha gerçekçi. Komutan bir tanedir, ama asker çoktur. Ama bırakalım şimdi kimin en suçlu olduğunu. Yurdumuzu kurtarmak gibi bir görevle karşı karşıyayız. Yurdumuz yirmi yabancı düşman ülkenin tehdidiyle karşı karşıya değildir; yurdumuz kendi içinden bir tehlikeyle karşı karşıyadır: Yasal yönetimin yanı sıra, yasal yönetimden çok daha güçlü bir başka yönetim daha oluşturulmuş durumda ülkemizde. Bu yönetim kendine özgü koşullar, yöntemler belirlemiş, uyguluyor; her şeyin bir fiyatı var ve bunu herkes biliyor. Ne kadar üstün niteliklere sahip olursa olsun hiçbir yönetici kötülüğü ortadan kaldıramaz, tıpkı ahlaksız memurların ahlaksızlık yapmalarını onları öteki memurlarına izlettirerek önlemeyi başaramayacağı gibi. Her birimiz tek tek, bir zamanlar düşmana karşı nasıl savaşmışsak, şimdi de öyle adaletsizliğe karşı savaşmamız gerektiğini anlamadıkça, bütün çabalar boşa gidecektir. Şu anda bir Rus olarak, sizinle aynı kanı taşıyan bir kişi olarak sesleniyorum size, düşünce soyluluğu hakkında iyi kötü bir fikri olanlara sesleniyorum. Herkesin her adımda karşısına dikilen görevi yerine getirmeye çağırıyorum sizi, görev ve sorumluluklarınızı daha yakından tanımaya, dünyevi varlığınızın gereğini yerine getirmeye çağırıyorum. Çünkü hiçbirimiz durumun ciddiyetini kavramış gö-rünmüyoruz, bu da bir yana...<sup class="calibre2"><a href="../Text/olu_split_023.html#footnote-600-61" id="footnote-600-61-backlink">[61]</a></sup></p>

  <div class="calibre1" id="calibre_pb_23"/>
</body>
</html>
