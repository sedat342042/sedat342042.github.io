<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>olu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6">Dördüncü Bölüm</h2>

  <p class="normal">Lokantaya yaklaştıklarında Çiçikov iki nedenle durmasını emretti arabacısına: Hem atlar dinlenmeliydi, hem de kendisi biraz bir şeyler atıştırıp kendine gelmeliydi. Doğrusu, yazar bu tür insanların iştahını da, midesini de kıskandığını itiraf eder. Petersburg ve Moskova’da yaşayan kerli ferli insanlar vardır: Yarın şunu mu yesek, yoksa bunu mu, öbür gün vereceğimiz davette istiridye mi, deniz örümceği mi, yoksa bambaşka ve çok daha garip bir yaratıkla mı süslesek masayı diye düşünür dururlar; yemeğe başlamadan önce bir avuç ilaç içerler, sonra da tedavi için Karlsbad ya da Kafkasya’nın yolunu tutarlar; yazar için hiçbir anlamı yoktur böylelerinin. Bu beyleri asla kıskanmaz yazar. Ama yol istasyonlarından birinde jambon, bir başkasında süt domuzu kızartması, bir üçüncüsünde mersin balığı ya da sucuklu yumurta yedikten sonra, bütün o yiyecekleri yiyen onlar değilmiş gibi, ne zaman isterlerse yeniden sofraya oturabilen ve höpürdete höpürdete malzemeden yana zengin bir balık çorbasını mideye indiren, üzerine yayın balığı etli, lahanalı bir böreği götüren orta halli insanların iştahı gerçekten kıskanılacak bir Tanrı vergisidir yazarın gözünde. O kerli ferli adamların hepsi, sahip oldukları ve Rus ya da Avrupa teknikleri uygulanarak yetkinleştirilmiş ipotekli ya da ipoteksiz topraklarının ve canlarının yarısını hemen o anda vermeye hazırdırlar böyle bir iştah için; ama hiçbir para, en son tekniklerle yetkinleştirilmiş ya da kendi haline bırakılmış hiçbir çiftlik orta halli yurttaşın midesi gibi bir mideye sahip olmaya yetmez.</p>

  <p class="normal">Ahşapları kararmış lokanta, kilise şamdanlarını andıran tahta sütunlar üzerindeki dar ama konuksever saçağı altına alıverdi Çiçikov’u. Büyükçe bir Rus kulübesine benziyordu burası. Çatı saçaklarıyla pencere pervazlarındaki yaş ağaçların oyulmasıyla yapılmış korniş süslemeleri lokantanın kararmış ahşap duvarlarına büyük bir canlılık veriyordu. Panjurlar üzerine de testide çiçek resimleri yapılmıştı.</p>

  <p class="normal">Dar tahta merdivenlerden yukarı, geniş sofaya çıkınca, gıcırtılarla açılan kapının ağzında, alacalı basma entari giymiş, şişman bir yaşlı kadın, “Böyle buyurun efendim” diyerek karşıladı Çiçikov’u. Yol boylarının ahşap lokantalarındaki eski dostların hemen hepsi buluşmuştu içeride: Külrengi bir semaver, perdahlanmış çam tahtası duvarlar, köşede içi demlik ve fincan dolu üçgen dolap, kırmızı ve mavi kurdelelerle duvara asılmış tasvirlerin önünde yaldızlı porselenden yumurta fincanları, yeni doğurmuş bir kedi, iki yerine dört göz, yüz yerine de pide gibi bir surat gösteren bir ayna ve son olarak, tasvirlerin hemen yanında, koklamaya kalkışanları yalnızca hapşırtan, aralarında karanfillerin de olduğu çatır çatır kurumuş kokulu bir ot demeti.</p>

  <p class="normal">Karşısında dikilen kadına Çiçikov’un ilk sözü şu oldu:</p>

  <p class="normal">— Kızarmış süt domuzu var mı?</p>

  <p class="normal">— Var.</p>

  <p class="normal">— Yanında yabanturpu ve krema?</p>

  <p class="normal">— Var.</p>

  <p class="normal">— Daha ne duruyorsun!</p>

  <p class="normal">Yaşlı kadın gidip bir yerleri karıştırdı, önce tabakla neredeyse kurumuş ağaç kabuğu gibi dimdik duracak kadar kolalanmış peçete getirdi, ardından kemik sapı sararmış, çakı gibi incecik bir bıçakla iki dişli bir çatal ve masada bir türlü düz duramayan bir tuzluk getirdi.</p>

  <p class="normal">Kahramanımız hep yaptığı gibi yaşlı kadınla hemen sohbete başladı: Lokantayı kendisi mi işletiyor, yoksa başka bir sahibi mi var, kazancı nasıl, oğulları kendisiyle birlikte mi oturuyorlar, büyük oğlan evli mi bekâr mı, karısı yüklüce bir drahoma getirdi mi, kayınbaba bu işten hoşnut mu, yoksa düğünde az armağan geldiği için kızgın mı?.. Kısacası hiçbir ayrıntıyı atlamadı, hemen her şeyi sordu. Kendiliğinden anlaşılacağı gibi, o çevrede oturan çiftlik sahiplerinin kimler olduklarını da sordu. Kimler yoktu ki: Blohin, Poçitayev, Mılnoy, Albay Çerpakov, Sobakeviç. “A! Tanır mısın Sobakeviç’i?” diye sordu kadına; kadın yalnız Sobakeviç’i değil, Manilov’u da tanıyordu ve Manilov buralarda Sobakeviç’ten daha çok itibar görüyordu, çünkü lokantaya geldi mi hemen tavuk kızartması, üstüne dana eti ister, koyun ciğeri varsa, ondan da getirtir, hepsinden biraz tadardı; Sobakeviç ise tek çeşit yemek ister, tabağını içinde hiç kırıntı kalmayana dek tertemiz eder, hatta –ek ödeme yapmadan– aynı yemekten az daha verilmesini isterdi.</p>

  <p class="normal">Lokantacı kadınla sohbet ederek süt domuzunu yedi, bitirdi, tabağında son lokması kalmıştı ki yaklaşan bir arabanın tekerlek seslerini duydu. Pencereden bakınca, üç güzel at koşulu hafif bir yaylı arabanın lokantanın kapısına yanaşmakta olduğunu gördü. Yaylıdan iki adam indi: Biri uzun boylu, sarışın, öbürü kısa boylu, esmerdi. Sarışın olanın üzerinde koyu mavi renkli, asker ceketine benzer kısa bir sırmalı ceket; esmerin üzerindeyse daha sade, çizgili bir palto vardı. Uzaktan bir arabanın daha geldiği görülüyordu; içi boş arabayı uzun yeleli dört at çekiyordu; atların hamutları eski, dizginleri iptendi. Sarışın olan hemen merdivenlerden yukarı çıktı; esmer olansa bir yandan arabalarının içinde bir şeyler ararken, bir yandan da uşakla konuşup arkadan gelen arabaya birtakım işaretler yapıyordu. Sesi Çiçikov’a yabancı gelmedi. Çiçikov ona bakarken, sarışın olanı kapıyı açıp içeri girdi. Uzun boylu, zayıf, asabi yüzlü, kızılımsı bıyıklı bir adamdı bu. Yanık yüzüne bakılırsa, dumana alışkın biriydi; barut dumanına değil elbet, tütün dumanına. İçeri girince Çiçikov’u incelikle selamladı, kahramanımız da aynı şekilde karşılık verdi. Artık birkaç dakika içinde birbirlerini biraz daha yakından tanıyıp esaslı bir söyleşi tutturmamaları için bir neden kalmamıştı, çünkü her ikisi de hemen aynı anda, dünkü yağmurla yollardaki toz tabakasının ortadan kalktığını, artık tozsuz ve serin yollarda yolculuğun çok daha hoş olacağını söylemişlerdi... ki esmer olanı girdi içeri, kasketini masaya fırlatıp, parmaklarını kara, gür saçlarına geçirerek bıçkın bir edayla taradı. Dişleri bembeyaz, favorileri katran gibi kara, ortaca boylu, yanaklarından kan damlayan, her yanından sağlık fışkıran, yakışıklı bir gençti bu.</p>

  <p class="normal">Çiçikov’u görür görmez kollarını genişçe iki yana açıp:</p>

  <p class="normal">— Vay, vay, vay! –diye bağırdı.– Rastlantı dediğin böyle olur!</p>

  <p class="normal">Çiçikov, Nozdrev’i hatırladı; savcının evindeki yemekte karşılaşmışlar ve ayaküstü biraz konuşmuşlardı, ama “sen” diye seslenmesi için ona bu kadarı yetmişti anlaşılan, oysa kendisinin buna çanak tutacak herhangi bir davranışı olmamıştı.</p>

  <p class="normal">— Hayrola, nereye böyle? –diye sordu Nozdrev, sonra da yanıt beklemeden sürdürdü:– Ben panayırdan geliyorum. Kutlayabilirsin beni: Kaz gibi yolundum orada! İnanır mısın, bugüne dek kimse böyle ütmemişti beni. Köylülerden at kiralamak zorunda kaldım. İnanmıyorsan pencereden bak! –Böyle söyleyerek eliyle Çiçikov’un başını cama doğru öyle eğdi ki kahramanımız az kalsın başını çerçeveye çarpacaktı.– Ne berbat şeyler olduğunu görüyorsun, değil mi? Öyle zor yürüyorlardı ki ben de arkadaşın yaylısına geçmek zorunda kaldım. –Bunu söylerken eliyle arkadaşını gösterdi.– A, siz tanışmıyorsunuz galiba? Eniştem Mijuyev. Bugün hep seni anlattım kendisine. Bak dedim, göreceksin, bugün kesinlikle rastlayacağız Çiçikov’a! Ah be kardeşim, iyi yoldular bugün beni! Dört rahvan atımın yanı sıra üstümde ne varsa hepsini aldılar: Ne kösteğim, ne saatim kaldı! –Çiçikov baktı: Gerçekten de kösteği de saati de yoktu. Hatta favorilerinden biri ötekine göre daha kısa ve daha seyrelmiş gibi geldi.– Cebimde bir yirmi ruble daha olacaktı ki... –diye sürdürdü Nozdrev.– Çok değil, sadece bir yirmi ruble! Bütün verdiklerimi geri aldığım gibi, yemin olsun, cebime de bir otuz bin ruble atardım.</p>

  <p class="normal">— Gene böyle söylüyordun, –dedi sarışın olanı,– sana elli ruble verdim, sonra ne oldu? Verdiğim anda gitti para!</p>

  <p class="normal">— Gitmezdi, gerçekten gitmezdi! Sen de biliyorsun, o kör olası yediliyi vaktinde oynamamak yaktı beni! Yoksa kasadaki bütün parayı kaldırıyordum!</p>

  <p class="normal">— Kaldıramadın ama!</p>

  <p class="normal">— Kaldıramadım, çünkü vaktinde ek akçe süremedim. O binbaşının benden daha iyi oynadığını söyleyecek değilsin herhalde?</p>

  <p class="normal">— İyi oynuyor, kötü oynuyor; seni yendi mi, yenmedi mi?</p>

  <p class="normal">— Canım bundan ne çıkar! Ben her zaman yenerim onu! Hele bir iki kat artırmalı oynasın da o zaman göreyim onu! Fakat Çiçikov kardeş, panayırın ilk birkaç günü ne biçim içtiğimizi görmeliydin! Aslında nereden bakarsan bak, panayır harikaydı! Oradaki tüccarlar bile, “Hiç böyle kalabalık görmedik,” diyorlardı. Benim köyden götürdüğümüz her şey çok iyi fiyatlardan satıldı! Eh be kardeş, ne biçim içtik, ne biçim dağıttık, anlatamam! Şimdi hatırlayınca bile... lanet olsun... yani bir de sen olacaktın ki demek istiyorum!.. Şimdi... kentin üç versta ötesinde bir süvari alayı var. Alayda ne kadar subay varsa, hepsi kırk kişi falandı, düşünebiliyor musun, hepsi kente inmişti, panayıra... Bir başladık kardeş biz bunlarla içmeye... vay anam vay! Bir Üsteğmen Potse-luyev vardı ki... yiğit dediğin öyle olur! Bıyıkları nah şöyleydi! Bordo’ya ne diyor biliyor musun: Bozbulanık! “Getir bakalım kardeşlik şuraya bir şişe daha bozbulanık!” diyor! Ya Teğmen Kuvşinnikov’a ne dersin? Ah be kardeş, öyle sevimli adam görmedim ben! İçip dağıtmanın her çeşidinin uzmanıydı! Hemen hiç ayrılmadık kendisiyle. Ponomarev’i zengin ettik diyebilirim, öyle çok şarap aldık adamdan! Kulağına küpe olsun: Üçkâğıtçının teki, tek bir şişe bile almak caiz değil onun dükkânından. Neden dersen, şarabın içine katmadığı pislik yok! Sandal ağacından tut, yanmış mantardan çık... Mürver bile katıyor, alçak! Ama içeride, “özel” dediği bir odası var, oradan bir şişe getirdi mi resmen kanatlanıyorsun kardeş, göğün yedinci katına yükseliyorsun! Bir şampanyalar içtik, valinin sofrasındakiler... gerçekten kvas kalır yanında! Nasıldı adı?.. Kliko... yok, Kliko değil... Kliko Matradura gibi bir şey... Yani bu iki kez Kliko mu ne demekmiş... Sonra, Bonbon marka bir şişe daha Fransız şarabı içtik... Kokusu mu? Doğrusu gül mü desem... bir içtik, bir içtik! Bizden sonra bir prens gelmiş galiba... şampanya alması için adam yollamış... koca kentte tek bir şişe kalmamış... hepsini subaylar içip tüketmiş. İnanır mısın, ben tek başıma bir öğle yemeği süresinde tam on yedi şişe içtim!</p>

  <p class="normal">Sarışın olanı:</p>

  <p class="normal">— Hadi canım sen de, on yedi şişe içemezsin! –dedi.</p>

  <p class="normal">— Yemin ederim içtim!</p>

  <p class="normal">— İstediğin kadar yemin et, on şişe bile içemezsin!</p>

  <p class="normal">— Bahse girer misin?</p>

  <p class="normal">— Nesine?</p>

  <p class="normal">— Sen şu kentten yeni aldığın tüfeği koy.</p>

  <p class="normal">— O olmaz.</p>

  <p class="normal">— Hadi yahu, ne kaçıyorsun?</p>

  <p class="normal">— O olmaz, dedim.</p>

  <p class="normal">— Tabii, tüfeksiz kendini şapkasız gibi hissedersin, değil mi! Ah Çiçikov kardeş, sen olacaktın ki orada! Eminim, Teğmen Kuvşinnikov’dan bir an bile ayrılmazdın. Öyle iyi anlaşırdınız ki ikiniz! Bizim savcıya ve kentimizin öbür pintilerine hiç benzemeyen bir adam! Her numara var kendisinde: Kâğıt oyunu da, hovardalık da! Ah be Çiçikov, seni domuzcuk seni! Niye gelmedin bilmem ki! Hayvan tüccarı mısın, nesin! Hadi öp bakayım beni! Ne biçim sevildiğini bilmiyorsun! Mijuyev, bak şu alınyazısının ettiğine: Benim onunla ya da onun benimle ne işimiz olabilir? Kim bilir nereden gelip nereye gidiyor... Eh, benim de buraya uğrayacağım tuttu... Öyle çok araba vardı ki kardeş, öyle en gros!<sup class="calibre2"><a href="../Text/olu_split_023.html#footnote-600-7" id="footnote-600-7-backlink">[7]</a></sup> Bu arada şansımın yaver gittiğini de söylemeliyim: Şans çarkından iki kutu kremle bir porselen fincan ve bir gitar kazandım; sonra bunları koyup bir kez daha denedim şansımı, hepsini kaybettim... Lanet olsun! Üstüne bir de altı rublem gitti. Fakat şu Kuvşinnikov öyle çapkın ki anlatamam! Hemen bütün balolara birlikte gittik. Bir kadın vardı, öyle harika bir giysi vardı ki üzerinde... böyle, büzgülü tülden bir şeyler... “Vay anam vay!” dediğimi hatırlıyorum bir tek. Kuvşinnikov şeytanı o arada kadının yanına oturmuş, Fransızca öyle bir komplimanlar döktürüyor ki... inan bana, dişi sinek kurtulmaz elinden! Köylü möylü dinlemez, yeter ki kadın olsun! “Çilek toplamak” diyor buna. Harika balıklar getirdik panayırdan! Yanımda bir tane var, iyi ki param varken satın almayı akıl edebilmişim! Sen şimdi nereye gidiyorsun?</p>

  <p class="normal">— Bir tanıdığa, –dedi Çiçikov.</p>

  <p class="normal">— Sen şimdi boş ver tanıdığı manıdığı. Bana gidelim!</p>

  <p class="normal">— Olmaz! İşim var.</p>

  <p class="normal">— İşi varmış! Uydurduğu şeye bakın şunun!</p>

  <p class="normal">— Gerçekten işim var. Hem önemli bir iş!</p>

  <p class="normal">— Yalan söylediğine bahse girerim! Kime gittiğini söyle!</p>

  <p class="normal">— Kime mi? Sobakeviç’e!</p>

  <p class="normal">Nozdrev bu yanıt üzerine genç, sağlıklı insanların otuz iki dişlerini bembeyaz göstererek, şakaklarını titreterek, yanaklarını hoplatarak attıkları, ta iki kapı ötedeki komşuyu uykusundan uyandırıp, fincan gibi açılmış gözlerle “aşkolsun!” dedirten çıngıraklı kahkahalardan birini attı.</p>

  <p class="normal">Bu gülüşten biraz rahatsız olan Çiçikov:</p>

  <p class="normal">— Ne var bunda bu kadar gülünecek? –dedi.</p>

  <p class="normal">Ama Nozdrev:</p>

  <p class="normal">— Ah... şimdi çatlayacağım!.. –diyerek kahkahalarla gülmeyi sürdürüyordu.</p>

  <p class="normal">Çiçikov:</p>

  <p class="normal">— Gülünecek bir şey yok; söz verdim kendisine, –dedi.</p>

  <p class="normal">— Hayatının hatası olur bu: Gittiğine gideceğine pişman olursun! Korkunç cimridir! Ben seni tanırım, onun evinde şirin bir “Bonbon” şişesi falan bulacağını umma sakın! Beni dinle kardeş, Sobakeviç’in canı cehenneme, bana gidelim! Öyle bir balık ikram edeceğim ki sana! Ponomarev ne dedi biliyor musun: “Yalnız sizin için bu balık! Kentin altını üstüne getirseniz, böylesini bulamazsınız!” Gerçi eşi benzeri görülmemiş bir palavracıdır. Bunu yüzüne de söyledim: “Siz bir, bizim vergi memuru iki... düzenbazlıkta üzerinize yoktur!” Sakalını sıvazlayarak güldü alçak! Kuvşinnikov’la ikimiz her gün onun dükkânında kahvaltı ettik. Ah, kardeş... az kalsın unutuyordum: Biliyorum, şimdi yakama yapışacaksın, ama on bin de versen vermem! –Pencereye gidip,– Hey! Porfiri! –diye adamına bağırdı. Porfiri’nin bir elinde bıçak, öbür elindeyse bir parça kuru ekmekle, arabadan bir şeyler çıkarırken kaşla göz arasında bir parça kesivermek mutluluğunu yaşadığı mersin balığı parçası vardı.– Porfiri! Yavruyu buraya getir! –Sonra Çiçikov’a döndü:– Öyle bir köpek ki!.. Gönül rızasıyla vermedi sahibi, ne önerdiysem razı olmadı... ben de çaldım! Doru kısrağı verdim kendisine, hatırlarsın, hani Hvostırev’den aldığım kısrak... –Çiçikov ömründe ne Hvostırev diye birini ne de ondan alınan doru kısrağı görmüştü.</p>

  <p class="normal">Bu sırada yaşlı kadın geldi:</p>

  <p class="normal">— Bir şeyler yemek istemez miydiniz efendim? –dedi.</p>

  <p class="normal">— Yok, istemem! Eh be kardeş, o ne cümbüştü öyle! Hadi bir kadeh votka getir! Votkan neli?</p>

  <p class="normal">— Anasonlu, –dedi yaşlı kadın.</p>

  <p class="normal">— Getir bir anasonlu!</p>

  <p class="normal">— Bir kadeh de bana! –dedi sarışın olanı.</p>

  <p class="normal">— Tiyatroda bir oyuncu kadın vardı ki ne diyeyim sana! Kanarya gibi şakıyordu! “Kardeş,” dedi, Kuvşinnikov, “çilek toplamanın zamanı geldi!” Gösteri yapılan elli baraka vardı; Fenardi<sup class="calibre2"><a href="../Text/olu_split_023.html#footnote-600-8" id="footnote-600-8-backlink">[8]</a></sup> dört saat boyunca yel değirmeni gibi döndü durdu barakalar arasında. –Votkasını getiren ve önünde eğilen lokantacı kadından kadehini aldı. Bu sırada elinde yavru köpekle içeri giren Porfiri’yi gördü:– Buraya getir onu! –dedi. Porfiri’nin de üzerinde, efendisinde olduğu gibi, içi pamukludan, uzunca bir hırka vardı, yalnız onunki efendisininkinden daha yağlıydı.</p>

  <p class="normal">— Şuraya, yere koy!</p>

  <p class="normal">Porfiri yavruyu yere koydu; hayvan dört bacağını da gerip yeri kokladı; Nozdrev ensesinden tutup kaldırınca, acıklı acıklı ciyakladı.</p>

  <p class="normal">— Nasıl ama! –dedi Nozdrev. Sonra yavrunun karnını dikkatle gözden geçirip, Porfiri’ye döndü:– Dediklerimi yapmamışsın, taramamışsın hayvancağızı! –dedi.</p>

  <p class="normal">— Taradım efendim.</p>

  <p class="normal">— Neden pire var öyleyse üzerinde?</p>

  <p class="normal">— Nasıl bilebilirim... Herhalde arabadan bulaşmıştır?..</p>

  <p class="normal">— Yalan söylüyorsun! Yalan söylüyorsun! Unuttun gitti... aklının ucundan bile geçmedi taramak! Üstelik kendi pirelerini de hayvana geçirdin, ahmak herif! Bak Çiçikov, şu kulaklara bir bak! Hadi, elinle dokun!</p>

  <p class="normal">— Gerek yok. Belli oluyor: Cins bir köpek! –dedi Çiçikov.</p>

  <p class="normal">— Yahu elle! Bir dokun şu kulaklara!</p>

  <p class="normal">Çiçikov salt onu hoşnut etmek için eliyle köpeğin kulaklarına dokundu:</p>

  <p class="normal">— Evet, güzel köpek!</p>

  <p class="normal">— Burnu ne kadar serin, fark ettin mi? Dokunsana!</p>

  <p class="normal">Arkadaşı üzülmesin diye Çiçikov köpeğin burnuna da dokundu.</p>

  <p class="normal">— İyi koku alır bu, –dedi.</p>

  <p class="normal">— Gerçek bir Mordaş<sup class="calibre2"><a href="../Text/olu_split_023.html#footnote-600-9" id="footnote-600-9-backlink">[9]</a></sup>, –dedi Nozdrev,– ne zamandır bir Mordaşım olsun isterdim. Peki Porfiri, götür artık onu! –Porfiri yavruyu karnından tutup arabaya götürdü.– Dinle Çiçikov, –diye sürdürdü Nozdrev,– artık bana gelmezlik edemezsin. Hepi topu beş versta çiftliğim buradan, çabucak varırız, çok istiyorsan Sobakeviç’e oradan da gidebilirsin.</p>

  <p class="normal">“Gerçekten de, niye gitmiyorum ki,” diye düşündü Çiçikov. “Ötekilerden kalır yanı yok; bu da onlar gibi bir çiftlik sahibi... üstelik kumarda kaybetmiş... Her şeye hazır gibi... belki karşılıksız bile bir şeyler alabilirim kendisinden.”</p>

  <p class="normal">— Olur, –dedi,– yalnız çok tutmayacaksın beni, çünkü gerçekten hiç zamanım yok.</p>

  <p class="normal">— Harikasın! Gel seni bir öpeyim! –Öpüştüler.– Şahane oldu bu iş: Artık üçümüz aynı arabada gideriz.</p>

  <p class="normal">Sarışın olan:</p>

  <p class="normal">— Yok, beni katma! –dedi.– Benim eve dönmem gerek.</p>

  <p class="normal">— Bırak bu boş lafları kardeş. Dünyada bırakmam seni.</p>

  <p class="normal">— Yok, olmaz. Karım kızar. Hem arabasız da sayılmazsın artık: Beyefendinin yaylısıyla gidersiniz.</p>

  <p class="normal">— Olmaz, olmaz, olmaz! Aklından bile geçirme!</p>

  <p class="normal">Sarışının ilk bakışta bıraktığı izlenim, karakter olarak inatçı biri olduğu şeklindeydi. Bu tip insanlar, siz daha ağzınızı açmadan size hayır demeye hazır gibidirler; sizinle sonuna dek tartışacak ve düşünce biçimlerine açıkça aykırı buldukları sizin düşüncenizi asla kabul etmeyeceklerdir: Aptala asla akıllı demeyecek, başkasının çaldığı havayla oynamayacaklardır. Ama sonuçta o kadar sert, inatçı olmadıkları ortaya çıkar, yadsıyıp durdukları şeyleri kabul ederler: Aptala akıllı der, başkasının çaldığı havayla oynarlar, hem de harika oynarlar: Kısacası, adam gibi başlar, berbat bir şekilde bitirirler.</p>

  <p class="normal">Nozdrev, sarışının öne sürdüğü bir itiraza “Saçma!” diye karşılık verdi, sonra adamın kasketini alıp başına koydu; sonuçta sarışın da onların ardı sıra yürüdü.</p>

  <p class="normal">— Efendim, votkaların parasını ödemediniz, –dedi yaşlı kadın, arkalarından.</p>

  <p class="normal">— Tamam valide hanım, tamam. Enişte, ödesene lütfen. Metelik kalmadı bende.</p>

  <p class="normal">— Ne kadar borcumuz? –diye sordu enişte bey.</p>

  <p class="normal">— Hepsi iki onluk, –dedi yaşlı kadın.</p>

  <p class="normal">— Hop hop, o ne öyle! Elli kopek ver, yeter!<sup class="calibre2"><a href="../Text/olu_split_023.html#footnote-600-10" id="footnote-600-10-backlink">[10]</a></sup></p>

  <p class="normal">— Az olur elli kopek beyciğim, –dedi yaşlı kadın, ama parayı minnetle aldı, üstüne bir de koşup kapıyı açtı. Zarar falan etmemişti bu alışverişten, çünkü votka için ederinin dört katını istemişti.</p>

  <p class="normal">Arabalara oturdular. Çiçikov’un briçkası Nozdrev’in eniştesinin yaylısıyla yan yana gittiği için, üçü yol boyunca rahatça konuşabildiler. Nozdrev’in köylülerden kiraladığı atların çektiği arabası da onlara yetişmekte zorlanarak tangır tungur arkalarından geliyordu. Porfiri’yle yavru köpek vardı o arabada.</p>

  <p class="normal">Yolcuların yan yana giden arabalarda tutturdukları söyleşi okurlarımızın fazla ilgisini çekmeyeceği için, biz Nozdrev’den biraz daha söz etmek istiyoruz, çünkü belki de kendisinin destanımızdaki rolü o kadar da küçük olmayacak.</p>

  <p class="normal">Okura yabancı gelecek bir tip olduğunu hiç sanmıyorum Nozdrev’in. Herkes pek çok kez karşılaşmıştır bu tiple. Pişkin, arsız diye adlandırılan tiplerdir bunlar. Çocukluklarında da, okul yaşamlarında da iyi arkadaş olarak bilinirler, ama yine de epey kötek yerler. Yüzlerinden her zaman açık, içi dışı bir, sözünü esirgemez oldukları okunur. İnsanlarla çabuk kaynaşır, karşısındaki daha ne olduğunu anlamadan ona “sen” demeye başlar, sanki yüz yıl sürecek dostluklar kurar, ama daha o günün akşamında düzenlenen eğlentide yeni dostla bozuşurlar. Konuşkan, hovarda mizaçlı, gözü pek insanlardır; hep göze çarparlar. Nozdrev şu anda otuz beşindeydi, ama on sekizinde, yirmisinde nasıl idiyse, şimdi de öyleydi: Tam bir gezip tozma delisi! Evlilik de değiştirememişti kendisini; üstelik karısı, çok gerekliymiş gibi ona iki çocuk bırakarak erkenden öbür dünyaya göçmüştü. Hoş, tatlı bir dadı bakıyordu çocuklara. İki günden fazla duramazdı evinde Nozdrev: Hassas burnu onlarca versta ötedeki panayırların, baloların kokusunu alırdı; göz açıp kapayana dek orada olur, yeşil çuhalı masada bir tartışma, bir karışıklık yaratırdı; çünkü bütün benzerleri gibi kâğıt oyunlarına düşkündü. İlk bölümde de gördüğümüz gibi pek günahsız oynamazdı bu oyunları; işin pek çok inceliğini, hilesini bilir, o nedenle de oyun, genellikle bir başka oyunla sona ererdi: Ya tekme tokat bir dayak yer ya da o güzelim, gür favorilerinden birini yolarlardı, böylece evine tek favoriyle –bazan o bile epey seyrelmiş olurdu– döndüğü çoktu; ama kan damlayan yanakları öyle bereketliydi ki öncekinden daha gür, daha güzel bir favori daha yetiştiriverirdi ona. İşin –herhalde dünyanın Rusya’dan başka hiçbir yerinde rastlanamayacak– en ilginç yanı da, kendisini benzeten arkadaşlarıyla yeniden karşılaştığında, iki tarafın da aralarında bir şey geçmemiş gibi, dostluklarını kaldıkları yerden sürdürmeleriydi.</p>

  <p class="normal">Nozdrev bir açıdan da olayların adamıydı. Bulunduğu her toplulukta ille de bir olay çıkarırdı. Ya koluna giren jandarmalar tutar atarlardı kendisini salondan ya da bu işi dostları yapmak zorunda kalırdı. Böyle bir şey olmasa bile, yine de kimsenin asla başına gelmeyecek şeylerle karşılaşırdı. Büfenin oraya demirleyip içmekten pusulasını şaşırır, kendi kendine güler, sonunda kendisinin bile utanacağı uçuk kaçık yalanlar kıvırırdı. Durduk yerde, hiç gerekmediği halde kıvırırdı bu yalanları: Bir zamanlar kendisinin mavi ya da pembe bir atı olduğunu söylerdi örneğin; bunun üzerine çevresindekiler dağılır, “Eh be kardeş, bu kadar da olmaz ki!” derlerdi. Kimi kez ortada hiçbir neden yokken yakınlarını aşağılamak merakında olan insanlar vardır. Bazen ciddi görünüşlü, yüksek unvanlı, hatta göğsünde yıldız nişanı falan olan biri elinizi sıkar, sizinle düşündürücü, derin birtakım konulardan konuşur, sonra bir bakarsınız, gözünüzün içine baka baka size hakaretler yağdırmaya başlamış! Hem de sizinle derin konulardan konuşan, göğsü yıldız nişanlı bir yüksek devlet görevlisi gibi değil de, sekizinci dereceden, sıradan bir memur gibi! Hayretler içinde omuz silker geçersiniz, zaten yapabileceğiniz başka da bir şey yoktur. Bu tuhaf huy Nozdrev’de de vardı. Kim kendisiyle yakınlaşacak olsa onu ne yapar eder ısırırdı: Onun hakkında akla gelmeyecek saçmalıkta şeyler uydurur, bir evliliği yıkar, ticari bir işi bozardı; buna karşın kendini sizin düşmanınız gibi görmezdi; tam tersine, bir şekilde sizinle bir yerlerde yeniden karşılaştı mı yine dostça davranır, hatta “Çok alçaksın ha! Ne zamandır uğradığın yok bize!” diye çıkışırdı. Çok yönlü ilişkileri olan, çok yönlü biriydi Nozdrev. Bir anda isterseniz sizinle dünyanın öbür ucuna bile gitmeye, istediğiniz her işe girmeye, elindeki her şeyi sizin istediğiniz bir şeyle değiştirmeye hazırdı. Tüfek, köpek ya da at: Her şey onun için takas konusuydu. Ama kazanç düşünmezdi bunu yaparken. O durduğu yerde duramayan, ateşli, kıpır kıpır halinin bir sonucuydu bu davranışları. Talih yüzüne güler de panayırda saf birine rastlar ve onu oyunda yolabilirse, dükkânlarda daha önce gözüne ilişen hemen her şeyi alırdı: Hamutlar, kokulu mumlar, çocukların dadısı için başörtüleri, tay, kuru üzüm, gümüş lavabo, Hollanda işi tuvaller, bulgur, tütün, tabanca, ringa, tablolar, bileğitaşı, çömlek, çizme, porselen tabak... artık parası nelere yeterse. Aslında bütün bunları evine götürebildiği de pek görülmezdi, çünkü hemen aynı gün, daha talihli bir başka kumarbazın eline geçiverirdi bütün bu nesneler; hatta kimi zaman bunlara piposuyla tütün kesesi de eklendiği gibi, bazen dört atıyla birlikte arabasını ve arabacısını bile kaptırdığı olur ve efendi, üzerinde bir tek elbisesi ya da kısacık bir kaftan kalmış olarak, kendisini çiftliğine kadar arabasıyla götürecek bir dost aramaya başlardı. Nozdrev böyle bir tipti işte. Kimileri Nozdrevlerin bir zamanlar son derece sıradan, örnekleri çok görülen, bayağı birer tip olduğunu, ama bu tiplerin artık yok olduklarını söyleyeceklerdir. Heyhat! Büyük haksızlık etmiş olur böyle söyleyenler! Nozdrev dünyamızda daha uzun süre yaşamayı sürdürecek. Her yerde aramızda olacak, ama belki başka bir kaftanla... ve keskin görüşlü olmayan sığ insanlara bu başka kaftan başka bir insan gibi gelecek!</p>

  <p class="normal">Bu arada üç araba arka arkaya Nozdrev’in evinin kapısına varmıştı. Konuk ağırlamak için hiçbir hazırlık yapılmamıştı evde. Yemek odasının ortasında iki ayaklı bir merdiven duruyor, merdivendeki iki köylü de bitmez tükenmez bir türkü eşliğinde duvarları badana ediyorlardı. Yer kireç serpintileri içindeydi. Nozdrev hemen merdivenin de, iki köylünün de dışarı atılmasını söyledi ve gereken emirleri vermek için bitişik odaya yöneldi. Konuklar onun aşçıya verdiği emirleri duyabildiler. Ufaktan acıkmaya başlayan Çiçikov, yemek emrinin henüz verilmiş olmasından yola çıkarak, akşam beşten önce yemeğe oturmalarının zor olduğunu hesapladı. Nozdrev geri dönünce konuklarını köyünü gezdirmeye götürdü. İki saat içinde görmedikleri bir şey kalmadı köyde. Önce ahıra gittiler; biri kır, öteki doru iki kısrakla kızıl bir tay vardı; tay gösterişsiz bir şeydi, ama Nozdrev onun için on bin ruble saydığına yemin etti.</p>

  <p class="normal">— On bin ruble vermedin onun için, –dedi enişte.– Bin ruble bile etmez o tay!</p>

  <p class="normal">— Yemin ederim on bin ruble saydım, –dedi Nozdrev.</p>

  <p class="normal">— Sen istediğin kadar yemin et! –dedi enişte.</p>

  <p class="normal">— Bahse var mısın? –dedi Nozdrev.</p>

  <p class="normal">Enişte bahse tutuşmak istemedi.</p>

  <p class="normal">Nozdrev daha önce belli ki güzel hayvanların bağlı olduğu, şimdiyse artık bomboş olan öteki ahır bölmelerini gösterdi konuklarına. Bir de keçi gördüler ahırda, at ahırlarında keçi bulundurmak eski bir inanıştı; atlarla iyi geçiniyor gibiydi bu keçi de, onların karınları altında kendi evindeymiş gibi dolanıp duruyordu. Nozdrev daha sonra bir kurt yavrusu gösterdi konuklarına. “İşte size bir yavru kurt!” dedi. “Özellikle çiğ etle besliyorum ki tam bir canavar olsun!” Sonra göl kıyısına gittiler. Nozdrev’in dediğine göre, gölde iki güçlü kuvvetli adamın bir tanesini zor kaldıracağı büyüklükte balıklar tutuluyordu, enişte bey bu konuda da kuşkusunu belirtme fırsatını kaçırmadı. “Sana şahane bir çift köpek göstereceğim Çiçikov,” dedi Nozdrev. “Koşmak için yaratılmış şu baldırlara bak! Yüzleri nasıl küçücük, varla yok arası!” Ve konuklarını minicik, çok hoş bir eve götürdü. Evin avlusu dört yandan yüksek çitle çevriliydi. Avluya girdiklerinde uzun tüylüsü, kısa tüylüsü, boz kulaklı, kara kulaklı, sarı benekli-beyaz, siyah benekli-sarı, kızılımsı kara, alacalı... her türden, her renkten çok sayıda köpekle karşılaştılar; köpeklerin adları da bir tuhaftı: Kimileri Atıl, Söv, Döv, Yak, Kavur, Yok et, Sil gibi emir kipinden adlar taşırken, kimileri de Şekerim, Ödülüm, Kuzum, Koruyucum gibi adlar taşıyordu. Nozdrev bu büyük ailenin babası gibiydi. Köpek yasası gereği hemen hepsi kuyruklarını havaya dikip ziyaretçilerinin üzerine atıldılar ve onlara hoş geldiniz dediler. On kadarı ellerini kaldırıp Nozdrev’in omzuna koydular. İçlerinden biri, Söv, aynı dostluğu Çiçikov’a da gösterdi, arka ayakları üzerinde yükselip onun dudaklarını yaladı; Çiçikov’un buna yanıtı hemen tükürmek oldu. İnsanı şaşkınlığa düşürecek denli güçlü baldırlara sahip olan köpekler de dikkatle incelendi, gerçekten güzel köpeklerdi bunlar. O arada gözleri kör bir Kırım köpeğine de baktılar; Nozdrev’in dediğine göre, iki yıl öncesine dek harika bir dişi köpekti bu, ama şimdi ölmek üzereydi. Sonra su değirmenine gittiler; mil çevresinde hızla dönen üst değirmen taşının oturtulduğu ve Rus köylüsünün müthiş bir yaratıcılıkla “uçan” diye adlandırdığı demir parçası eksikti değirmenin.</p>

  <p class="normal">— Hemen şurada demirhanemiz var, –dedi Nozdrev.</p>

  <p class="normal">Az daha yürüyünce gerçekten demirhaneye vardılar; oraya da baktılar.</p>

  <p class="normal">— Şu tarlada, –dedi Nozdrev, parmağıyla az ilerisini göstererek,– o kadar çok boz tavşan olur ki toprak görünmez mübareklerden, bir gün bir tanesini şöyle arka bacaklarından tutup elimle yakalayıverdim.</p>

  <p class="normal">Enişte:</p>

  <p class="normal">— Yahu tavşanı elinle nasıl yakalarsın? –dedi.</p>

  <p class="normal">— Yakaladım diyorsam yakaladım! –dedi Nozdrev, sonra Çiçikov’a döndü:– Şimdi sana topraklarımın sınırını göstereceğim.</p>

  <p class="normal">Nozdrev konuklarını tümseklerle dolu bir tarladan geçirdi. Konuklar uzun zamandır sürülmemiş bir tarlayla, sürülüp tırmıklanmış bir tarla arasından geçmek zorundaydılar. Çiçikov yorulmaya başlamıştı. Pek çok yerde suların içinde yürüyorlardı. Önce bastıkları yere dikkat ediyorlardı, ama sonra baktılar ki bunun hiç yararı yok, artık neresi daha çamurlu, nerede çamur daha az, dikkat etmeden, rastgele yürümeye başladılar. Epeyce bir yürüdükten sonra gerçekten de sınır işareti olarak konulmuş bir direkle dar bir hendek gördüler.</p>

  <p class="normal">— İşte sınır! –dedi Nozdrev.– Şu yanda gördüğün her şey benimdir, hatta öbür yanda şu mavi mavi görünen orman yok mu, onunla onun ardında kalan yerler de benimdir.</p>

  <p class="normal">— Bu orman ne zaman senin oldu? –dedi enişte bey.– Yeni satın aldın herhalde? Çünkü senin değildi orası?</p>

  <p class="normal">— Geçenlerde aldım, –dedi Nozdrev.</p>

  <p class="normal">— Nasıl, ne zaman becerdin böyle bir alışverişi bu kadar çabuk?</p>

  <p class="normal">— Üç gün kadar oldu. Üstelik de sanırım biraz kazıklandım!</p>

  <p class="normal">— Yahu sen üç gündür panayırda değil miydin?</p>

  <p class="normal">— Canım insan hem panayırda olup hem toprak satın alamaz mı? Ben panayırdayken kâhyam benim yerime aldı.</p>

  <p class="normal">— Kâhyan aldıysa durum değişir tabii, –dedi, ama yine de tam inanmamış olacak ki başını kuşkuyla salladı.</p>

  <p class="normal">Aynı iğrenç yoldan döndü konuklar eve. Nozdrev onları çalışma odasına götürdü, çalışma odalarında görülmeye alışılmış olan kâğıt, kitap gibi şeylerin izi bile yoktu burada; duvarda kılıçlarla, biri üç yüz, öbürü sekiz yüz rublelik iki tüfek asılıydı. Enişte bunlara dikkatle baktıktan sonra kafasını salladı. Sonra Türk hançerleri gösterildi konuklara; bunlardan birinin üzerinde yanlışlıkla “Saveliy Sibiryakov usta” yazısı kazınmıştı. Hançerleri laterna izledi, Nozdrev hemen laternanın kurma kolunu çevirip çalmaya başladı; bayağı hoş ezgiler çıkıyordu, ama sonra ne olduysa, mazurka bitmeden “Marlborough Savaşa Gitti”<sup class="calibre2"><a href="../Text/olu_split_023.html#footnote-600-11" id="footnote-600-11-backlink">[11]</a></sup> şarkısı başladı, sonra bu şarkının da ortalarında herkesin çok iyi bildiği eski bir vals başlayıverdi. Nozdrev ne zamandır kolu çevirmeyi bırakmıştı, ama laternada bir düdük avunmak, oyalanmak nedir bilmeden tek başına uzunca bir süre daha öttü durdu. Sonra sıra pipolarına geldi ev sahibinin: Ağaç, toprak, lületaşı, kullanılmış, kullanılmamış, güderi kılıflı, güderi kılıfsız... gibi çeşit çeşitti pipolar. Ardından, kumarda kazandığı kehribar ağızlıklı bir çubukla, karşılaştıkları bir menzil istasyonunda Nozdrev’e sırılsıklam âşık olan, elleri “superflu” denecek ölçüde ince –bu sözcük besbelli mükemmelliğin doruğunu ifade ediyordu Nozdrev için– bir kontesin armağan ettiği, üzerinde kadının adının baş harfleri işli bir para kesesini gösterdi.</p>

  <p class="normal">Güneşte kurutulmuş mersin balığıyla yaptıkları girişten sonra, saat beşe doğru masaya oturdular. Yemeğin Nozdrev’in yaşamında önemli bir yeri olmadığı anlaşılıyordu: Masaya getirilen bazı yemekler yanmış, bazılarıysa tam pişmemişti. Aşçı besbelli aklına estiği gibi yemek yapıyor, eline ne geçerse tencereye atıyordu: Biber mi var elinin altında, boca ediyordu tencereye; lahanaya mı çarptı eli, o da doğruca tencereye; süt, jambon, nohuta mı takıldı gözü, doğru tencereye! Kısacası, uydur kaydır diye özetlenebilecek bir formül uyguluyordu mutfakta... yeter ki yemek sıcak olsundu! Lezzet konusuna gelince, bunca şeyden nasıl olsa iyi kötü bir lezzet çıkardı. Yemek böyleydi ama Nozdrev şaraba önem verirdi. Daha çorbalar dağıtılmadan konuklarına birer büyük bardak ekstra Santernes şarabı sundu (bilindiği gibi bizde, taşrada ekstra olmayan Santernes şarabı bulunmaz). Bunun ardından, feldmareşalin bile daha iyisini içmediği Maderalarından bir şişe getirilmesini emretti. Toprak sahiplerinin nasıl sert içki sevdiklerini iyi bilen tüccarlar içine insafsızca rom, hatta Rus midesi nasılsa kaldırır diyerek bazen çar votkası bile kattıkları için, Madera doğrusu insanın ağzını kavuruyordu. Daha sonra Nozdrev, hem Bourgogne hem de Champagne olan özel şişelerinden birinin getirilmesini emretti. Şişe gelince sağındaki ve solundaki bardakları, yani enişte beyle Çiçikov’un bardaklarını canla başla doldurmaya başladı; ancak Çiçikov bu arada Nozdrev’in onların bardaklarını biteviye doldururken, kendi bardağına bir iki damla bir şey koyduğu fark etti. Böylece de dikkatli davranmaya başladı: Nozdrev, enişte beyin bardağını doldurmakla ya da bir şeyler söylemekle meşgulken, Çiçikov o arada kendi bardağını tabağına boşaltıveriyordu. Derken, Nozdrev’in deyişiyle tat ve lezzet olarak erik votkasından hiç farkı olmayan üvez votkası geldi, ancak birer yudum içildiğinde bunun ham ispirtodan başka bir şey olmadığı anlaşıldı. Bunun ardından adı anımsanamayacak kadar tuhaf olan, ev sahibinin de az sonra başka bir adla andığı, liköre benzer bir başka şey içtiler.</p>

  <p class="normal">Yemek çoktan bitmiş, bütün içkilerin tadına bakılmıştı, ama konuklar hâlâ masadan kalkmamışlardı. Çiçikov’un kafasındaki önemli konuyu Nozdrev’e eniştesinin yanında açmaya hiç mi hiç niyeti yoktu. Ne de olsa yabancı biriydi enişte ve konunun önemi baş başa, dostça bir konuşmayı gerektiriyordu. Aslında yükünü epeyce almışa benzeyen enişte beyin sandalyesinde otururken ikide bir burnuyla tabağını gagalayıp durmasına bakılacak olursa, tehlikeli olabilecek bir hali kalmamış gibiydi. Kendisi de durumunun farkında olmalıydı ki evine gitmek için izin istiyor; ama bunu öyle tembel, gevşek, isteksizce söylüyordu ki ayak sürüdüğü, gitmeyi o kadar da istemediği besbelliydi: Bir Rus deyimine uyarak söylersek, ata hamutunu kerpetenle takıyordu.</p>

  <p class="normal">— Olmaz! Asla bırakmam! –diyordu Nozdrev.</p>

  <p class="normal">— Üzme beni dostum, gerçekten gitmem gerek.</p>

  <p class="normal">— Bırak bu lafları! Tam oyuna otururken olacak iş mi!</p>

  <p class="normal">— Ben yokum kayınbirader! Sen başının çaresine bak! Karım küplere biner. Gerçekten, panayırı anlatmam gerek ona. Mutlu etmeliyim onu. Yok kardeş, sakın alıkoymaya kalkma beni.</p>

  <p class="normal">— Hay senin de, karının da!.. Bilmeyen de birlikte önemli bir şey yapacaklar sanır!</p>

  <p class="normal">— Öyle deme kardeş... Sadık ve saygıdeğer bir kadındır karım. Bana nasıl hizmet ettiği aklıma geldikçe gözlerim yaşarıyor. Hayır, tutmayın beni; dürüst, namuslu bir adam olarak evime dönüyorum. Seni temin ederim ki evime dönüyorum!</p>

  <p class="normal">— Bırak gitsin! –dedi Çiçikov, Nozdrev’e, usulca.– Bir işe yarayacak durumda değil.</p>

  <p class="normal">— Haklısın, –dedi Nozdrev de usulca.– Böyle kılıbıklardan nefret ederim. –Sonra yüksek sesle ekledi:– Cehenneme kadar yolun var mıymıntı herif! Hadi, git karının yanına! İki mıymıntı ne yapacaksanız yapın!</p>

  <p class="normal">— Yok be kardeş, sövme bana öyle! Hayatımı karıma borçluyum ben. Gerçekten öyle iyi, öyle sevecen, öyle sevgi dolu ki... aklıma geldikçe gözüm yaşarıyor. “Neler gördün panayırda, hadi anlat bana,” der. Öyle sevimli ki! Her şeyi anlatmam gerek ona.</p>

  <p class="normal">— Hadi, çek arabanı! Doğru karına panayır palavraları sıkmaya! Al kasketini de!</p>

  <p class="normal">— Ondan bu şekilde söz etmemelisin, kardeş... Böyle konuşmakla kalbimi kırıyorsun. Öyle iyi, öyle sevecen bir kadın ki!..</p>

  <p class="normal">— Madem öyle, tasını tarağını topla, doğru karının yanına!</p>

  <p class="normal">— Evet kardeş, gidiyorum... kalamadığım için bağışla beni. Seve seve kalırdım, ama bu olanaksız!</p>

  <p class="normal">Daha uzun süre özürler diledi, bağışlanmasını istedi enişte bey: Oysa artık çoktan yaylısında oturmaktaydı, çoktan evi de, avluyu da geride bırakmışlardı ve karşısında bomboş kırlardan başka bir şeycikler ve kimsecikler yoktu. Karısı herhalde panayır üzerine fazla bir şeyler dinleyemeyecekti kendisinden.</p>

  <p class="normal">Pencerenin önünde, uzaklaşan yaylıyı izleyen Nozdrev:</p>

  <p class="normal">— Sünepe herif! –diye söylendi.– Arabası da amma yolluymuş! Yan at da hiç fena değil, ne zamandır gözüm var onda. Ama mıymıntı herifle anlaşabilmek ne mümkün! Mıymıntı geldi, mıymıntı gidecek!</p>

  <p class="normal">Odaya döndüler. Porfiri mum getirdi, Çiçikov ev sahibinin elinde nereden çıktığını anlayamadığı bir deste kâğıt gördü.</p>

  <p class="normal">Nozdrev iskambil destesini iki yanından sıkınca, desteyi tutan kâğıt yırtılıp düştü:</p>

  <p class="normal">— Zaman öldürmek için kardeş... banko üç yüz rubleyle bende!</p>

  <p class="normal">Ama Çiçikov söylenenleri duymamış da aklına geliveren bir şeyi söylüyormuş gibi:</p>

  <p class="normal">— Unutmadan... senden bir ricam olacaktı, –dedi.</p>

  <p class="normal">— Neymiş?</p>

  <p class="normal">— Önce yerine getireceğine söz ver!</p>

  <p class="normal">— Yahu önce sen ne olduğunu söyle!</p>

  <p class="normal">— Söz ver, öyle!</p>

  <p class="normal">— Tamam.</p>

  <p class="normal">— Namusum üzerine de!</p>

  <p class="normal">— Namusum üzerine!</p>

  <p class="normal">— Ricam şu: Ölmüş, ama adları kayıtlardan silinmemiş canların vardır herhalde?</p>

  <p class="normal">— Var. N’olmuş?</p>

  <p class="normal">— Onların kayıtlarını benim üzerime geçirmeni istiyorum.</p>

  <p class="normal">— Niçin?</p>

  <p class="normal">— Gerekli onlar bana.</p>

  <p class="normal">— Nasıl gerekli?</p>

  <p class="normal">— Sen gerekli olduğunu bil, o kadar! Gerisi benim işim.</p>

  <p class="normal">— Sen bir dümen peşindesin? Söyle, niyetin ne?</p>

  <p class="normal">— Ne dümeni yahu? Böyle beş para etmez bir şeyin dümeni mi olur?</p>

  <p class="normal">— Öyleyse niye istiyorsun onları?</p>

  <p class="normal">— Amma meraklısın yahu! Ben beş para etmez bir şey diyorum, sen didikledikçe didikliyorsun!</p>

  <p class="normal">— O zaman neden söylemiyorsun?</p>

  <p class="normal">— Hayır, bilip de ne yapacaksın? Diyelim ki kapris, delice heves.</p>

  <p class="normal">— Bak, söylemezsen, unut o işi!</p>

  <p class="normal">— Söz verip sonra caymak dürüstlüğe sığmaz!</p>

  <p class="normal">— Ne dersen de, nedenini açıklamadıkça, isteğini yerine getirmeyeceğim!</p>

  <p class="normal">“Acaba ne desem şuna?” diye düşündü Çiçikov; sonra ölü canların kendisine toplumda saygınlık kazanmak için gerekli olduğunu; büyük toprakları olmadığı için, şimdilik bunlarla idare etmek istediğini söyledi.</p>

  <p class="normal">Nozdrev daha o sözünü bitirmeden:</p>

  <p class="normal">— Yalan söylüyorsun! Yalan bunlar! –dedi.– Yalan söylüyorsun kardeş!</p>

  <p class="normal">Çiçikov da farkındaydı: Yalanı da, bahanesi de hiç ustaca olmamıştı.</p>

  <p class="normal">— Pekâlâ, sana her şeyi açıklıyorum, –dedi, yerinde hafifçe doğrulup.– Yalnız kimseye tek kelime bir şey söylemek yok! Evleniyorum; ancak nişanlımın anne ve babasının gözleri yükseklerde. Bu işe kalkıştığıma bin pişman oldum. Damatlarının en az üç yüz canı olmalıymış... Nuh diyor peygamber demiyorlar. Bu durumda yüz elli can açığım olduğu için...</p>

  <p class="normal">Nozdrev yeniden:</p>

  <p class="normal">— Yalan söylüyorsun! –diye atıldı.– Yalan bütün bunlar!</p>

  <p class="normal">Çiçikov başparmağıyla küçükparmağının en ucunu göstererek:</p>

  <p class="normal">— Şu kadarcık yalanım varsa... –dedi.</p>

  <p class="normal">— Yalan söylemiyorsan kellemi keserim!</p>

  <p class="normal">— Biraz ayıp olmuyor mu? Neden hep yalan söylediğim kanısındasın?</p>

  <p class="normal">— Çünkü seni tanıyorum: Büyük bir üçkâğıtçısın! Onun için izin ver de sana bunu dostça söyleyebileyim! Amirin olsaydım, önüme gelen ilk ağaçta sallandırırdım seni!</p>

  <p class="normal">Çiçikov’un ağırına gitti bu sözler. Kabalıktan hiç hoşlanmazdı. Hatta kendisiyle senlibenli olunmasından bile hoşlanmazdı; ancak çok yüksek mevki, makam sahibi kişiler bu kuralın dışındaydılar. O yüzden şu anda Nozdrev’e gerçekten çok içerlemişti.</p>

  <p class="normal">— Gerçekten ipe çekerdim, –diye yineledi Nozdrev.– Olanca açık yürekliliğimle ve dostça söylüyorum bunu sana; yoksa seni kırmak, incitmek için değil.</p>

  <p class="normal">— Her şeyin bir sınırı var! –dedi Çiçikov, kırgın, küskün.– Lügat paralamaya, züppece konuşmaya çok meraklıysan, git kışlalarda yap bu işi! Madem armağan etmek istemiyorsun, sat o zaman bana onları!</p>

  <p class="normal">— Satmak mı! Ne alçaksındır sen, bilmez miyim! Asla yüksek bir bedel ödemezsin onlar için sen!</p>

  <p class="normal">— Bana alçak diyene bakın hele! Gören de pırlanta satıyor sanır!</p>

  <p class="normal">— Tam tahmin ettiğim gibi! Bilmez miyim ne mal olduğunu ben senin!</p>

  <p class="normal">— İnsaf be kardeş! Nerden çıktı bu Yahudilikler böyle? Aslında onları bana bedava vermen gerekirdi!</p>

  <p class="normal">— Pekâlâ, dinle: Yahudi falan olmadığımı kanıtlamak için onları sana bedava vereceğim. Şu aygırımı satın al, onları sana üste bedava vereceğim!</p>

  <p class="normal">Çiçikov’u çok şaşırttı bu öneri:</p>

  <p class="normal">— İnsaf yahu, aygırı ne yapayım ben?</p>

  <p class="normal">— Nasıl ne yapayım? On bin ruble saydım o aygıra, sana dört bine bırakıyorum!..</p>

  <p class="normal">— Aygırı ne yapayım ben! At üretme çiftliğim falan yok benim!</p>

  <p class="normal">— Dinle: Senden şimdi sadece üç bin alacağım, kalan bini sonra verirsin.</p>

  <p class="normal">— Yahu bana aygır falan gerekli değil! Senin olsun!</p>

  <p class="normal">— Doru kısrağı al o zaman!</p>

  <p class="normal">— Kısrak da istemem!</p>

  <p class="normal">— Doru kısrağın yanında demirkırı atımı da veriyorum: İkisi birden senin için iki bin ruble!</p>

  <p class="normal">— Bana at falan gerekli değil!..</p>

  <p class="normal">— Gerekli değilse satarsın... ilk panayırda, aldığının üç katına satarsın!</p>

  <p class="normal">— Madem üç kat para kazandırıyorlar, kendin sat o zaman!</p>

  <p class="normal">— Tabii ki satar ve kazanırım, ama ben sen de bir şeyler kazanasın istiyorum.</p>

  <p class="normal">Çiçikov bu iyi niyetinden dolayı teşekkür etti Nozdrev’e ve önerdiği atların ikisini de almayacağını kesin bir dille söyledi.</p>

  <p class="normal">— O zaman köpek al! Sana öyle bir çift köpek vereceğim ki heyecandan tüylerin diken diken olacak. Bıyıklı, tüyleri fırça gibi dimdik; kaburgalarının fıçıyı andırır kavisleri göz kamaştırıcı, yürürken ayacıkları yere basmıyor sanırsın!</p>

  <p class="normal">— Köpeği ne yapayım... avcı değilim ki ben!</p>

  <p class="normal">— Ben senin köpeklerin olsun istiyorum! Köpek istemiyorsan laternayı vereyim sana! Şahane bir laternadır! Olanca dürüstlüğümle söylüyorum: Bana bin beş yüze mal oldu, sana dokuz yüze bırakacağım.</p>

  <p class="normal">— Laternayı ne yapayım? Alman değilim ki laterna çalarak sokak sokak dolaşıp dileneyim!</p>

  <p class="normal">— Bu Almanların gezdirdikleri laternalardan değil. Org bu, şuna iyice bir baksana. Her yeri maun. Gel, şuna bir kez daha bak! –Nozdrev burada Çiçikov’u kolundan tutup bitişik odaya doğru çekiştirmeye başladı. Çiçikov topuklarını yere dayayıp gitmemek için ne kadar direndiyse de, laternayı gördüğünü ve nasıl olduğunu bildiğini ne kadar yinelediyse de, Marlborough’nun savaşa gidiş şarkısını bir kez daha dinlemek zorunda kaldı.– Madem satın almak istemiyorsun, –diye sürdürdü Nozdrev,– o zaman sana şunu teklif ediyorum: Ben sana laternayı, üstüne de ne kadar ölü canım varsa hepsini vereyim, sen de bana briçkanı ve üstüne de üç yüz ruble ver.</p>

  <p class="normal">— Hayda! Ben neyle gideceğim?</p>

  <p class="normal">— Başka bir yaylı veririm sana. Hemen arabalığa gidelim, göstereyim sana vereceğim arabayı. Bir boyatacaksın, gör ne biçim araba oluyor!</p>

  <p class="normal">“Cin tutmuş bu herifi!” diye düşündü Çiçikov ve ne olursa olsun araba, laterna ya da “kaburgalarının fıçıyı andıran kavisleri insana hayranlık veren köpekler”den almamaya karar verdi.</p>

  <p class="normal">— Evet... bir araba, laterna ve ölü canlar, hepsini birden veriyorum!</p>

  <p class="normal">— İstemiyorum! –dedi yeniden Çiçikov.</p>

  <p class="normal">— Neden istemiyorsun?</p>

  <p class="normal">— İstemiyorum da ondan!</p>

  <p class="normal">— Ne adamsın be! Dostluk nedir bilmezsin, arkadaşlık nedir bilmezsin! İkiyüzlünün teki olduğun iyice ortaya çıktı!</p>

  <p class="normal">— Yahu sen beni aptal mı sandın? Hiç ihtiyacım olmayan şeylere niçin sahip olmak isteyeyim ki?</p>

  <p class="normal">— Tek kelime daha etme! Ne mal olduğunu iyice anladım senin! Üçkâğıtçının tekisin! Baksana: Bir el iskambil çevirmeye ne dersin? Ben bütün ölü canlarımı koyarım ortaya, hatta üstüne laternayı da!.. Kazanırsan bunların hepsi senin olur!</p>

  <p class="normal">— İskambilde sonucun ne olacağını kimse bilemez! –dedi Çiçikov, bunu söylerken de Nozdrev’in elinde tuttuğu iskambil destesine göz ucuyla baktı: İşaretlenmiş gibiydi sanki kâğıtlar, kuşku verici bir yapaylıkları vardı.</p>

  <p class="normal">— Neden bilinmesin ki? –dedi Nozdrev.– Bilinmeyecek bir yanı yok bu işin! Şans eğer senden yanaysa çuval dolusu para kazanırsın! Şans işte burada! Bunların arasında! –böyle söyleyerek Çiçikov’u kışkırtmak, coşturmak için kartları karıştırmaya başladı.– Şansa bak be! Yine o lanet dokuzlu! Bütün paramı onun yüzünden kaybettim! Aslında başıma gelecekleri hissediyordum, ama yine de gözlerimi yumup, kendi kendime: “Ne olacaksa varsın olsun!” dedim. Ve olanlar oldu!</p>

  <p class="normal">Nozdrev bunları söylerken Porfiri içki şişesiyle geldi. Ama Çiçikov oyun önerisini de, içkiyi de kesin bir dille geri çevirdi.</p>

  <p class="normal">— Neden oynamak istemiyorsun? –dedi Nozdrev.</p>

  <p class="normal">— Çünkü hiç havamda değilim, –dedi Çiçikov.– Aslında iskambil meraklısı olduğum da söylenemez.</p>

  <p class="normal">— Neden meraklısı değilsin?</p>

  <p class="normal">Çiçikov omuz silkti:</p>

  <p class="normal">— Meraklısı olmadığım için değilim!</p>

  <p class="normal">— Pisliğin tekisin!</p>

  <p class="normal">— Ne gelir elden: Beni de böyle yaratmış Tanrı!</p>

  <p class="normal">— Mıymıntı herif! Eskiden seni az da olsa aklı başında, adam gibi adam sanırdım. Meğer adamlığın a’sından haberin yokmuş! İnsan seninle bir dostuyla konuşur gibi konuşamaz bile! İçten, açık, dürüst bir insan değilsin! Tam bir Sobakeviç’sin! Onun gibi alçağın tekisin!</p>

  <p class="normal">— Bana niye sövdüğünü anlayamıyorum! Oyun sevmemem suç mu? Şu saçma ölü canlarına madem bu kadar değer veriyorsun, sat o zaman bana onları!</p>

  <p class="normal">— Nah alırsın! Verecektim sana onları, hatta karşılıksız verecektim, ama artık havanı alırsın! Dünyaları versen de boş! Seni pislik, seni adi, sürüngen herif seni! Artık seninle hiçbir işim olamaz! Porfiri, hemen ahıra git, söyle, bu herifin atlarına yulaf vermesinler, saman yeter de artar bile!</p>

  <p class="normal">Doğrusu Çiçikov bu kadarını beklemiyordu.</p>

  <p class="normal">— Bir daha gözüme görünme! –dedi Nozdrev.</p>

  <p class="normal">Bu gerginliğe karşın, konukla ev sahibi akşam yemeğini birlikte yediler ve bu kez masada birbirinden ağdalı adlar taşıyan şarap şişelerinden hiçbiri yoktu. Koca masada görülen tek şişe, koruk suyunu andıran bir Kıbrıs şarabı şişesiydi. Yemekten sonra Nozdrev, Çiçikov’u bitişik oda-ya götürerek:</p>

  <p class="normal">— Bu odada yatacaksın! –dedi.– İyi geceler bile dilemek gelmiyor içimden sana!</p>

  <p class="normal">Nozdrev çıkıp da odasında tek başına kalınca, buraya geldiği, boşuna zaman yitirdiği için Çiçikov kendine verdi veriştirdi. En çok da Nozdrev’e ölü canlar konusunu açtığı için kızıyordu kendine. Nasıl böyle bir çocukluk, aptallık yapabildiğini anlayamıyordu! Nozdrev’e açılacak, onunla konuşulacak konu muydu bu! Beş para etmezin, süprüntünün tekiydi Nozdrev: Yalanlar söyleyecek, bire bin katacak, kim bilir neler uyduracaktı! Sonra da birbirinden tatsız dedikodular başlayacaktı. “Salağın tekiyim ben!” dedi Çiçikov kendi kendine. Gece hiç iyi uyuyamadı. Küçük, ama çok canlı, atılgan birtakım böcekler sabaha dek ısırıp durdular kendisini; müthiş canı yanan Çiçikov ısırılan yerlerini bütün avucuyla hatır hutur kaşırken, “Nozdrev’le birlikte sizin de Tanrı cezanızı versin!” diye söyleniyordu acı içinde. Sabah erkenden kalktı, hırkasını sırtına atıp çizmesini de ayağına geçirdiği gibi doğruca ahırın yolunu tuttu, Selifan’a hemen arabayı hazırlamasını emretti. Dönüşte avluda Nozdrev’le karşılaştı: Onun da sırtında hırkası vardı, dişlerinin arasında da piposu.</p>

  <p class="normal">Nozdrev onu dostça selamlayıp geceyi nasıl geçirdiğini sordu.</p>

  <p class="normal">— Eh, işte... –dedi Çiçikov soğuk soğuk.</p>

  <p class="normal">— Bense, kardeş, bütün gece öyle bir düşle boğuştum ki anlatması bile ağır gelir insana... Dünkü içtiklerimizden sonra ağzımın içi havlu gibiydi. Olacak iş mi: Düşümde dayak yedim! Hem de kimden biliyor musun? Kırk yıl düşünsen aklına gelmez. Üsteğmen Potseluyev’le Kuvşinnikov’dan!</p>

  <p class="normal">“Düşünde değil, gerçekten yesen ne iyi olurdu o dayağı!” diye geçirdi içinden Çiçikov.</p>

  <p class="normal">— Gerçekten, aynen böyle! Nasıl ağrıyordu vurdukları yerler, anlatamam! Uyandım ki hatır hutur kaşınıyorum! Pireler! Isırılmadık yerimi bırakmamışlar! Neyse, git odana da giyin gel hadi. Kâhya olacak teresi bir kalaylayayım, ben de hemen dönerim!</p>

  <p class="normal">Çiçikov yıkanıp giyinmek için odasına gitti. Yemek odasına girdiğinde masada çay takımlarının yanı sıra bir şişe rom gördü. Odaya süpürge değmemişti, her yerde dünkü öğle ve akşam yemeklerinin artıkları duruyordu. Yerde ekmek kırıntıları, sigara külleri vardı; masa üzerinde bile sigara külleri görülüyordu. Çok geçmeden ev sahibi geldi. Üzerine uzun bir hırka geçirip gelmişti. İçinde hiçbir şey yoktu. Hırkanın açık yakasından göğsünün kılları görünüyordu. Bir elinde arada bir yudumladığı çay fincanı, öbüründe çubuğuyla, berber tabelaları için biryantinli saçları başa yapışık erkek resimlerinden bıkmış ressamlara iyi bir model oluşturabilirdi.</p>

  <p class="normal">Bir süre susan Nozdrev:</p>

  <p class="normal">— Evet... var mısın ölü canlarına bir iskambil partisine? –dedi.</p>

  <p class="normal">— Dediğim gibi: Kâğıt oynamam. Ama satarsan alırım.</p>

  <p class="normal">— Satmam, arkadaşlığa yakışmaz. Böyle beş paralık şeylerden para kazanma peşinde koşmam ben. Ama oyun dedin mi, o başka. Gel, bir el oynayalım.</p>

  <p class="normal">— Söyledim: Oynamam!</p>

  <p class="normal">— Peki, takasa ne dersin?</p>

  <p class="normal">— Olmaz.</p>

  <p class="normal">— Pekâlâ. Dinle: Dama oynayalım! Kazanırsan, ölü canlarımın hepsi senin! Bende son sayımdan bu yana kayıttan düşülmesi gereken çok can bulunduğunu hatırlatmak isterim. Porfiri! Damayı getir!</p>

  <p class="normal">— Boşa uğraşıyorsun! Oynamayacağım!</p>

  <p class="normal">— Yahu bu kumar değil ki! Burada ne şans söz konusu ne de hile! Hakkını vererek oynayan kazanır. Ayrıca oyunun acemisi olduğumu da söylemeliyim sana. Onun için bana biraz avans vermelisin.</p>

  <p class="normal">“Oynasam mı acaba?” diye ikirciklendi Çiçikov. “Üstelik geçmişte fena oynamazdım. Hileye kalkışabilmesi de pek kolay değil bu oyunda.”</p>

  <p class="normal">— Peki. Hadi oynayalım.</p>

  <p class="normal">— Ölü canlara yüz ruble diyoruz.</p>

  <p class="normal">— O ne öyle? Yüz olmaz. Elli diyelim.</p>

  <p class="normal">— Canım elli ruble dediğin nedir ki? Peki o zaman, ölü canların üzerine orta karar bir köpekle, saat kösteği için altın bir mühür ekliyorum.</p>

  <p class="normal">— Kabul.</p>

  <p class="normal">— Avans ne kadar veriyorsun?</p>

  <p class="normal">— Amma saçma! Avans falan yok!</p>

  <p class="normal">— Hiç değilse iki hamle hakkım olsun?</p>

  <p class="normal">— Olmaz. Ben de iyi oynayamam bu oyunu.</p>

  <p class="normal">Nozdrev hamlesini yaparken:</p>

  <p class="normal">— Biliriz biz o iyi oynayamamlarınızı sizin! –dedi.</p>

  <p class="normal">Çiçikov da hamlesini yaparken:</p>

  <p class="normal">— Ne zamandır damaya el sürmedim, –dedi.</p>

  <p class="normal">— Biliriz biz o iyi oynayamamlarınızı! –diye yineledi Nozdrev.</p>

  <p class="normal">Çiçikov yeni bir hamle yaptı:</p>

  <p class="normal">— Ne zamandır ilk kez oynuyorum.</p>

  <p class="normal">Nozdrev bir kez daha:</p>

  <p class="normal">— Biliriz biz o iyi oynayamamları! –diyerek taşını sürerken, aynı anda bir başka taşı da kolunun yeniyle ileri itiverdi.</p>

  <p class="normal">— Ne zamandır ilk kez dama... E, e! Bu da neyin nesi şimdi kardeş? Hemen geri al onu!</p>

  <p class="normal">— Neyi?</p>

  <p class="normal">— Bir de neyi diyor! Şu taşı! –dedi Çiçikov, ama o anda Nozdrev’in bir başka taşının damaya çıkmak üzere olduğunu fark etti. Bu taşın kaşla göz arasında buraya nasıl geliverdiği tam bir gizdi!– Yoo! –dedi Çiçikov, masadan kalkarken.– Seninle hiçbir oyun oynanmaz! İnsaf yahu! Aynı anda üç taş birden oynanmaz ki!</p>

  <p class="normal">— Ne üç taşı? A, yanlışlık olmuş! İstemeden oynamış biri yerinden! Bak, geri aldım!</p>

  <p class="normal">— Peki öteki nasıl geldi oraya?</p>

  <p class="normal">— Hangi öteki?</p>

  <p class="normal">— Şu, damaya çıkmak üzere olan?</p>

  <p class="normal">— E, insaf yani! Sanki hatırlamıyorsun!</p>

  <p class="normal">— Yok kardeş, bütün hamleler tek tek aklımda... sen o taşı şimdi itiverdin oraya. Onun olması gereken yer şurası!</p>

  <p class="normal">— Neresi? –dedi Nozdrev, kıpkırmızı kesilerek.– Şimdi de yazmaya başladın galiba?</p>

  <p class="normal">— Yok kardeş. Yazan sensin. Ama hiç iyi yazamıyorsun!</p>

  <p class="normal">— Affedersin ama sen şimdi bana hile yaptığımı mı söylemek istiyorsun? Ne sanıyorsun sen beni?</p>

  <p class="normal">— Seni bir şey sandığım yok. Seninle bir daha oynamayacağımı söylüyorum yalnızca.</p>

  <p class="normal">Nozdrev iyiden iyiye kızmaya başlamıştı:</p>

  <p class="normal">— Yo, kaçamazsın! Başlamış oyunu bırakamazsın! –dedi.</p>

  <p class="normal">— Bırakabilirim. Çünkü sen dürüstçe, efendice oynamıyorsun!</p>

  <p class="normal">— Yalan söylüyorsun! Benimle böyle konuşamazsın!</p>

  <p class="normal">— Yalan söyleyen sensin!</p>

  <p class="normal">— Ben yalan söylemiyorum. Oyundan kaçamazsın. Başladığın oyunu bitirmek zorundasın!</p>

  <p class="normal">— Beni zorla oynatamazsın! –dedi Çiçikov, soğukkanlılıkla, sonra dama tahtasına uzanıp bütün taşları karıştırdı.</p>

  <p class="normal">Nozdrev büyük bir öfkeyle Çiçikov’un üzerine yürüyüp, neredeyse burnunu burnuna dayadı. Çiçikov iki adım geri çekildi.</p>

  <p class="normal">— Zorla oynatacağım seni! –dedi Nozdrev.– Taşları karıştırmakla kurtulamazsın... bütün hamlelerimiz aklımda! Şimdi hepsini eski yerlerine koyup, kaldığımız yerden devam edeceğiz!</p>

  <p class="normal">— Hayır, kardeş! Bu iş bitti! Artık oynamam seninle!</p>

  <p class="normal">— Demek oynamayacaksın?</p>

  <p class="normal">— Seninle bir şey oynayabilmek mümkün değil... bunu kendin de biliyorsun!</p>

  <p class="normal">— Hayır, şunu açıkça söyle bana: Oynayacak mısın, oynamayacak mısın? –dedi Nozdrev ve Çiçikov’a biraz daha yaklaştı.</p>

  <p class="normal">— Oynamak istemiyorum, –dedi Çiçikov ve ne olur ne olmaz, iki elini yüzüne doğru kaldırdı.</p>

  <p class="normal">Son derece yerinde olmuştu bu korunma hareketi, çünkü Nozdrev vurmak için elini kaldırmıştı; az kalsın kahramanımızın o dolgun, sevimli yanaklarından biri silinmez bir şekilde lekelenecekti. Çiçikov darbeyi başarıyla savuşturdu: Nozdrev’in iki elini birden sımsıkı tuttu.</p>

  <p class="normal">Öfkeden gözü dönen Nozdrev, bir yandan ellerini kurtarmak için çırpınırken bir yandan da bağırarak adamlarını çağırdı:</p>

  <p class="normal">— Porfiri, Pavluşka!</p>

  <p class="normal">Bunun üzerine hem hizmetkârların bu tuhaf sahneye tanık olmamaları, hem de “Ne zamana kadar tutup duracağım bu elleri böyle?” diye düşündüğü için Çiçikov, Nozdrev’in ellerini bıraktı. O arada Porfiri’yle, Pavluşka girdiler içeri; kapılara zor sığan bir delikanlıydı Pavluşa ve onunla bir itiş kakışa girmek hiç akıl kârı değildi.</p>

  <p class="normal">— Oyunu bitirmeyeceksin, öyle mi? Açık söyle!</p>

  <p class="normal">— Artık oynayabilmemiz mümkün değil, –dedi Çiçikov ve camdan dışarı bir göz attı: Selifan atları arabaya koşmuştu ve kapıya gelmek için onun işaretini bekliyor gibiydi. Ne var ki kapı iki çam yarması tarafından kapatılmış durumda olduğu için odadan dışarı çıkabilmesi olanaksızdı.</p>

  <p class="normal">Yüzü öfkeden cayır cayır yanan Nozdrev:</p>

  <p class="normal">— Demek bitirmeyeceksin başladığın oyunu? –dedi.</p>

  <p class="normal">— Efendi gibi oynasaydın, bitirirdim. Ama artık geçti.</p>

  <p class="normal">— Demek olmaz, öyle mi? Seni alçak! Seni aşağılık! Kaybedeceğini anlayınca, olmaz! –Porfiri’yle Pavluşka’ya döndü, öfkeden çıldırmış gibi:– Vurun şuna çocuklar! –diye bağırdı, kendisi de kiraz çubuğuna uzandı.</p>

  <p class="normal">Çiçikov’un yüzü kireç gibi oldu. Bir şeyler söylemek istediyse de, dudakları kımıldadığı halde ağzından hiç ses çıkmadığını fark etti.</p>

  <p class="normal">Nozdrev, alınması olanaksız bir kaleyi ele geçirmek istiyormuş gibi, elinde kiraz çubuğu, öfkeden gözü dönmüş durumda ileri atılmıştı. Bir çılgınlık yapmasın diye çarpışmalar sırasında göz altında tutulması özellikle emredilmiş, deli doluluğuyla ünlü bir teğmenin “İleri aslanlarım!” diye haykırması gibi, “Vurun! Vurun!” diye bağırıp duruyordu adamlarına. Savaşın coşkusundan başı dönüyordu teğmenin, zıvanadan çıkmış gibiydi: Hayalinde hep Suvorov’u görüyor, onun gibi, kanın gövdeyi götürdüğü bir cenge girmek üzere olduğunu sanıyordu. Kendinden geçmişçesine, “İleri aslanlarım!” diye bağırırken, ne ordunun genel saldırı planını bozduğu aklına geliyor, ne bulutlara yükselen kale duvarlarının mazgal deliklerinden kendilerine uzanmış binlerce namlunun ateşiyle güçsüz takımının bir tüy gibi havaya uçup gittiğini görüyor, ne de çığırtkan gırtlağına saplanarak sesini sonsuza dek kesmek üzere kendisine doğru uçmakta olan uğursuz merminin vızıltısını duyuyordu. Nozdrev her ne kadar savaşın coşkusuyla kendinden geçmiş, ele geçirilmesi neredeyse olanaksız, kartal yuvası bir kaleye saldıran teğmene pek benziyorsa da, saldırılarını yönelttiği kalenin pek de öyle ele geçmez bir görüntüsü yoktu. Tam tersine, kalenin korkudan titrediği, gizlenecek delik aradığı görülüyordu. Hatta kendini korumak için gözüne kestirdiği sandalyeyi bile uşaklar elinden çekip aldıkları için, yarı ölü durumda, gözlerini yummuş, ev sahibinin Çerkes çubuğunun üzerine inmesini bekliyordu... başına kim bilir daha neler gelecekti... ama işte kader kahramanımızın böğürlerini, omuzlarını ve başka nazik yerlerini esirgedi; birden bir lütuf gibi dışarıdan çıngırak sesleri geldi, tam kapı önünde durdurulan bir troykanın gürültüsüyle, koşmaktan bitap düşmüş atların zorlu soluk alıp verişleri duyuldu odada. Herkesin başı kendiliğinden pencereye döndü. Üzerinde yarı askeri bir giysi bulunan bıyıklı bir adam indi arabadan; sofadakilere çabucak bir iki şey sorduktan sonra, hâlâ korkudan titreyen ve bir ölümlü için söz konusu olabilecek en acınası durumda bulunan Çiçikov’un olduğu odaya daldı. Elinde çubukla dikilen Nozdrev’e, onun karşısında büzülmüş duran ve toparlanmaya çalışan Çiçikov’a kuşkulu birer bakış fırlatan yabancı:</p>

  <p class="normal">— Lütfen söyler misiniz: Hanginiz Bay Nozdrev’siniz? –dedi.</p>

  <p class="normal">Adama doğru bir iki adım atan Nozdrev:</p>

  <p class="normal">— Önce ben evimi kimin onurlandırdığını öğrenebilir miyim? –dedi.</p>

  <p class="normal">— Emniyet müdürüyüm.</p>

  <p class="normal">— Ne istemiştiniz?</p>

  <p class="normal">— Hakkınızdaki dava sonuçlanana dek gözaltında tutulacaksınız; bunu bildirmeye geldim.</p>

  <p class="normal">— Neler saçmalıyorsunuz? Ne davası?</p>

  <p class="normal">— İçkili durumda toprak sahibi Maksimov’u sopayla dövmenizden dolayı açılan dava.</p>

  <p class="normal">— Yalan söylemeyin! Maksimov diye birini tanımam bile!</p>

  <p class="normal">— Bayım! Karşınızda bir subay bulunduğunu bildirmek isterim size! Uşağınızla konuşur gibi konuşamazsınız benimle!</p>

  <p class="normal">Çiçikov, Nozdrev’in buna ne yanıt vereceğini beklemedi; şapkasını aldığı gibi emniyet müdürünün arkasından dolanıp dışarı süzüldü; briçkasına oturur oturmaz da Selifan’a atları dörtnala kaldırmasını söyledi.</p>
</body>
</html>
