<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>olu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_5">Üçüncü Bölüm</h2>

  <p class="normal">Ne zamandır şosede ilerlemekte olan yaylı arabasına kurulmuş Çiçikov’unsa keyfi yerindeydi. Ağız tadının ve eğilimlerinin ne yönde olduğu önceki bölümden anlaşılmış olduğu için, bedeni ve ruhuyla yine bu konuya gömülmüş olmasında şaşılacak bir yan olmasa gerek. Aklından geçirdiği şeylerin, düşüncelerinin, varsayımlarının hoş şeyler olduğu anlaşılıyordu, çünkü bunların izi yüzünde keyifli bir gülümseme şeklinde görülüyordu. Kafası burada olduğu için Manilov’un adamlarının ağırlamasından pek hoşnut kalan arabacısının sağ yanda koşulu benekli ata nasıl yerli yerinde laflar sayıp döktüğüne hiç dikkat ettiği yoktu. Son derece kurnaz bir attı bu benekli; arabayı sadece çeker gibi yapar, gerçekte asılmazdı; oysa aynı anda ortadaki doru atla, öbür yanda koşulu olan ve bir jüri üyesinden satın alındığı için Üye diye çağrılan açık doru at, olanca güçleriyle çekerlerdi arabayı ve gösterdikleri bu içten çabadan duydukları haz ikisinin de gözlerinden okunurdu. Yerinden doğrularak kaytarıcı atı kırbaçlayan Selifan: “Kurnazlık edersin ha! Gösteririm ben sana kurnazlığı!” diyordu. “Hep kaytarıyorsun! Bak, Doru saygıdeğer bir at aksatmadan görevini yapar, ben de seve seve fazladan yem veririm kendisine, çünkü saygıdeğer bir at... Üye de iyi bir at! Peki kulakları niye sallıyorsun şimdi? Sana bir şey söyleniyorsa dinleyeceksin, cahil! Herhalde sana kötü bir şey öğretecek değilim. Şuna bak nereye çekiyor?” Yeniden bir kamçı savurdu, “Seni barbar! Seni lanet Bonapart!” diye söylendi. Sonra atların hepsine birden bağırdı: “Haydi aslanlarım benim!” Ve kamçısını üçünün birden sırtında gezdirdi, ama bu kamçı, cezalandırmak için değil, kendilerinden hoşnut olduğunu göstermek içindi. Atlarına sunduğu bu küçük mutluluktan sonra yeniden benekliye döndü: “Yaptığın hile fark edilmiyor sanıyorsun galiba? Eğer sana saygı duyulmasını istiyorsan, doğruluktan ayrılmayacaksın. Örneğin, demin bulunduğumuz çiftlikte iyi insanlar vardı. Karşımda iyi biri varsa, onunla seve seve konuşurum. İyi insan demek, bizden demektir, hemen sıkı dost olurum öylesiyle: Çay da içerim, yemek de yerim, hem de seve seve yaparım bunları, tabii eğer iyi biriyse, neden dersen, iyi insana herkes saygı gösterir. Bak mesela, bizim beye herkes saygı gösteriyor, neden, çünkü devlete hizmet etmiş, koskoca danışman olmuş!”</p>

  <p class="normal">Kendini iyice kaptıran Selifan son derece soyut kavramlarla konuşmaya başlamıştı. Çiçikov bu sözlere bir parça kulak vermiş olsaydı, kendine ilişkin pek çok ayrıntıdan haberi olabilirdi, ama kafası hep şu bilinen işle meşguldü; ancak çok şiddetli bir gök gürültüsü onu daldığı düşüncelerden sıyrılmak ve çevresine bakınmak zorunda bıraktı. Gökyüzü bütünüyle bulutlarla kaplanmış, tozlu yola ilk damlacıklar düşmeye başlamıştı. Derken, ilkinden daha şiddetli ve daha yakından bir gürleme daha duyuldu, hemen ardından da bardaktan boşanırcasına yağmur başladı. Önce yandan vuruyordu damlalar arabaya: Bir sağdan, bir soldan; sonra dik inmeye ve arabanın üstünde trampet çalmaya başladılar; zaman zaman Çiçikov’un yüzüne de gelen serpintiler oluyordu; bu yüzden manzara izlemeye yarayan karşılıklı iki yuvarlak pencerenin deri perdelerini kapamak ve Selifan’a daha hızlı sürmesini emretmek zorunda kaldı. Söylevi tam ortasından kesilen Selifan da durumun ağırdan alınacak gibi olmadığını görmüş olmalı ki oturmakta olduğu arabacı yerinin altından çuhaya benzer, boz renkli, pis bir kumaş çıkarıp telaşlı, iğreti bir şekilde örtündü, dizginleri avucunda sıktı ve az önceki öğütleriyle tatlı bir rehavete kapılan ve iyice yavaşlayan atlarına bağırdı. Ne var ki Selifan şu ana kadar iki mi, yoksa üç mü kavşak geçtiklerini anımsayamıyordu. Geçip geldiği yolları zihninde canlandırınca, pek çok kavşaktan geçtiklerini anladı; dönmeleri gereken kavşak herhalde geride kalmıştı. Rus insanı kesin karar anlarında öyle uzun boylu düşünüp taşınmadan ne yapacağını kolayca buluverdiği için, Selifan da önlerine çıkan ilk kavşaktan atları sağa döndürürken, “Haydi saygıdeğer dostlar!” diye bağırdı onlara ve tutturduğu yolun nereye gidiyor olabileceği üzerinde hiç düşünmeden arabayı hızla sürdü.</p>

  <p class="normal">Ancak yağmur öyle az buz yağacak gibi değildi. Yolu kaplayan toz tabakası çabucak çamura dönüştü, atlar her an biraz daha zorlanıyorlardı arabayı çekmekte. Bunca zaman geçmesine karşın Sobakeviç’in köyüne hâlâ ulaşamamış olmaları Çiçikov’u ciddi biçimde kaygılandırmaya başlamıştı. Hesabına göre çoktan varmaları gerekiyordu oraya. İki yana bakındı, ama dışarısı öyle karanlıktı ki hiçbir şey göremedi.</p>

  <p class="normal">— Selifan! –diye bağırdı sonunda, başını briçkanın penceresinden uzatarak</p>

  <p class="normal">— Buyurun efendim!</p>

  <p class="normal">— Bak bakalım, köy görünmüyor mu?</p>

  <p class="normal">— Hayır efendim, görünen bir köy yok!</p>

  <p class="normal">Bunu söyledikten sonra Selifan kamçısını şaklattı ve bir şarkı tutturdu: Aslında şarkıya da pek benzemeyen, başı sonu belirsiz, upuzun bir şeydi bu; içine hemen her şey giriyordu: Rusya’nın her yanında atları uyarmak için söylenen bütün sözler, bütün coşturma bağırışları, Selifan’ın dilinin ucuna geliveren, atlara yönelik her türlü sıfat... sonunda “sekreterlerim benim!” diye bile bağırdı onlara.</p>

  <p class="normal">Arabanın yalpalamaya, şiddetle sarsılmaya başlaması üzerine Çiçikov yoldan çıkmış olabileceklerini ve sürülmüş bir tarlada yol aldıklarını düşündü. Aynı şeyi düşünüyor olacak ki Selifan’ın da ağzını bıçak açmıyordu:</p>

  <p class="normal">— Sahtekâr herif! Hangi yola saptın sen? –diye bağırdı Çiçikov, Selifan’a.</p>

  <p class="normal">— Efendim, hava berbat. Karanlıktan kamçımın ucunu bile göremiyorum!</p>

  <p class="normal">O sırada araba o kadar yan yattı ki Çiçikov iki eliyle birden tutunmak zorunda kaldı, Selifan’ın kafayı çekmiş olduğunu da o anda anladı.</p>

  <p class="normal">— Dikkat et! Devireceksin! –diye bağırdı.</p>

  <p class="normal">— Yok efendim, hiç devirir miyim! Araba devirmenin iyi bir şey olmadığını ben de biliyorum... onun için devirmem, merak etmeyin.</p>

  <p class="normal">Ve arabayı yana döndürdü, öyle döndürdü ki araba iyice yana yattı. Çiçikov çamura düştü, elleri, bacakları çamurlandı. Selifan atları durdurdu; aslında yorgunluktan adım atacak halleri kalmayan hayvanlar zaten duracaklardı. Bu hiç hesapta olmayan olay Selifan’ı çok şaşırtmıştı. Yerinden indi, her iki elini de beline dayayıp briçkanın önünde dikildi; o sırada efendisi çamurla boğuşuyor, çamurun içinde doğrulmaya çalışıyordu. Selifan bir süre bu duruma bakıp düşündükten sonra:</p>

  <p class="normal">— İşe bak, amma devrildi ha! –dedi.</p>

  <p class="normal">— Sarhoşsun sen pis herif! –oldu Çiçikov’un buna karşılığı.</p>

  <p class="normal">— Hayır efendim, nasıl sarhoş olurum! Sarhoş olmanın iyi bir şey olmadığını bilmez olur muyum? Ben yalnızca arkadaşla konuştum, çünkü iyi bir insandı ve iyi insanlarla konuşulabilir, bunun kötü yanı yok ve birlikte bir iki meze atıştırdık. İyi insanlarla hafif bir şeyler atıştıramaz mı insan?</p>

  <p class="normal">— Son sarhoşluğunda ne demiştim sana? Unuttun mu?</p>

  <p class="normal">— Hayır soylu efendim, hiç unutur muyum! Ben yapacağım işi bilirim. Ben sarhoş olmanın iyi bir şey olmadığını bilirim. Ben yalnızca iyi bir insanla biraz sohbet ettim, çünkü...</p>

  <p class="normal">— Sana bir sopa atayım da iyi bir insanla sohbet etmek nasıl olurmuş anla!</p>

  <p class="normal">Selifan boynunu büktü:</p>

  <p class="normal">— Nasıl uygun görürseniz efendim, dövmek istiyorsanız dövün; hiç karşı değilim. Madem bir yanlışım var, neden dövmeyesiniz ki? Efendinin bileceği iştir dövüp dövmemek. Mujik bir şımarıklık mı etti, tabii ki dövecek, çünkü düzeni korumak gerek. Suçum varsa dövün efendim, niye dövmeyeceksiniz ki?</p>

  <p class="normal">Bu mantık karşısında verecek bir yanıt bulamayan Çiçikov ister istemez sessiz kaldı. Talihleri varmış, uzaklardan bir köpek havlaması duydular. Sevinen Çiçikov, atları dehlemesini emretti arabacısına. Rus arabacıların görme duyusu yerine gelişmiş bir sezgileri vardır; gözlerini yumarlar ve arabalarını kimi zaman yel gibi sürmelerine karşın, her zaman bir yere varırlar. Hiçbir şey görememesine karşın Selifan da atları köye doğru öyle yanılmaz bir biçimde sürdü ki ancak arabanın okları çite çarpıp da artık bir yere gidebilmelerinin mümkün olmadığını anlayınca durdu. Çiçikov, yoğun yağmur perdesi gerisinden çatıya benzer bir şey ayırt eder gibi oldu. Selifan’ı avlu kapısını bulmaya yolladı; Rusya’da kapıcı yerine köpek kullanmak gibi bir âdet olmasaydı, Selifan’ın kapıyı bulması herhalde epey sürerdi; köpekler arabacının gelişini öyle keskin havlayışlarla duyurdular ki Çiçikov parmaklarıyla kulaklarını tıkamak zorunda kaldı. Küçük bir pencerede bir ışık belirdi ve çite kadar puslu bir şerit halinde uzanarak yolculara kapıyı gösterdi. Selifan kapıyı çalmaya başladı, çok geçmeden üzerinde kalın çuhadan bir yelek bulunan biri açtı kapıyı; efendiyle uşağı, hırıltılı bir kadın sesi duydular.</p>

  <p class="normal">— Kimdir o? Ne istiyorsunuz?</p>

  <p class="normal">— Yolcuyuz anacığım, –dedi Çiçikov.– İzin ver de geceyi burada geçirelim!</p>

  <p class="normal">— A-a! Daha neler! Han değil burası efendi, hanımımın çiftliği!</p>

  <p class="normal">— Ne yapalım anacığım, yolumuzu şaşırdık bir kez, yazıda yabanda nasıl geceleyelim!..</p>

  <p class="normal">— Ortalık da bir kötü ki! –diye Selifan da söze karıştı.</p>

  <p class="normal">— Kapa gaganı aptal! –dedi Çiçikov.</p>

  <p class="normal">— İyi de, kimsiniz? –diye sordu yaşlı kadın.</p>

  <p class="normal">— Bir soylu, anacığım.</p>

  <p class="normal">Bu soylu sözü yaşlı kadını biraz düşündürmüş gibiydi.</p>

  <p class="normal">— Bekleyin... hanımıma haber vereyim, –dedi kadın, iki dakika sonra da elinde bir fenerle döndü.</p>

  <p class="normal">Kapı açıldı, bir başka pencerede daha ışık belirdi. Avlu kapısından içeri giren briçka, karanlıkta tam seçilemeyen küçük bir evin önünde durdu. İki pencereden sızan ışıkla evin ancak bir yarısı görülebiliyordu. Aynı ışık evin önündeki bir su birikintisini de aydınlatıyordu. Yağmur evin tahta çatısında ezgili sesler çıkarıyor, çatıdaki sular da aşağıya konulmuş bir fıçıya dere çağıltısını andırır seslerle dökülüyordu. Bu arada köpekler değişik seslerle bir şamata başlatmışlardı. Hele bir tanesi bu iş karşılığında aylık alıyormuşçasına, başını yukarı kaldırıp pek bir gayretle uzata uzata havlıyordu; onun ardından tekdüze, monoton bir ses geliyor, bu ikisinin arasındaysa herhalde küçük bir köpeğe ait, posta arabasının çıngırağını andıran şamatacı diskant partisi yükseliyordu; hepsinin üstünde de, herhalde yaşlı, irikıyım bir köpeğin bas sesi duyuluyordu. Kontrbasların konserin doruk anındaki partilerini andırıyordu bu köpeğin havlayışı: En yüksek notaya ulaşabilmek için koroda herkes başını dikmiş, tenorlar en üst perdelere çıkabilmek için parmak uçlarında yükselmişken, bir tek o tıraşsız çenesini kravatına gömüp, neredeyse çömelecek kadar yere eğilir ve camları titreten notasını oradan çıkartır. Sahip olduğu köpek korosundaki müzisyenlerin kalitesine bakılarak bir değerlendirmede bulunulacak olursa, yabana atılacak bir köy değildi burası. Ama çamura bulanan ve üşüyen kahramanımız şu anda yataktan başka bir şey düşünemiyordu. Araba daha tam durmadan aşağı atladığı için az kalsın düşecekti. Kapı önünde yine bir kadın çıktı karşısına, deminkinden daha gençti, ama ona çok benziyordu. Kadın Çiçikov’a odasını gösterdi. Kahramanımız odaya kaçamak bir göz attı: Çizgili eski duvar kâğıtlarıyla kaplı duvarlarda kuşlu birtakım tablolar asılıydı; pencerelerin arasında koyu renk çerçeveleri kıvrılmış yaprak biçiminde, küçük, eski aynalar görülüyordu; aynaların arkasına ya bir mektup, ya eski bir iskambil destesi ya da bir çorap sokulmuştu. Duvarlarda kadranları çiçek süslemeli saatler asılıydı. Başka bir şeylere daha bakacak gücü kalmamıştı Çiçikov’un. Göz kapakları aralarına bal sürülmüş gibi birbirine yapışıyordu. Bir dakika sonra ev sahibesi geldi, çabucak giyinmişe benzeyen yaşlıca bir kadındı: Başında gecelik takkesi, boynunda bir atkı vardı. Sürekli ürünün kötü olduğundan, çok zarar ettiğinden yakınan, başını hafif yana eğen, ama öte yandan komodin çekmecelerinde minik, rengârenk kesecikler içinde bozuk paralar biriktiren küçük çiftlik sahibi kadınlardandı. Komodin çekmecelerinde iç çamaşırlarından, geceliklerden, yün çilelerinden ve sökülmüş eski pelerin kumaşlarından başka bir şey yokmuş gibidir, ama tam, yarım ve çeyrek rublelerle dolu kesecikler de bu çekmecelerde saklanır. Sökülen pelerin kumaşına gelince, bayram için çörek ya da kurabiye pişirirken ev sahibi hanımın üzerindeki giysi yanar ya da zamanla giyilemeyecek denli eskirse, bu kumaş yeni bir giysiye dönüştürülür; ama giysiler ne yanar ne de kendiliğinden eskir, çünkü yaşlı kadın titizdir; o yüzden de sökülmüş pelerin kumaşı uzun süre öylece yatar çekmecede, sonunda da başka birtakım ıvır zıvırla birlikte yeğen kızlarına kalır.</p>

  <p class="normal">Çiçikov böylesine zamansız bir ziyaretle rahatsız ettikleri için özür diledi.</p>

  <p class="normal">— Önemli değil, –dedi ev sahibesi.– Böyle bir havada Tanrı yolunuzu buraya düşürdü! Yol iz belli değil... fena yağıyor! Yoldan gelenin bir şeyler yemesi gerekir, ama gecenin geç vakti... bu saatte bir şeyler hazırlamamız zor.</p>

  <p class="normal">Ev sahibesinin sözleri tuhaf bir tıslamayla kesildi, sanki bütün oda yılanlarla doluymuş gibiydi... Konuk sesten korktu. Ama yukarı bakınca rahatladı: Duvar saatinin çalacağı tutmuştu ve ses ondan geliyordu. Tıslamayı bir hırıltı izledi, en sonunda da bütün gücünü toplayan saat, kırık bir küpe sopayla vuruluyormuş gibi ikiyi çaldı, hemen ardından da sarkaç, eskisi gibi, bir sağa bir sola gidip gelmeye başladı.</p>

  <p class="normal">Çiçikov ev sahibesine teşekkür etti, tedirgin olmamasını, yataktan başka hiçbir şeye ihtiyacı olmadığını söyledi ve geldikleri yerin neresi olduğunu, Sobakeviç’in çiftliğinin buradan uzakta mı olduğunu sordu. Yaşlı kadın buralarda öyle bir çiftlik olmadığını, öyle bir çiftlik sahibi de tanımadığını söyledi.</p>

  <p class="normal">— Peki Manilov diye birini tanıyor musunuz? –diye sordu Çiçikov.</p>

  <p class="normal">— Manilov da kim?</p>

  <p class="normal">— Çiftlik sahibi anacığım.</p>

  <p class="normal">— Hayır, duymadım. Öyle bir çiftlik sahibi yok.</p>

  <p class="normal">— Peki hangi çiftlik sahipleri var burada?</p>

  <p class="normal">— Bobrov, Svinin, Kanapatyev, Harpakin, Trepakin, Pleşçakov.</p>

  <p class="normal">— Peki, varsıl mı bu saydığınız adamlar?</p>

  <p class="normal">— Yok be cancağızım, varsıl sayılmazlar. Kiminin yirmi, kiminin otuz canı vardır. Yüz olanı bulamazsın.</p>

  <p class="normal">“Amma ıssız yere düşmüşüm,” diye düşündü Çiçikov.</p>

  <p class="normal">— Peki, kent uzak mı buraya?</p>

  <p class="normal">— Altmış versta kadar çeker. Yazık ki size yiyecek bir şey veremeyeceğim. Çay içer miydiniz?</p>

  <p class="normal">— Sağ ol anacığım. Tek istediğim bir yatak!</p>

  <p class="normal">— Haklısınız... böyle bir yoldan sonra insan dinlenmekten başka ne ister! Şurada, şu divanda yatacaksınız beyciğim. Fetinya, şilte, yastık, çarşaf getir! Hey Tanrım, şu havaya bak! Tasvir başında bütün gece mum yaktım. Eh be anam babam, sen de burulmuş domuza dönmüşsün: Sırtın, her yanın çamur içinde! Nerede buladın üstüne bu çamuru?</p>

  <p class="normal">— Tanrıya şükür, yalnız çamura bulandım... Kaburgalarım da kırılabilirdi!</p>

  <p class="normal">— Tanrı korusun... Sırtını ovayım mı biraz?</p>

  <p class="normal">— Teşekkürler. Hiç rahatsız olmayın. Yalnız, hizmetçinize söyleseniz de giysilerimi kurutup temizlese...</p>

  <p class="normal">Ev sahibesi, eşikte elinde mumla görünen ve az önce getirdiği kuştüyü döşeğin iki yanına elleriyle vura vura odanın her yanını kuştüyü içinde bırakan Fetinya’ya seslendi:</p>

  <p class="normal">— Duydun mu Fetinya? Beyefendinin giysilerini al, rahmetlininkilere de yaptığınız gibi önce ateş karşısında kurut, sonra da çubukla bir güzel dövüp temizle.</p>

  <p class="normal">Fetinya yatağın çarşafını serip yastıkları bırakırken:</p>

  <p class="normal">— Başüstüne efendim! –dedi.</p>

  <p class="normal">— Yatağınız hazır! –dedi ev sahibesi.– İyi geceler anam babam, iyi uykular! Acaba başka ihtiyacın olan bir şey var mı? Belki sen de geceleyin tabanlarını kaşıtmak istersin? Benim rahmetli tabanlarını kaşıtmadı mı dünyada uyuyamazdı.</p>

  <p class="normal">Ama konuk, tabanlarını kaşıtma önerisini de geri çevirdi. Ev sahibesi çıkar çıkmaz hemen soyundu, iç çamaşırları da dahil, üstünden çıkardığı giysilerin hepsini Fetinya’ya verdi. O da çamurlu ve ıslak oldukları için şövalye zırhı gibi ağırlaşmış bütün bu nesneleri alıp iyi geceler dileyerek çıktı. Yalnız kalınca, neredeyse tavana kadar yükselen yatağına keyifle baktı. Fetinya’nın kuştüyü yatak kabartmakta tam bir usta olduğu anlaşılıyordu. Bir sandalyeye çıkarak kendini yatağına bıraktı, tavana dek yükselen yatak bir anda yer düzeyine iniverdi ve sıkışan yatağın her yanından fırlayan kuş tüyleri uçuşmaya başladı odada. Mumu söndürüp basma yorganı üzerine çeken ve yorgan altında dertop olan Çiçikov hemen o anda uykuya daldı. Ertesi gün oldukça geç bir saatte uyandı. Güneş pencereden tam gözünün içine vuruyordu; dün geceyi tavanda, duvarlarda sakin geçiren sinekler bir anda ona yönelmişlerdi: Biri dudağına, bir başkası kulağına, bir üçüncüsü ise tam gözünün bebeğine konmaya niyetlenmişti; burun deliğinin dibine konmak ihtiyatsızlığını gösteren bir başkasını ise Çiçikov uyurken içine çekivermiş ve şiddetle aksırmak, dolayısıyla da uyanmak zorunda kalmıştı. Uyanınca bakışlarını odada dolaştırdı ve kuş resimlerinden başka resimler de olduğunu gördü odada: Kutuzov’un bir portresiyle, Pavel Petroviç zamanında olduğu gibi, üniformasının kol kapakları kırmızı, yaşlı bir adamın yağlıboya portresi. Saat yine tıslaya hırlaya onu çaldı. Kapıda bir kadın yüzünün belirmesiyle yitmesi bir oldu; çünkü Çiçikov rahat uyuyabilmek için üzerindeki her şeyi atmıştı. Gördüğü yüz tanıdıktı sanki. Kim olabileceğini anımsamaya çalıştı, sonunda yaşlı ev sahibesi olduğunu anladı. Gömleğini giydi; kurutulmuş ve temizlenmiş giysileri hemen yanı başına bırakılmıştı. Giyinince aynaya gitti, burada bir kez daha hapşırdı, hem öyle şiddetli hapşırdı ki dışarıda, odanın yere çok yakın penceresi önünde gezinmekte olan hindi kendi tuhaf dilinde çabuk çabuk ve çok kısa bir şeyler söyledi ona, herhalde “Çok yaşa!” demişti, Çiçikov’unsa buna yanıtı “Aptal!” oldu. Pencereye yaklaşıp baktı: Galiba bir kümes vardı pencerenin hemen önünde. En azından oradaki küçük alan her türden evcil kanatlıyla ve evde bakılan öteki hayvanlarla doluydu. Hindi ve tavuk sayılamayacak kadar çoktu; aralarında bir horoz, sanki birini dinliyormuş gibi başı hafif yana eğik, ibiğini sallaya sallaya, ağır, ölçülü adımlarla dolaşıyordu. Yavrularıyla birlikte bir de dişi domuz vardı: Oradaki çöpleri karıştırırken, kaşla göz arasında civcivlerden birini de yutuverdi, sonra da hiçbir şey olmamış gibi işine döndü: Karpuz kabuğu kemirmeyi sürdürdü. Bu küçük avlu ya da kümes çitle çevriliydi; çitin gerisindeyse göz alabildiğine sebze bahçesi uzanıyordu: Lahana, soğan, patates, pancar ekiliydi bahçede. Aralara başta elma olmak üzere meyve ağaçları dikilmiş, saksağanlarla bulutu andıran serçe sürülerinden korumak için üzerlerine ağ gerilmişti. Aynı amaçla uzun sopalar üzerinde kolları iki yana açık korkuluklar dikilmişti, hatta bunlardan birinin başına ev sahibesi hanımın gecelik takkesi geçirilmişti. Sebze bahçesinden sonra köylülerin kulübeleri başlıyordu. Belli bir düzenden yoksundu kulübelerin yerleşimi, sokak denebilecek düzgün açıklıklar yoktu aralarında, gelişigüzel serpiştirilmiş gibiydiler; ancak Çiçikov’un gözlemlerine göre, ekonomik sıkıntı çekmeyen insanlar yaşıyordu bu kulübelerde. Eskimiş çatı tahtaları hepsinde yenileriyle değiştirilmişti, hiçbirinin avlu kapısı yamuk yumuk değildi; köylülerin üstü kapalı arabalıklarına baktığındaysa, kiminin önünde bir, kiminde iki yepyeni yük arabasının durduğunu gördü. “Hiç de küçük bir köy değil burası” diye mırıldandı kendi kendine ve bir an önce ev sahibesiyle tanışmak, konuşmak istedi. Az önce yaşlı kadının başını uzattığı aralıktan bu kez Çiçikov başını uzatıp baktı ve kadını masada çay içerken gördü; neşeli, sevecen bir yüz ifadesiyle içeri girdi.</p>

  <p class="normal">— Merhaba, –dedi ev sahibesi, yerinden hafifçe doğrularak.– Nasıl, iyi uyuyabildiniz mi?</p>

  <p class="normal">Düne göre daha eli yüzü düzgün şeyler vardı kadının üzerinde: Koyu renk bir giysi giymişti ve başında gecelik takkesi yoktu; ama boynunda yine o atkıya benzer şey vardı.</p>

  <p class="normal">— İyi, iyi, sağ olun, –dedi Çiçikov masaya otururken.– Ya siz nasılsınız anacığım?</p>

  <p class="normal">— Hiç sormayın, babacığım... iyi değilim!</p>

  <p class="normal">— Hayırdır?</p>

  <p class="normal">— Uykusuzluk. Belimin ağrısından duramıyorum, bacaklarım sızım sızım sızlıyor.</p>

  <p class="normal">— Geçer anacığım, geçer. Fazla dinlemeyin kendinizi!</p>

  <p class="normal">— Umarım geçer. Domuz yağıyla ve terebentinle ovdum. Çayın yanında ne alırdınız? Sürahide meyveli votka var...</p>

  <p class="normal">— Hiç fena olmaz anacığım, ondan da içeriz.</p>

  <p class="normal">Okur, bütün o tatlı, sevecen havasına karşın, Çiçikov’un yaşlı çiftlik sahibesiyle çok rahat, senlibenli konuştuğunu, Manilov’lardaki tavırlarıyla karşılaştırıldığında, burada çok teklifsiz davrandığını fark etmiştir sanırım. Belirtmemiz gerekir ki bizim Rus insanı pek çok konuda yabancıların eline su dökemez, ama davranış, sesleniş, konuşma dediniz miydi iş değişir, bu konuda da biz yabancıları geride bırakmışızdır. Konuşma, davranış konusundaki inceliklerimiz saymakla bitmez. Bir Fransız ya da Alman bizim davranışlarımızın özelliklerini, bunlar arasındaki ince ayrımları dünyada anlayamaz. Milyonerle de, tütüncüyle de aynı dille konuşur onlar; gerçi hiç kuşkusuz, birinciye biraz yaltaklık ederler, ama ikisiyle de aynı sesle, aynı sözcüklerle konuşurlar. Bizdeyse durum farklıdır. Öyle bilge insanlar vardır ki bizde, iki yüz canı olan bir toprak sahibiyle bir türlü konuşurlar, üç yüz canı olan bir çiftlik sahibiyle başka türlü; beş yüz canı olan bir toprak sahibiyle konuşmaları, sekiz yüz canı olan bir toprak sahibiyle konuşmalarına benzemez... sayıyı milyona dek uzatsanız da değişen bir şey olmaz, sayı değiştikçe farklı bir vurgu ortaya çıkar. Şimdi bir devlet dairesinde bir büro düşünelim... elbet bizim burada değil, Kafdağı’nın ardındaki bir başka ülkede... bu büronun, kuşkusuz, bir de şefi olacaktır. Şimdi bu büro şefinin memurlarının arasındaki haline bakalım. Kimse korkudan ağzını açamaz! Bir gurur, bir çalım ki o kadar olur! Ya yüzünün ifadesi? Fırçayı paleti al, portresini yap! Ne yandan baksanız tam bir Prometheus! Bakışları kartal, yürüyüşü havada süzülür gibi uyumlu! Şimdi bu kartalın kalem odasından çıkıp, koltuğunun altında evraklarla, keklik gibi seke seke müdürün odasına gidişine bakalım bir de. Toplumsal yaşamda, örneğin bir akşam toplantısında ondan daha büyük rütbeli kimse yoksa, bizim Prometheus yine Prometheus’tur! Ama kendisinden azıcık üst rütbede biri varsa, Prometheus öyle bir başkalaşım geçirir ki bu kadarını Ovidius bile düşünemez! Sinek olur, hatta sinekten de küçük bir şey, bir kum taneciği olur. “Hayır, İvan Petroviç değil bu,” dersiniz o sırada onu görseniz. “İvan Petroviç’in boyu daha uzundur, bu ise kısacık, incecik bir şey; İvan Petroviç kalın bir sesle, gümbür gümbür konuşur, yüzü de hiç gülmezdi; kimin nesiyle bu herif serçe gibi ha bire cik cik ediyor, vara yoğa da gülüp duruyor!” Biraz daha yaklaşırsınız ki... o da ne! Gerçekten İvan Petroviç’miş! “Yahu bu ne! Olacak şey mi?” der durursunuz kendi kendinize. Ama biz şimdi kendi öykümüzün kişilerine dönelim. Çiçikov, daha önce de gördüğümüz gibi senlibenli konuşuyordu çiftlik sahibi hanımla. Elindeki çay fincanına biraz meyveli votka ekledi, sonra şöyle konuşmaya başladı:</p>

  <p class="normal">— Güzel bir köyünüz var be anacığım. Kaç can yaşar burada?</p>

  <p class="normal">— Doğrusu babacığım, seksenden az değil. Ne var ki zaman kötü. Örneğin geçen yıl öyle kötü bir yıldı ki... Tanrı bir daha öyle yıl göstermesin!</p>

  <p class="normal">— Ama köylüleriniz gayet irikıyım, kulübeleri de sağlam, bakımlı. Lütfen soyadınızı söyler misiniz anacığım. Dalgınlık. Gece geldim ya, sormayı unuttum.</p>

  <p class="normal">— Koroboçka. Onuncu dereceden sekretarşa.<sup class="calibre2"><a href="../Text/olu_split_023.html#footnote-600-4" id="footnote-600-4-backlink">[4]</a></sup></p>

  <p class="normal">— Onur duydum efendim. Ya adınız ve baba adınız?</p>

  <p class="normal">— Nastasya Petrovna.</p>

  <p class="normal">— Nastasya Petrovna? Güzel ad. Öz teyzemin, yani annemin kız kardeşinin adı da Nastasya Petrovna.</p>

  <p class="normal">— Sizin adınız ne? Herhalde tahsildarsınız?</p>

  <p class="normal">Çiçikov gülümsedi.</p>

  <p class="normal">— Yok be anacığım. Tahsildar falan değilim. Kendi işceğizlerimiz için geziyoruz biz.</p>

  <p class="normal">— Anladım, tüccarsınız. Yazık, balım vardı, geçenlerde gelen bir tüccara verdim. Hem de öyle ucuza verdim ki. Ah, be babacığım, bileydim sana satardım balımı!</p>

  <p class="normal">— Bal almam ben.</p>

  <p class="normal">— Ne alırsın peki? Kenevir? Ama elimde çok az var. Yarım pud<sup class="calibre2"><a href="../Text/olu_split_023.html#footnote-600-5" id="footnote-600-5-backlink">[5]</a></sup> ya gelir ya gelmez.</p>

  <p class="normal">— Yok be anacığım, başka şeyler topluyorum ben... Söyler misiniz, köylülerinizden ölen var mı?</p>

  <p class="normal">Yaşlı kadın göğüs geçirdi:</p>

  <p class="normal">— Ah, ah!.. Tam on sekiz kaybım var. Üstelik hepsi çok iyiydi, çalışkandı... Daha sonra elbet doğumlar oldu, ama şimdilik hepsi çoluk çocuk. Geçenlerde tahsildar geldi, can vergisi diye tutturdu. Can ölüp gitmiş, senden canlıymış gibi vergisini isterler. Geçen hafta demircim yandı, öyle sanatkâr bir adamdı ki, “demir benim emrimde” derdi.</p>

  <p class="normal">— Köyde yangın mı çıktı anacığım?</p>

  <p class="normal">— Tanrı korusun! Yangın elbet çok daha büyük bir felaket, ama benim demirci kendisi yandı babacığım. İçinden yandı. Çok içmişti, mavi bir alev çıktı ağzından, sonra yandı, kömür gibi kapkara oldu. Ah, ne sanatkâr demirciydi! Şimdi at nallayacak adam olmadığı için arabama bile binemiyorum.</p>

  <p class="normal">— Tanrı onun yazısını da öyle yazmış be anacığım, –dedi Çiçikov, göğüs geçirip.– Tanrının bilgeliği üzerine kimse bir şeycik söyleyemez... E, onları bana veriyor musunuz, Nastasya Petrovna?</p>

  <p class="normal">— Kimleri babacığım?</p>

  <p class="normal">— Şu... şeyleri canım... hepsini... ölenleri.</p>

  <p class="normal">— Nasıl yani? Nasıl vereyim?</p>

  <p class="normal">— Basbayağı... İsterseniz satın... Parayla alayım onları sizden.</p>

  <p class="normal">— İyi ama nasıl? Doğrusu hiç anlayamıyorum. Yani mezarlarından mı çıkaracaksın onları?</p>

  <p class="normal">Kadının bir şey anlamadığını gören Çiçikov ona işi biraz daha açması gerektiğini düşündü. Hiç fazla uzatmadan, alışverişin kâğıt üzerinde olacağını, ölü canların da yaşıyor gösterileceğini söyledi.</p>

  <p class="normal">Yaşlı kadın gözlerini belerterek:</p>

  <p class="normal">— Ne yapacaksın onları? –dedi.</p>

  <p class="normal">— Orası benim bileceğim iş.</p>

  <p class="normal">— İyi ama onlar ölü.</p>

  <p class="normal">— Canlı diyen mi var? Üstelik ölü oldukları için size zararları da dokunuyor, vergi ödüyorsunuz boş yere; ben sizi hem bu gereksiz maddi yükten, hem de onun telaşından kurtaracağım. Kurtarmakla da kalmayacağım, size can başına on beş ruble vereceğim. Beni anlıyor musunuz?</p>

  <p class="normal">Kadın duraksadı.</p>

  <p class="normal">— Bilmem ki, –dedi.– Şimdiye kadar hiç ölü satmadım.</p>

  <p class="normal">— Yok bir de satacaktınız! Asıl ölü satmanız tuhaf olmaz mıydı? Yoksa onların size bir şekilde yararları olacağını mı düşünüyorsunuz?</p>

  <p class="normal">— Hayır, böyle bir şey düşünmüyorum. Ölünün ne yararı olacak? Beni de düşündüren zaten bu: Onların ölü olmaları.</p>

  <p class="normal">“Resmen dangalak bu karı!” diye düşündü Çiçikov.</p>

  <p class="normal">— Bakın anacığım, isterseniz iyice bir düşünün: Sizi iflas ettiriyor bu ölüler, yaşıyorlarmış gibi vergi ödeyip duruyorsunuz onlar için.</p>

  <p class="normal">Kadın hemen atıldı:</p>

  <p class="normal">— Ah be babacığım, onu hiç hatırlatma! Daha üç hafta önce yüz elli rubleden fazla ödedim. Tahsildarın rüşveti ayrı...</p>

  <p class="normal">— Görüyor musunuz anacığım. Bundan böyle tahsildar falan yemlemeniz gerekmeyecek, bunu düşünsenize... bundan böyle ben vereceğim yemlerini onların... siz değil, ben. Bütün mali yükümlülükleri ben üstleniyorum. Bütün vergi ve harçları ödeyerek onları kendi adıma kaydettireceğim. Beni anlıyor musunuz?</p>

  <p class="normal">Yaşlı kadın düşünceye daldı. Evet, sanki kârlı bir iş gibiydi bu, ama hem çok yeniydi, hem de duyulup görülmüş bir iş değildi, o nedenle de bu tüccar acaba beni aldatır mı diye korkuyordu kadıncağız... Gecenin bir vakti, kim bilir nerelerden geliyordu adam?</p>

  <p class="normal">— E, anacığım, –dedi Çiçikov,– el sıkışıyor muyuz?</p>

  <p class="normal">— Doğrusu babacığım, şimdiye kadar hiç rahmete kavuşmuş birini satmadım. Canlı sattım; üç yıl önce bizim papaza iki kız sattım, her birine yüz ruble aldım. Çok iyi, çok yetenekli kızlardı. Peçete bile işleyebiliyorlardı. Papaz efendi teşekkür edip durdu.</p>

  <p class="normal">— İyi de, bizim canlılarla bir işimiz yok anacığım. Bizim işimiz ölülerle.</p>

  <p class="normal">— Bilmem ki... korkuyorum. Yani işin başında korkuyorum, zararıma mı acaba bu iş benim diye. Belki de sen beni kandırıyorsundur anam babam, ölü canlar belki de daha çok ediyordur?</p>

  <p class="normal">— Dinleyin anacığım... Ne kadınmışsınız ha! Onların daha çok edeceği mi kalmış? Toprak olup gitmişler! Anlıyor musunuz beni? Toprak! Toprak! En beğenmediğiniz, en değersiz bir şeyi alalım... Örneğin bir paçavra... paçavranın bile bir değeri vardır; kimse almasa kâğıt fabrikaları alır. Ama sizin bunları kimse almaz, çünkü kimsenin bir işine yaramazlar. Ben susuyorum, siz söyleyin: Kimin ne işine yarar onlar?</p>

  <p class="normal">— Orası doğru, kimsenin bir işine yaramazlar. Ama işte beni düşündüren şey de bu: Onların işe yaramaz birer ölü olmaları.</p>

  <p class="normal">Sabrı taşmaya başlayan Çiçikov, “Tam bir odun kafalı bu kadın,” diye düşündü. “Gel de bunun gibisiyle anlaş! Kahrolası, ter içinde bıraktı beni!..” Cebinden mendilini çıkarıp, gerçekten de alnında birikmeye başlayan teri sildi. Aslında Çiçikov’un kızması boşunaydı: Yaşlı kadının yerinde bir başkası, hatta saygıdeğer bir devlet görevlisi de olsaydı, iş söz konusu oldu muydu o da bir Koroboçka olur çıkardı. Kafasına bir şey koymaya görsün, hiçbir güç onu oradan çıkaramaz. İstediğin kadar yadsınamaz kanıtlar öne sür, lastik topun duvardan sekip geri dönmesi gibi hepsi sana geri döner. Terini silen Çiçikov, kadını razı etmek için bir başka yol denemeye karar verdi.</p>

  <p class="normal">— Şimdi anacığım, siz ya benim dediğimi anlamak istemiyorsunuz ya da sadece bir şey söylemiş olmak için konuşuyorsunuz. Para veriyorum size: Can başına tam on beş kâğıt! Anlıyor musunuz? Para bu! Sokaktan toplanmıyor! Balınızı kaça satmıştınız?</p>

  <p class="normal">— Pudunu on iki rubleye sattım.</p>

  <p class="normal">— Günaha giriyorsunuz anacığım. On iki rubleye satmadınız!</p>

  <p class="normal">— Tanrı şahit, on ikiye sattım!</p>

  <p class="normal">— Pekâlâ! Düşünün: Bu bal! Bir yıl boyunca onun için çalışıp çabaladınız, emek harcadınız; gezdirdiniz arıları, kovanlara duman verdiniz, kış boyunca bodrumda beslediniz... Ölü canlara gelince, adı üstünde, bu dünyaya ait değildir onlar. Onlar için koşturmanız, çabalamanız gerekmedi. Tanrının emriyle bu dünyadan göçüp gitti onlar ve böylece de size yığınla zarar verdiler. Bir yıl boyunca çalışıp çabalamanızın karşılığı olarak baldan aldığınız para on iki ruble; burada ise parmağınızı bile oynatmadan on iki de değil, tam on beş ruble alacaksınız, hem gümüş falan da değil, masmavi, gıcır gıcır banknot!</p>

  <p class="normal">Bu kadar güçlü kanıt karşısında yaşlı kadının direncinin kırılacağından neredeyse emindi Çiçikov.</p>

  <p class="normal">Ama kadın:</p>

  <p class="normal">— Doğrusu, –dedi,– benim gibi deneyimsiz bir dula göre işler değil bunlar! Hele biraz daha bekleyeyim, bakarsın başka tüccarlar da gelir, ben de kim ne fiyat veriyor öğrenir, fiyatlara alışırım.</p>

  <p class="normal">— Ayıp, ayıp anacığım! Tek kelimeyle ayıp! Ağzınızdan çıkanı kulağınız duyuyor mu sizin? Kim gelip de alacak ölülerinizi? Alıp da ne yapacak? Ne işte kullanacak!</p>

  <p class="normal">— Bakarsınız, çiftlik işlerinde ufak tefek de olsa onlar da bir işe yarar. –dedi yaşlı kadın; bir şeyler daha söyleyecekti, ama bu sözlerine ne diyeceğini merak ederek korkuyla Çiçikov’un yüzüne bakıp onu dinlemeye hazırlandı.</p>

  <p class="normal">— Pes doğrusu size! Ölüleri çiftlik işlerinde çalıştırmaya kadar vardırdınız işi! Yoksa bostanınızda serçelere karşı korkuluk olarak mı kullanmayı düşünüyorsunuz onları?</p>

  <p class="normal">Yaşlı kadın haç çıkardı:</p>

  <p class="normal">— Tövbe! Ne tuhaf şeyler söylüyorsun öyle!</p>

  <p class="normal">— Başka nerede işinize yarayabilirler ki? Hem unutmayın: Kemikleri, mezarları, hepsi burada, size kalıyor. Benim onları almam sadece kâğıt üzerinde. Hadi artık, ne diyecekseniz deyin!</p>

  <p class="normal">Yaşlı kadın yine düşünceye daldı.</p>

  <p class="normal">— Ne düşünüyorsunuz Nastasya Petrovna?</p>

  <p class="normal">— Doğrusu, anlayamıyorum, ne yapacağımı bilemiyorum. En iyisi, kenevir satayım ben size?</p>

  <p class="normal">— Canım kenevir nereden çıktı şimdi? Ben size bambaşka bir şeyden söz ediyorum, siz bana kenevir sokuşturmaya çalışıyorsunuz! Başka bir gelişimde de kenevir alırım. Tamam mı Nastasya Petrovna?</p>

  <p class="normal">— Hey Tanrım! Alışverişimize konu olan mal o kadar acayip ki... daha önce bir örneği olmamış, görülüp duyulmamış...</p>

  <p class="normal">Bu kadarı artık fazlaydı... Sabrının son damlası da tükenen Çiçikov sandalyesini sertçe devirirken kadına şeytanlı bir lanet okudu:</p>

  <p class="normal">Şeytanın adını duymasıyla yaşlı kadın öyle korktu ki yüzü bembeyaz oldu:</p>

  <p class="normal">— Alma onun adını ağzına! Geçenlerde bütün gece düşümde onu gördüm zaten. Aklıma esti, akşam duasından sonra bir iskambil falı bakayım dedimdi, herhalde bu yüzden beni cezalandırmak için yolladı onu Tanrı. Öyle iğrençti ki... boynuzları öküz boynuzundan uzundu!</p>

  <p class="normal">— Düşünüze onlarca şeytanın girmemiş olmasına şaşarım! Şu zavallı dula yardım edeyim, yazık perişan durumda diyerek size yaklaşan bir din kardeşinize layık gördüğünüz davranış madem bu, o zaman yerin dibine batsın sizin köyünüz de, ölüleriniz de!</p>

  <p class="normal">Yaşlı kadın Çiçikov’a korkuyla baktı:</p>

  <p class="normal">— Ama sen... küfrediyorsun?..</p>

  <p class="normal">— Hiç kusura bakmayın, ancak kötü sözler geliyor aklıma: Hani sokak iti gitmiş samanın üstüne yatmış, ne kendi yer ne başkasının yemesine izin verir! Durum aynen bu! Aslında ben devletin resmi müteahhidi olarak sizin çiftliğinizde üretilen değişik ürünlerden almak istiyordum...</p>

  <p class="normal">Yalan söylüyordu Çiçikov; o anda dilinin ucuna gelivermiş, önünü sonunu düşünmediği bir yalandı bu; ama beklenmedik ölçüde başarılı oldu. Devlet müteahhidi sözü dehşetli etkiledi Nastasya Petrovna’yı, konuşması yüz seksen derece değişti, özür diler gibi alttan alarak:</p>

  <p class="normal">— Canım bunda bu kadar kızacak ne var? –dedi.– Senin bu kadar kolay parlayan biri olduğunu bileydim dünyada itiraz etmezdim!</p>

  <p class="normal">— Elbette kızarım! Atla deve değil istediğim sizden, beş paralık bir şey için üzüp duruyorsunuz beni!</p>

  <p class="normal">— Peki peki, onları on beş rubleye size vermeye hazırım. Yalnız şu müteahhitlik işinde de sen beni gözet. Çavdar unu, karabuğday unu, bulgur, sığır eti falan alacağın zaman beni unutma.</p>

  <p class="normal">Yüzünde üç koldan akan teri silerken:</p>

  <p class="normal">— Hiç unutur muyum anacağım, –dedi Çiçikov; sonra da kentte vekâletinin olduğu ya da köylü satışıyla ilgili işler konusunda yetkilendireceği bir tanıdığı bulunup bulunmadığını sordu.</p>

  <p class="normal">— Var tabii... Başpapazımız Peder Kiril’in oğlu var; il meclisinde çalışır.</p>

  <p class="normal">Çiçikov, Peder Kiril’in oğlunu vekil ve mutemet tayin ettiğini belirten bir mektup yazmasını rica etti Koroboçka’dan, sonra onu bu zahmetten kurtarmak için mektubu kendi yazmaya karar verdi.</p>

  <p class="normal">O sırada yaşlı bayan Koroboçka da içinden şunları geçiriyordu:</p>

  <p class="normal">“Devlete alacağı unu, hayvanı benden alırsa ne güzel olur! Gönlünü hoş tutmalıyım bu adamın. Dünden biraz yufka kalmıştı, Fetina’ya söyleyeyim de börek kızartıversin; yanına bir de mayalı tatlı börek yapsın, yumurtalısından... hem lezzetli oluyor, hem de fazla zaman almıyor.” Ev sahibesi böreklerle ve olasılıkla bunlara eklenmesini isteyeceği ev işi başka hamurişleri ilgili düşüncelerini uygulamak, gerekli emirleri vermek için mutfağın yolunu tutarken, Çiçikov da küçük sandığından gerekli belgeleri çıkarmak için geceyi geçirdiği konuk odasına gitti. Oda toparlanmış, o inanılmaz kuştüyü yatak ve yastıklar kaldırılmıştı; divanın önünde üzeri örtülü bir masa duruyordu. Sandığını kaldırıp bu masanın üzerine koydu, sonra da oturup dinlendi, çünkü kendini tere batmış hissediyordu: Çoraplarından gömleğine dek her şeyi, her yanı, nehre girip çıkmış gibi sırılsıklamdı. Biraz dinlenince, “Lanet karı, anamı ağlattı!” diye söylenerek sandığını açtı.</p>

  <p class="normal">Yazar, kimi meraklı okurlarının bu sandığın iç bölmelerini, hatta planını öğrenmek istediklerinden adı gibi emindir. Öyleyse buyursunlar, giderelim meraklarını! Tam ortada sabun kalıbı için bir çukur, onun çevresinde usturalar için altı yedi civarında şerit biçiminde dar oyuk yer alıyordu, sonra mürekkep şişesiyle kurutma kumu kutusu için dört köşe iki bölme vardı, bu ikisinin arasındaysa tüy kalemler ve mühür mumlarıyla bunlardan daha uzun başka şeylerin konması için gözler yer alıyordu, sonra kartvizitler ve anı olarak saklanmış ölüm ilanları, tiyatro afişleri gibi şeyler için kapaklı ve kapaksız değişik büyüklükte gözler geliyordu. Sandığın bu üst bölümü olduğu gibi çıkarılabiliyor ve altta kâğıtlarla dolu ikinci bölüme geçiliyordu. Bu bölümde para saklamaya yarayan ve yana doğru çekilerek açılan gizli bir göz vardı; sandık sahibinin bu gizli çekmeceyi açmasıyla kapaması bir olduğu için burada ne kadar para bulunduğunu yazar için bile söyleyebilmek mümkün değildir.</p>

  <p class="normal">Çiçikov hemen işe girişti; tam kalemini sivriltmiş ve yazmaya başlamıştı ki ev sahibesi girdi içeri, konuğunun yanına otururken:</p>

  <p class="normal">— Sandığın da pek güzelmiş! –dedi.– Besbelli Moskova işi!</p>

  <p class="normal">— Evet, Moskova’dan almıştım, –dedi Çiçikov, yazmaya ara vermeden.</p>

  <p class="normal">— Nasıl bildim ama! Her şeyin en iyisi oradadır! Üç yıl önce kız kardeşim Moskova’dan çocuklar için kışlık ayakkabı getirdiydi, öyle sağlam çıktılar ki hâlâ giyiyor çocuklar. –Kutunun içine bir göz attı: – Ay, ne kadar çok armalı kâğıdın var böyle! –Gerçekten de çok sayıda armalı kâğıt vardı kutuda.– Bir taneciğini de bana hediye etsene! Çok ihtiyacım var kâğıda, mahkemeye dilekçe vermem gerekiyor, yazacak kâğıt yok.</p>

  <p class="normal">Çiçikov bunların can alım satım sözleşmesi düzenlemek için kâğıtlar olduğunu, dilekçe yazmakta kullanılamayacağını açıkladı; ama yine de gönlü olsun diye kadına bir ruble değerinde bir armalı kâğıt verdi. Vekâletnameyi bitirince, imzalaması için kadına uzattı ve ölen köylülerin bir listesini istedi; yaşlı kadının bir liste falan tutmadığı anlaşıldı, ama bütün köylülerinin adını sayabiliyordu. Çiçikov, köylülerinin adlarını saymasını rica etti kadından. Bazı köylülerin soyadları, bazılarının da lakapları çok şaşırttı kahramanımızı; bunları kâğıda geçirirken bir an duralıyor, sonra devam ediyordu yazmaya. Hele biri iyiden iyiye şaşırttı onu: Pyotr Savelyev Neuvajay Korıto! “Ne kadar uzun bir ad bu böyle!” dedi. Bir başkasınınsa adına “Korovıy Kirpiç” sözcükleri eklenmişti. Kiminin lakabı ise çok kolaydı: Koleso İvan<sup class="calibre2"><a href="../Text/olu_split_023.html#footnote-600-6" id="footnote-600-6-backlink">[6]</a></sup> gibi. Listenin tamamlanmasıyla derin bir soluk alınca, burnuna alabildiğine hoş kızartma kokuları geldi.</p>

  <p class="normal">— Sofraya buyurmaz mısınız! –dedi ev sahibesi.</p>

  <p class="normal">Çiçikov başını kaldırıp baktığında masanın donatılmış olduğunu gördü: Mantarlar, pideler, etler, gözlemeler ve börekler: Soğanlı, peynirli, yoğurtlu, yumurtalı ve içlerinde Tanrı bilir daha neler neler olan börekler!..</p>

  <p class="normal">— Mayalı tatlı börek, yumurtalı! –dedi ev sahibesi.</p>

  <p class="normal">Çiçikov börek tabağına uzandı, yarısından çoğunu mideye indirdi ve böreği övdü. Börek zaten lezzetliydi, ama yaşlı kadınla arasında geçen bütün o boğuşmalardan sonra daha da lezzetli gelmişti.</p>

  <p class="normal">— Şu börekten de buyurun! –dedi ev sahibesi.</p>

  <p class="normal">Çiçikov’un buna yanıtı, üç böreği üst üste koyup katlamak, sonra da hepsini birden erimiş tereyağına banıp tek hamlede ağzına atmak oldu; elini ve ağzını peçeteyle sildikten sonra börekleri üçer üçer mideye indirme işlemini üç kez daha yineledi; en sonra da ev sahibesinden yaylısının hazırlanmasını emretmesini rica etti. Yaşlı kadın Fetinia’ya emri iletti, ayrıca dönerken bir tabak daha sıcak börek getirmesini söyledi.</p>

  <p class="normal">Çiçikov yeniden ağzına börek tıkıştırırken:</p>

  <p class="normal">— Börekleriniz de pek lezzetliymiş be anacığım, –dedi.</p>

  <p class="normal">— Evet, doğrusu lezzetlidir böreğimiz... ama elimiz kolumuz bağlı... çünkü ürün kötü, un kalitesiz. –Çiçikov’un şapkasını aldığını görünce:– Aceleniz ne? Arabanız bile daha hazırlanmamıştır, –dedi.</p>

  <p class="normal">— Hazırlarlar anacığım, şimdi hazırlarlar.</p>

  <p class="normal">— Müteahhit olarak yapacağınız alımlarda beni unutmayacaksınız, değil mi?</p>

  <p class="normal">— Hiç unutur muyum? –dedi Çiçikov ve hızla kapıya doğru yürüdü.</p>

  <p class="normal">Ev sahibesi Çiçikov’un ardı sıra seğirtirken:</p>

  <p class="normal">— Peki domuz yağı da alır mısınız? –dedi.</p>

  <p class="normal">— Almaz olur muyum, elbette alırım. Yalnız daha sonra.</p>

  <p class="normal">— Yortu günlerine doğru sanırım domuz yağım olur.</p>

  <p class="normal">— Alacağım. Her şeyinizden alacağım. Domuz yağı da alacağım.</p>

  <p class="normal">— Kuştüyüne de ihtiyacınız olursa... Aziz Filip perhizine doğru kuştüyüm de olur.</p>

  <p class="normal">— Çok iyi... çok iyi, –dedi Çiçikov.</p>

  <p class="normal">Kapı önüne çıktıklarında ev sahibesi:</p>

  <p class="normal">— Gördünüz mü, daha hazırlanmamış arabanız? –dedi.</p>

  <p class="normal">— Şimdi hazır olur, –dedi Çiçikov.– Yalnız lütfen bana anayola nerden, nasıl ulaşacağımızı bir tarif eder misiniz?</p>

  <p class="normal">— Bilmem ki nasıl anlatsam. Biraz karışık. Epey kavşak, dönemeç var. En iyisi yanınıza bir kız vereyim, yolu göstersin size. Arabacınızın yanında kızın oturması için bir kişilik boş yer vardır herhalde?</p>

  <p class="normal">— Olmaz olur mu?</p>

  <p class="normal">— İyi o zaman, bir kız veririm size, yolu gösterir. Yalnız bana bak, sakın kızı yanında götürme! Tüccarlar böyle yol tarif etsin diye verdiğim bir kızımı kaçırdılar!</p>

  <p class="normal">Çiçikov, kızı yanında götürmeyeceğine inandırdı yaşlı kadını; böylece içi rahatlayan çiftlik sahibesi de avluda neler olup bittiğini incelemeye başladı; kilerden elinde tahta bir bal çanağıyla çıkan kilerci kadına dikti gözlerini, sonra avlu kapısının orada görülen bir köylüye, böylece yavaş yavaş çiftliğinin gündelik yaşamına döndü.</p>

  <p class="normal">İyi ama Koroboçka’yla ne diye bu kadar uğraşıp duruyoruz? Koroboçka, Manilova, onların çiftlikleri, çiftçilikleri... bırakalım bunların hepsini bir yana! Şaşılası bir düzeni var şu dünyanın: Keder verici bir şeyin üzerinde çok durdu mu insanın aklına Tanrı bilir neler gelir! Örneğin şunu bile düşünebilir insan: Bu Koroboçka, insanoğlunun sonsuz uzunluktaki gelişim merdiveninin gerçekten de en alt basamaklarında mı yer almaktadır? Onunla kız kardeşi Manilova arasındaki fark, gerçekten de bir uçurum boyutlarında mıdır? O Manilova ki merdivenleri dökme demirden, her yanı maun ağacı ve halı kaplı, hoş kokulu, erişilmez aristokratik evinin duvarları arasında, zekâsını göstermek, parlak düşüncelerini sergilemek için yarısı okunmuş bir kitabın başında esneye esneye akıllı sosyetik ziyaretçilerini bekler durur... Sahip olduğu parlak düşünceler de, Fransa’da ne gibi siyasal devrimlerin hazırlanmakta olduğu ya da son moda Katolikliğin nasıl bir yönde geliştiği gibi, moda yasaları uyarınca kentlerde bir hafta kadar dillerde dolaşmış konular üzerinedir; yoksa ilgisizlik ve bilgisizlik nedeniyle işlerin iyiden iyiye sarpa sardığı evinin ya da çiftliğinin durumuyla ilgili değildir. Girmeyelim, hiç girmeyelim bu konulara! Ne diye dalalım bu sevimsiz konulara? Tasasız, bomboş, neşeli anlarımız arasında birdenbire ve kendiliğinden, tuhaf, bambaşka bir kapı açılıverir: Daha gülümsememiz yüzümüzde kaybolmamıştır, ama bambaşka biri olur çıkarız, yüzümüz bambaşka bir ışıkla aydınlanıverir...</p>

  <p class="normal">Sonunda briçkasının avludan içeri girdiğini gören Çiçikov:</p>

  <p class="normal">— İşte geldi! Arabam geldi! –diye bağırdı; sonra Selifan’a çıkıştı:– Eşek herif! Nerelerdeydin? Dün geceki alkol buharları hâlâ dağılmadı galiba.</p>

  <p class="normal">Selifan karşılık vermedi.</p>

  <p class="normal">— Hoşça kalın anacığım! Hani bir kız verecektiniz yanımıza, yol göstermesi için?</p>

  <p class="normal">— Hey, Pelageya! Beyefendiye yolu göster! –diye seslendi ev sahibesi, kapının önünde dikilen, on bir yaşlarında gösteren kıza. Üzerinde evde boyanmış kumaştan bir entari vardı kızın; çıplak ayakları öylesine çamurluydu ki uzaktan ayağında çizme varmış gibi görünüyordu. Kız bir ayağını Çiçikov’un kullandığı basamağa atmış ve orayı fena halde çamurlamıştı; Selifan elini uzatarak kızın yukarıya, arabacı yerine tırmanmasına yardım etti; kız Selifan’ın yanına oturdu. Kızın ardından Çiçikov çamurlanmış basamağa basıp arabaya bindi; epey ağır olduğu için arabayı sağa doğru yatırmıştı. Yerine yerleşince:</p>

  <p class="normal">— Artık tamamız... hoşça kalın anacığım! –dedi.</p>

  <p class="normal">Atlar asıldı, araba hareket etti.</p>

  <p class="normal">Bütün yol boyunca Selifan’ın suratından düşen bin parçaydı, ancak bir suç işlediği ya da sarhoş olduğu zamanlar hep olduğu gibi işine karşı dikkatli, özenliydi. Atlar öyle güzel tımar edilmişti ki ışıl ışıl parlıyorlardı. Derisi yırtılmış, alttan kıtıkların göründüğü eski hamut da onarılmış, yırtık deri ustaca dikilmişti. Yol boyunca hemen hiç konuşmadı, tek yaptığı arada bir kamçısını şaklatmaktı; ama atlarına öğüt dolu söylevlerinden vermedi; gerçi beneklinin alıştığı öğüt sözlerini duymak istediği belliydi, çünkü konuşmayı çok seven sürücü dizginleri gevşekçe tutuyor, kamçı da laf olsun diye geziniyordu atların sırtında. Selifan’ın gergin dudaklarından yalnızca şu tekdüze sözler dökülüyordu:</p>

  <p class="normal">— Esne bakalım karga efendi, esne, esne...</p>

  <p class="normal">Ne “sevecen” ne de “saygın” bir iltifatla gönülleri okşanmadığı için Doru ile Üye de durumdan pek hoşnut değillerdi. Dolgun sağrısında yakıcı darbeler hisseden Benekli kulaklarını biraz kısmış, kendi kendine: “Nasıl da biliyor vuracağı yeri!” diye düşünüyordu. “Sırtıma hiç vurmuyor... biliyor nerelerin duyarlı olduğunu: Ya kulaklarımı ya da karnımı bulur kamçısı hep!”</p>

  <p class="normal">Selifan kamçısıyla, yemyeşil tarlalar arasında kararan, yağmurdan çamura kesmiş yolu göstererek:</p>

  <p class="normal">— Sağa mı dönüyoruz? –diye sordu yanında oturan kıza, hep öyle soğuk soğuk.</p>

  <p class="normal">— Yok, yok... gösteririm ben, –dedi kız.</p>

  <p class="normal">Biraz daha gittiler, Selifan’ın gösterdiği yere yaklaştılar.</p>

  <p class="normal">— Ne yana? –diye sordu Selifan yine.</p>

  <p class="normal">— Şu yana! –dedi kız, eliyle göstererek.</p>

  <p class="normal">— Seni ufaklık! Sağ değil mi orası? Daha sağını solunu bilmiyorsun!</p>

  <p class="normal">Güzel bir gündü, ama yol öyle çamurdu ki tekerleklerin her yanına çamur sıvanmış ve araba iyice ağırlaşmıştı. Üstelik toprak killi olduğu için çamur kolayca yapışıyordu. Bu yüzden de vakit öğleyi geçtiği halde hâlâ köy sınırlarından çıkamamışlardı. Aslında küçük kız olmasaydı bu kadarını bile başarabilecekleri kuşkuluydu: Yakalanıp çuvala doldurulmuş yengeçler yere silkelenmiş gibi her yana kıvır kıvır yollar ayrılıyordu; yanlış bir yola sapsalar bundan Selifan’ı suçlamak haksızlık olurdu. Küçük kız az sonra uzakta kararan bir yapıya doğru elini uzatıp:</p>

  <p class="normal">— İşte anayol orada! –dedi.</p>

  <p class="normal">— Peki o yapı ne? –diye sordu Selifan.</p>

  <p class="normal">— Lokanta, –dedi kız.</p>

  <p class="normal">— Artık biz gidebiliriz, –dedi Selifan.– Hadi bakalım, sen de doğru evine!</p>

  <p class="normal">Arabayı durdurdu, kızın inmesine yardım etti.</p>

  <p class="normal">— Ah, seni karabacak! –dedi, dişlerinin arasından.</p>

  <p class="normal">Çiçikov bir bakır mangır verdi kıza; kız yukarıda, arabacının yanında oturmaktan memnun, koşa koşa evinin yolunu tuttu.</p>
</body>
</html>
