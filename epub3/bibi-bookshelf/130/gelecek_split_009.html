<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_3">II<br class="chapter"/> GÜNEYDOĞU</h1>
				<p class="normal1">Aynı Yere Bakıp Farklı Şeyler Görmek</p>
				<p class="normal">Türkiye’nin “Kürt sorunu,” ilk kez bir kamuoyu araştırmasının büyüteci altında.</p>
				<p class="normal">Sabah’ın Piar-Gallup’la gerçekleştirdiği araştırma, çeşitli yönleriyle büyük önem taşıyor. Bu tür çalışmaların işlevi, elbette her şeyi, her sorunu ve her çözümü ortaya koymak değil. Hele “yanılgısız olmak” hiç değil. Bu tür araştırmalar, çok önemli “işaretleri” getirir; bir bakıma uyarıda bulunur. Akılcı toplumlar, sorumlu siyasetçiler, dikkatli bilim çevreleri bu işaretleri değerlendirir. Onları toplumda, bilimde ve deneyimlerinde sınavdan geçirir. Sonuçta, kamuoyu araştırmasının kimi “işareti,” kendini başka ölçeklerde kanıtlayamaz. Sınırlı bir araştırma bulgusu olarak kalır.</p>
				<p class="normal">Bâzı “işaretler” ise, kendilerini farklı düzeylerde doğrulayarak yeni arayışların ve yeni çözümlerin hareket noktasını oluşturur.</p>
				<p class="normal2">Önemli Ayrışma</p>
				<p class="normal">Araştırma, “çok ciddi” denebilecek bir farklılaşmaya işaret ediyor. Meselenin temel konularında, temel teşhisinde ve dolayısıyla çözüm arayışında, birbiriyle çelişen iki yorum ortaya çıkıyor. Kürt sorununu toplumun bir kesimi başka şekilde görüyor, diğer kesimi tümüyle farklı şekilde algılıyor. Araştırmayı yöneten Bülent Tanla’nın da altını çizerek belirttiği bu sonuca göre, araştırmanın kullandığı tanımlarla, “Türk kamuoyu” ve “Kürt kamuoyu” aynı olaya bakıyor, ama farklı şeyler görüyor.</p>
				<p class="normal2">“Ekonomik” Sorun mu?</p>
				<p class="normal">Araştırmanın ilk çarpıcı bulgusu, Kürt sorununun niteliğiyle, faktörleriyle ilgili:</p>
				<p class="normal">Malûm, böyle bir sorunun varoluş nedeni, geleneksel olarak “ekonomik” olgulara bağlanır. Nitekim araştırmanın üçüncü denek grubunu oluşturan “seçkinler” (eğitim-gelir düzeyi yüksek olanlar) sorunu öncelikle bu şekilde açıklıyor. “Türk kökenli” yurttaşlar da, bu “sosyal-ekonomik” nedenlere öncelik veriyor.</p>
				<p class="normal">“Kürt kökenli” yurttaşlar ise Güneydoğu’nun ekonomik geriliğini, Kürt sorununda ancak tali (ikincil, önemsiz) bir neden olarak görüyor.</p>
				<p class="normal">Bu farklılaşma, “hangi çözümlere öncelik tanınması gerektiğine” ilişkin düşüncelere de yansıyor: Ekonomik çözümü içeren “bölgesel bir kalkınma planının uygulanması”, “elit” (seçkinler) için en önemli tercihi oluşturuyor (yüzde 39 oranında).</p>
				<p class="normal">Türk kökenli deneklerde (araştırmaya cevap verenler) bu oran yüzde 33. Güneydoğu’nun Kürt kökenli denekleri ise, ancak yüzde 11 oranında ekonomik çözüme önem tanıyor.</p>
				<p class="normal">Özetle, Kürt sorununun temel nedeni ve çözümü, ülkenin bir bölümü tarafından ekonomik boyutta görülüyor, ülkenin güneydoğusunda ise hiç de böyle görülmüyor.</p>
				<p class="normal2">Demokrasi Çözüm mü?</p>
				<p class="normal">Kürt sorununun çözümünde “demokratik önlemlerin” yeri ve önceliği konusunda da köklü bir farklılaşma var. Yanlış anlaşılmasın, bu, toplumun bir kesimi demokrasi-insan hakları istemiyor, bunları önemsemiyor demek değil. Ancak meselenin nedenleri ve çözümleri içinde demokrasi-insan hakları boyutunun “önceliği-önemi” üzerinde iki denek grubu farklılaşıyor:</p>
				<p class="normal">Güneydoğu’dan ankete katılan yurttaşlarımızın çok önemli bir kesiti, yüzde 35’i “Kürt sorununun ortaya çıkmasında devletin baskı politikasını” sorumlu görüyor. Türkiye’nin diğer bölgelerinde ise yurttaşların ancak yüzde 5’i bu nedene işaret ediyor. Yani, “devlet baskısını” neden olarak önemsemiyor.</p>
				<p class="normal">Aynı şekilde, Kürt kökenli vatandaşlar, “temel hak ve özgürlüklerin olmamasını” (yüzde 33) ve “devletin baskı politikalarıyla, güvenlik güçlerinin halka sert muamele etmesini” (yüzde 25) sorunların öncelikli nedenleri olarak tanımlıyor. Diğer vatandaşlarımız ise, bu “nedenlere” ancak yüzde 14 ve yüzde 4 oranlarında önem payı tanıyor.</p>
				<p class="normal">Demokrasi ve insan hakları konusunun “bir çözüm olarak” önceliği de, değişik değerlendirmeye yol açıyor. Güneydoğu’da yaşayan insanlarımız, “anadili Kürtçe olan vatandaşların insan hak ve özgürlüklerinden yararlanmasını” öncelikli çözüm olarak yüzde 48 oranında önemsiyor. Toplumun diğer kesimlerinde ise bu önemsemenin oranı yüzde 13’e düşüyor.</p>
				<p class="normal">Kürt sorununun özgürce, iyi niyetle tartışılmasını bir çözüm olarak Güneydoğu görüyor, yüzde 26 ölçüsünde. Toplumun diğer kesimlerinde bu ölçü yüzde 7’den ibaret.</p>
				<p class="normal">Güneydoğu, “Kürt halkının temsilcileriyle uzlaşmaya çalışılmasına” öncelik tanıyor, yüzde 25 oranında. Toplumun diğer kesimlerinde bu oran yüzde 6’ya düşüyor.</p>
				<p class="normal">“Her türlü siyasal görüşe örgütlenme hakkı verilmesini” Güneydoğu önemsiyor, yüzde 20 düzeyinde. Diğer bölgelerde ise deneklerin sadece yüzde 3’ü böyle bir ihtiyaca işaret ediyor. Nihayet, “olağanüstü halin kalkmasını ve özel timlerin yöreden çekilmesini,” Güneydoğu’da yaşayan insanlarımız muhtemel çözümler arasında önemli bulurken (yüzde 20), diğer yörelerdeki insanlarımız buna ancak yüzde 3’lük bir önem tanıyor.</p>
				<p class="normal2">“Terör” Nasıl Görülüyor?</p>
				<p class="normal">Anketin belki en önemli ve düşündürücü işareti “terörün” ve “dış etkenin” farklı değerlendirilmesinden kaynaklanıyor:</p>
				<p class="normal">“Yabancı ülkelerden destek gören ve bölücülüğü amaçlayan terör”ün Kürt sorununun nedenleri arasındaki yeri Güneydoğu dışındaki yurttaşlarımızın yüzde 45’i tarafından önemseniyor; Güneydoğu’da ise bu oran yüzde 25’e düşüyor.</p>
				<p class="normal">Çözüm önerisi olarak “Türkiye’yi bölmeyi amaçlayan dış mihraklara karşı mücadelenin artırılması” Güneydoğu dışında yüzde 29 oranında destekleniyor. “Terörizmin kökünün kazınması” gene Güneydoğu dışında yüzde 51 gibi çok yüksek bir oranla, “yapılması gereken öncelikli iş” şeklinde niteleniyor.</p>
				<p class="normal">Oysa aynı iki önleme Güneydoğu’dan gelen cevaplar yüzde 1’lik bir orana bile ulaşmıyor. Yani, Güneydoğu bu iki öneriye inanmıyor.</p>
				<p class="normal2">Sonuç</p>
				<p class="normal">Bu tür anketleri elbette bir belirli ihtiyat payıyla değerlendirmek gerekir. Bunların ortaya koyduğu, nihayet, bâzı işaretlerdir. Ancak bu işaretleri dikkate almak, doğruluklarını başka ölçülerle de tartmak ve gereğini yapmak, sorumluluğun sonucudur.</p>
				<p class="normal">Anketin ortaya koyduğu tablonun bâzı bölünmüş özelliklere, tahlillere ve yorumlara işaret etmesi ürkütücü olmamalıdır. Anketler bir ayna gibidir, aynaya kızılmaz, yanlış yansımalar da olabileceğinin bilinciyle, aynada görülenleri değerlendirmek gerekir.</p>
				<p class="normal">Anketten yansıyan olumlu sonuç ise Piar-Gallup’un Sabah’taki yorumunda belirtildiği gibi “Türk ve Kürt halkları arasındaki kardeşçe bir arada yaşama anlayışının ve arayışının” ağırlıklı şekilde var olmasıdır. Gene Piar-Gallup’un ankete ilişkin yorumuna göre söz konusu durum, bir yandan Kürt ve Türk halklarının soruna farklı yaklaşımlar geliştirdiklerini gösterirken, öte yandan da birlikte yaşama arayışını ve mevcut sorunların devlet düzeyinde çözülmesi gerektiğini sergilemektedir.</p>
				<p class="normal">Kürt sorunu hepimizin, tümüyle toplumun sorunudur. Elbirliğiyle, anlayış ve demokrasi ortamında, kararlılıkla çözeceğimiz sorundur.</p>
				<p class="sagnormal">12 Nisan 1992</p>
				<p class="normal1">Güneydoğu Gerçekten “Yerinde” Duruyor mu?</p>
				<p class="normal">Toplumların ve yönetimlerin, devekuşu politikasıyla başarıya ulaştıkları henüz görülmüş değildir. Gerçekleri yok saymak için başını kuma gömenler, ister ülke yönetsinler, ister spor kulübü, isterse de apartman yöneticisi olsunlar, sonuç değişmez. Sonuç hem kendileri için, hem de yönettikleri memleket, kulüp ya da apartman için kayıptır, zarardır, bazen kargaşadır.</p>
				<p class="normal">“Güneydoğu’da eşkıyanın beli kırılmıştır”, “devlet duruma hâkimdir”, “sorunlar çözüm yoluna girmiştir,” vb., vb., vb...</p>
				<p class="normal">Türkiye’yi yönetenler bunları yıllarca tekrarlamışlardır. Tekrarlamaktadırlar. Gözümüzün içine baka baka bizi yanıltmışlardır. Kendilerini aldatmışlardır.</p>
				<p class="normal">Türkiye’yi yönetenler, kendilerine sual edildiğinde, “Ne olmuş Güneydoğu’ya, Güneydoğu yerinde duruyor, gidin bakın!” diyebilmişlerdir.</p>
				<p class="normal">Yıllarca süren bu rahatlığın, umursamazlığın, “sorunu çözdük, çözüyoruz” benzeri lafların hem nedeni hem de başlıca sonucu, Türkiye’yi yönetenlerin düşünce tembelliği ve çözüm fukaralığı olagelmiştir. Türkiye’nin ve insanların ödediği fatura her gün biraz daha büyümüştür. Toplumun içine sürüklendiği tehlikeler artmıştır.</p>
				<p class="normal">Gerçekten, Güneydoğu “yerinde” mi duruyor?</p>
				<p class="normal2">Ciddiyet İhtiyacı</p>
				<p class="normal">“Devlet” tanımının klasik bir koşulu, “yurttaşını koruyabilmektir.”</p>
				<p class="normal">Yurttaşının canını, malını güvence altında tutamayan devlet olmaz. Güneydoğu Anadolu’da, kimsenin can güvenliği yoktur. Bir kentten diğerine, köyden kasabaya yolculuk yapabilmek, eşkıyanın insafına kalmıştır. Devlet, yollarda, sokaklarda, kentlerde, kasabalarda ve köylerde yurttaşın güvenliğini sağlamaktan uzaktır.</p>
				<p class="normal">“Devlet” tanımının bir başka klasik önkoşulu, “sınırlarını koruyabilmektir.”</p>
				<p class="normal">Devleti tarif eden, onun sınırlarıdır; devlet olmak, kendi sınırları içindeki egemenliğin ifadesidir. Kendi sınırlarını koruyamayan bir devlet, doğal olarak, sınırları içindeki egemenliğinden kaybetmiş bir devlettir.</p>
				<p class="normal">Türkiye, Güneydoğu’daki sınırlarını koruyamayan bir zaaf içindedir. Komşu ülkelerden yola çıkmış silâhlı gruplar, rahatça Türkiye sınırını aşarak her tür saldırıyı Türkiye içinde düzenlemektedir. Günümüzün düşündürücü gerçeği, Türkiye’nin kendi sınırlarını koruyacak güçten yoksun bulunmasıdır.</p>
				<p class="normal">“Devlet” tanımının bir başka önkoşulu, devletin, “kendi organizasyonunu, kendisi için çalışanları ve maddi varlığını” koruyabilmesidir.</p>
				<p class="normal">Memurunun, öğretmeninin, devlet kurumlarındaki personelinin güvenlik içinde çalışmasını sağlamak, devlet olabilmenin ifadesidir. Adalet, eğitim, sağlık, maliye gibi devlet organizasyonlarının sürekliliği, devletin varlık işaretidir. Enerji santralleri, sulama tesisleri, okullar, hastaneler gibi kamu varlığının her tür tehlikeden, hattâ tehlike kaygısından uzak kalabilmesi, dokunulmaz olabilmesi, devletin doğal yansımasıdır.</p>
				<p class="normal2">Gerçeklerin Fotoğrafı</p>
				<p class="normal">Sıradan bir ülkede, sıradan bir devlet, kendi insanlarının can güvenliğine sahip çıkar. Köyünde, mahallesinde, yollarında insanlar kaderlerine terk edilmez.</p>
				<p class="normal">Sıradan bir ülkede, sıradan bir devlet, sınırlarını korur. Silâh taşıyan araçların, silâhlı grupların bu sınırları aşmasına sıradan bir devlet izin vermez.</p>
				<p class="normal">Sıradan bir ülkede, devlet, kendi organizasyonunu gerçekleştiren insanları ve bu organizasyonun maddi altyapısını güvence altında tutar.</p>
				<p class="normal">Türkiye’nin güneydoğusunda, “devlet” olabilmenin hangi önkoşulu geçerli kalabilmiştir, düşünmek gerekiyor:</p>
				<p class="normal">Türkiye’nin devleti ve bu devletin sorumluları, insanımıza mı sahip çıkabilmektedir?</p>
				<p class="normal">Sınırlarımızı mı koruyabilmektedir?</p>
				<p class="normal">Devletin temel görevlerini mi sürdürebilmektedir?</p>
				<p class="normal">Doğru yanıt, üç kez “hayır”dır.</p>
				<p class="normal">Sorun, şu hükümet iyi yaptı, başkası kötü yaptı sorunu değildir. Kuşkusuz herkes olumlu bir şey yapmak istedi.</p>
				<p class="normal">Ama sonuç, kimsenin bir şey yapmadığını, yapmışsa da başaramadığını gösteriyor.</p>
				<p class="normal">Güneydoğu Anadolu sorunlarını çözmek şöyle dursun, çözmeye başlamak için “ciddiyet” gerekir. Ciddiyet, yani “devekuşu politikasının” terk edilmesi. Ciddiyet, yani çok ve boş konuşmaktan vazgeçilmesi. Ciddiyet, yani gerçekçi olarak belirlenmiş sorunlara düşünerek, tartışarak, planlayarak çözüm üretilmesi.</p>
				<p class="normal1">Güneydoğu’daki Peynir Gemisi Nasıl Yüzer?</p>
				<p class="normal">Önce doğru saptamalar gerekiyor. Çünkü Türkiye’yi yönetenler, Cumhurbaşkanı’ndan geçmişteki ve şu andaki Başbakan’ına, Başbakan Yardımcısı’ndan ülkeyi yöneten koalisyon ortaklarına kadar, ne demişlerse yanlış çıkmıştır. Ne yapmışlarsa yanlış olmuştur. Üstelik bu yanlışların şakası yoktur. Yanlışların faturası, ülke bütünlüğünün gündeme gelmesidir; can güvenliğinin, sınır güvenliğinin perişan halidir; toplumun içine düşmanlık tohumlarının serpiştirilmesidir; toplumun, demokrasiye lâyık olanlar ve olmayanlar diye hükümetler tarafından fiilen ikiye bölünmesidir; “olağanüstü hal” beceriksizliğidir; bütün bunların sonucunda, vatan görevine gidip de geriye cenazeleri gelen gencecik askerlerdir; Güneydoğu’da akan kandır.</p>
				<p class="normal">Önce doğru saptama, yani Türkiye’yi yönetmiş olanların ve halen yönetenlerin Güneydoğu politikalarında iflâs etmiş oldukları gerçeği.</p>
				<p class="normal2">“Yaptırtmayız” Edebiyatı</p>
				<p class="normal">1) Türkiye’yi yönetenler, “Sınırlarımızın ötesinde bir devlet oluşumuna izin vermeyiz; kimseye devlet kurdurtmayız!” politikasına kendini bağlamıştır. Bunu bütün dünyaya ve Türkiye’ye ısrarla, ısrarla tekrarlamıştır.</p>
				<p class="normal">Türkiye’yi yönetenler, ülke sınırlarının dışındaki bir oluşumu engelleyecek güce de, kararlılığa da, belki haklılığa da sahip bulunmadıklarını görmemişlerdir.</p>
				<p class="normal">Sonuçta, zaten aylardır, “Ben geliyorum” diye bangır bangır mesaj veren oluşum gerçekleşmiştir. Türkiye’nin “yaptırtmayız” eksenindeki dış politikası iflâs etmiştir. Dünya ve bölge önündeki imajı, çaresizliğin rengiyle bezenmiştir. Toplum, yöneticileri tarafından kendine ısrarla inandırılan bir inancın boş çıktığını görmüştür. Bu boşluğa tanık olmanın moralsizliğine, hayâl kırıklığına, özgüven kaybına sürüklenmiştir.</p>
				<p class="normal">2) Türkiye’nin sorumluları, “yaptırtmayız, kurdurtmayız” derken, nelerine ya da neye güvenmiştir?</p>
				<p class="normal">Böyle bir beyan ya da politika, bir devletin gereğinde güç kullanarak sınır ötesindeki oluşumu engelleme kararlılığının ifadesi olabilir. Türkiye’nin konumu bu değildir:</p>
				<p class="normal">Bizi yönetenlerin söz konusu beyanları ve büyük lafları, “müttefiklerimizin” Türkiye’ye verdikleri “güvencelerin” yansıması olarak, yöneticilerimiz tarafından dünyaya ve bizlere tekrarlanmıştır. Yöneticilerimiz, bu “ikinci elden” güvencelere safça inanmış ve toplumu inandırmaya çalışmıştır. İşin acıklı yanı, bunlara hâlâ inandıklarına bizleri inandırmaya çalışmaktadırlar. Hükümet, hâlâ, abd’nin, İngiltere’nin, Fransa’nın, vb.’nin “bağımsız Kürt devleti kurdurtmayacağını” bize anlatabilmektedir.</p>
				<p class="normal2">“Tanınma” Olayı</p>
				<p class="normal">3) Oysa devlet artık kurulmuştur. Kurulacağı zaten uzun süredir belliydi; geçtiğimiz nisan ayında ise kesinlik kazanmıştı. Sayın büyüklerimiz hazırlıklı olsunlar: Bizim Kıbrıs “federe” Türk devleti nasıl uluslararası “tanınma” talep etmişse ve nasıl Türkiye Cumhuriyeti, Kıbrıs Federe Türk Devleti’ni “tanımışsa” şimdi başkaları da “Kürt Federe Devleti’nin” tanınma talepleriyle karşılaşacaktır. Ve belki de bunu kabul edenler olacaktır.</p>
				<p class="normal">4) Türkiye’nin “Çekiç Güç” karşısında izlediği politika bir başka ilginç konudur. İlk oluştuğunda Türkiye’nin bâzı sorunlarına da çözüm getirdiği söylenebilir. Ne var ki, sıra Çekiç Güç’ün süresini uzatmalara geldiğinde, bu Çekiç Güç’ün, sonuçları bakımından, Kuzey Irak’ta Kürt Devleti oluşumuna doğrudan bir katkı olduğu, bu oluşumu mümkün kıldığı, belki de öngördüğü, açıkça ortaya çıkmıştır. Bütün dünya bunu saptamıştır, dünya basını aylardan beri bunu yazmaktadır. Türkiye’yi yönetenler ise, her nedense, Çekiç Güç’ün işlevi ile Kuzey Irak’taki devlet oluşumu arasındaki bağlantıyı görmemekte direnmiştir.</p>
				<p class="normal">Bunun izahı kolay değildir. Yöneticilerimiz bağımsız devlet oluşumuna (beyan ettikleri üzere) karşı iseler, o zaman, bu oluşumu mümkün kılan temel etkene, Çekiç Güç’e, Türkiye’nin katkısını nasıl verebilmiş, oluşumunun sorumluluğunu Türkiye’nin de paylaşmasını nasıl kabul etmişlerdir?</p>
				<p class="normal">Üstelik koalisyon hükümetinin her iki ortağı da, muhalefetteki dönemlerinde Çekiç Güç’ün varlığına şiddetle karşı çıkmıştır. Sonra, iktidara gelince bu sözlerini unutuvermiştir. Politikasını “neden” değiştirdiğini ise zahmet edip topluma anlatmamıştır.</p>
				<p class="normal2">Kendimizi Kandırmak</p>
				<p class="normal">5) Bir toplumun, bir yönetimin, bir insanın başkalarını kandırması ayıptır. Ama bunun bile, çirkin de olsa bir mantığı bulunabilir.</p>
				<p class="normal">“Kendi kendini kandırmak” ise, kandırmanın en çaresiz türüdür. Türkiye’yi yönetenler, bu çaresizliği hâlâ sürdürmekte, sergilemektedir:</p>
				<p class="normal">İnanılır gibi değil ama, Türkiye’nin hükümeti, “Irak’ta oluşan bağımsız devlet değil, federe devlet, hem zaten oralarda özerklik uygulaması vardı” diyebilmektedir. Böylece, herhalde, kendi politikalarının iflâsını başkalarından ve kendinden gizlemektedir.</p>
				<p class="normal">Bir başka garip beyan, Türkiye’nin, “... Irak’ın toprak bütünlüğüne ne kadar önem verdiği, sahip çıktığı, savunduğu” üzerinedir. Bir yandan, bu bütünlüğü ortadan kaldıran, Irak’ı “paraleller arasında” üçe bölen, Irak’ın egemenliğini üst ve alt kesimlere girmekten yasaklayan Çekiç Güç’e kendi katkını getireceksin. Öte yandan, aynı Irak’ın “bütünlüğünü” savunmaktan söz edeceksin. Sonra da Türkiye’nin öbür ülkelerden saygı görmesini, sözlerinin ciddiye alınmasını, uluslararasında saygın bir yer bulmasını bekleyeceksin.</p>
				<p class="normal">Hele hâlâ tekrarlanan o, “abd güvence verdi, İngiltere güvence verdi, bağımsız Kürt devleti olmayacak...” beyanları... Yukarıda belirtildiği gibi, yöneticilerimiz bizi kandırmayı amaçlasalar, neyse. Asıl düşündürücü olan, bizzat kendilerini kandırmakta olmaları.</p>
				<p class="normal">Hem sonra, Türkiye’nin hükümeti, Kuzey Irak’taki Kürt oluşumu ve Türkiye’nin yaklaşımı konusunda müttefiklerimizin hangi önceliklere ve tercihlere sahip olduğunu, kamuoylarının hangi şartlanmalar altında olduğunu herhalde biliyor. Bilmek için, devlet istihbaratı da gerekmiyor. Batı basınını, radyo ve televizyonlarını, Avrupa Parlamentosu, Avrupa Konseyi gibi kurumlardaki tartışmaları bir ölçüde izlemek bile yeterli.</p>
				<p class="normal2">Yeniden Düşünmek</p>
				<p class="normal">Türkiye için konu, bir “dış sorundan ibaret” değil elbette. Kendi toplumumuza ait sıkıntıların bir fonksiyonu niteliğiyle de, Kuzey Irak’taki devlet oluşumu bizi ilgilendiriyor.</p>
				<p class="normal">Bu çerçevede olaya baktığımızda, iç ve dış boyutlarıyla nasıl bir yaklaşım öngörülebilir?</p>
				<p class="normal">1) Türkiye’nin toplumuyla ve toprağıyla bütünlüğü, Güneydoğu politikalarının yalnızca temel taşı değildir. Aynı zamanda, Türkiye’nin üzerinde en küçük bir “kaygıya” sahip olmadığı, olmayacağı bir vakıadır. Bu gerçeğin bilinmediği izlenimini, kaygılar taşındığı izlenimini vermek, tartışmalara davet olabilir:</p>
				<p class="normal">“Kuzey Irak’ta bağımsız devlet oluşumu gerçekleşirse, Türkiye’ye dönük toprak talepleri başlar” gibi bir kaygıyı devletin en üst düzeylerinden dillendirmek, tümüyle yanlıştır.</p>
				<p class="normal">Bu tarz talepler olur ya da olmaz. Bunun kararı, sorumluluğu, yol açacağı tepkilerin maliyetiyle birlikte, olası talep sahiplerinin sorunudur. Türkiye’nin benzer dış talepleri geri çevirecek ve böyle bir talepte bulunmanın bedelini talep sahiplerine ödettirecek güçte olduğuna kimse kuşku duymamalıdır. Bizim de en küçük bir kaygımız bulunmadığını herkes bilmelidir. “Kürt devleti oluşursa, bu toprak taleplerine uzanır” demek ve bunu özel bir sorun yapmak, kendimize karşı haksız bir güvensizliktir. Türkiye, en güçlü dönemindeki Stalin’in ve koca Sovyetler Birliği’nin benzer taleplerine, en güçsüz olduğu bir sırada ve tek başına karşı koyabilmiş bir ülkedir.</p>
				<p class="normal">2) “Kuzey Irak’ta bağımsız devlet oluşursa, Türkiye’nin Kürt kökenli yurttaşlarına bir çekim alanı yaratır, bölücü ve ayrılıkçı eğilimleri güçlendirir” kaygısı, –bizim asgari bir akla ve akılcılığa sahip olmamız koşuluyla– bir başka yersiz kaygıdır:</p>
				<p class="normal">Sorun, insanlarımızı bölücü ve ayrılıkçı akımların etkisine girmeyecek düzeyde ekonomik koşullara, ülkenin her yanında olandan daha eksik kalmayan demokratik haklara, onları maceracılığa sürüklenmekten alıkoyan bir ortama kavuşturmaktır. Benzer sorunların çözümü, dünyanın her yanında böyle olmuştur. Koyu bir çaresizliğe mahkûm edilmedikçe, kimse, ırk temelindeki birliktelikler peşinde bir bilinmezliğe koşmaz.</p>
				<p class="normal">Bunun en ciddi ve olumlu bir örneği Türkiye’de yaşanmıştır: Türkiye’nin çok sayıda Arap kökenli yurttaşı vardır; Türkiye’nin her vatandaşı gibi, ülkenin asli sahibidir; büyük bir kesimiyle, Türkiye coğrafyasına sonradan katılan Hatay’da yaşamaktadır. Ama hiçbir dönemde, komşu Arap ülkelerinin çekim alanına girmemiştir.</p>
				<p class="normal2">Dost mu, Düşman mı?</p>
				<p class="normal">“Yaptırtmayız, kurdurtmayız” benzeri, başkalarının beyanlarından mülhem sözler Türkiye’nin hükümetlerinde ne kadar yankılanırsa yankılansın, gerçek şudur: Hele günümüzün koşullarında, hemen hiçbir ülke, komşu topraklarındaki bir devlet oluşumunu tek başına durdurtacak güce sahip değildir. Tek yol zor kullanmaktır ki, bunun da başka faturaları olur.</p>
				<p class="normal">Kuzey Irak’taki oluşum karşısında Türkiye’nin zor kullanıp engellemek gibi bir yaklaşımı bulunmadığına göre, doğru politika, şöyle gözükmektedir:</p>
				<p class="normal">Kuzey Irak’taki Kürt devleti oluşumunun “muhtemel bir düşmana” dönüşebileceği varsayımıyla her türlü önlemi almak, buna karşılık, “olası bir dost olabileceğini” de bilerek dostluğun yollarını da açık tutmak.</p>
				<p class="normal">Burada, “Federe Kürt Devleti pkk ile dövüşüyor, onu yok edecek” benzeri gerekçelerden hareket etmiyoruz. Kaldı ki, bu haberlerin doğruluğu ve çapı konusunda kuşkular var. Örneğin, dikkatle izlemeye çalıştığımız ve Kuzey Irak’ta kuş uçsa haberini veren bbc, Amerika’nın Sesi, cnn gibi yayınlarda, her nedense, bizdeki gibi, “Peşmergeler, pkk ile savaşıyor” haberleri hemen hiç yer almadı. Ancak Kuzey Irak’taki bir devlet yapılanmasının, kendi egemenliğine ve düzenli ordusuna “rakip” bir egemenlik ve silâh odağını kabullenmesi herhalde zor olacaktır.</p>
				<p class="normal2">Bizim Sorunumuz</p>
				<p class="normal">Bizim sorunumuz, bizim çözümümüz, öncelikle kendi topraklarımızın içindedir.</p>
				<p class="normal">Türkiye’yi yönetenler, kendi sınırlarımızı korumak, kendi ülkemizde can güvenliğini sağlamak, teröre karşı en etkili önlemleri almak sorumluluğundadır.</p>
				<p class="normal">Türkiye’yi yönetenler, ne yazık ki, toplumu ve ülkeyi istemeyerek de olsa iki ayrı kategoriye bölmektedir.</p>
				<p class="normal">Ülkenin bir kesiminde, tam on üç yıldan beri, ülkenin öbür kesimlerindekinden ayrı bir hukuk düzeni, yönetim sistemi ve hayat tarzı geçerlidir. Türkiye’nin öbür kesimlerinde var olan insan hakları ve demokrasi, Türkiye’nin bu kesiminden on üç yıldan beri esirgenmiştir.</p>
				<p class="normal">Esirgenmiştir de ne olmuştur?</p>
				<p class="normal">Halkı bezdiren, buna karşılık terörizmi ortadan kaldıramayan, tam tersine, bezdirdiği halkı kendi safına çekebilmesi için şiddet eylemcilerine ortam sağlayan bir uygulama, insanlarda “fiilen” ikinci sınıf yurttaş sayıldıkları izlenimini yaratan bir düzen, sürüp gitmiştir. Bu özellikleriyle, şiddetin yaygınlaşmasında, kanın akmasında, davul zurnayla vatan hizmetine gönderdiği çocuklarının cenazesini karşılayan insanların acılarında, bu anlayış ve düzen, temel bir neden olabilmiştir.</p>
				<p class="normal2">Aklın Zamanı</p>
				<p class="normal">Türkiye artık akılcı olabilmelidir. İçi boş “yaptırtmayız, ettirtmeyiz” laflarıyla toplumu şartlayıp sonra çaresizlikle el kavuşturmanın yol açtığı moral yıkımlarının ve çaresizlik duygularının sorumlusu olan hükümetler, gerçekten sorumluluklarını bilmelidir.</p>
				<p class="normal">Sapı samandan ayırmaktan âciz “olağanüstü hal” uygulamaları, artık terörle mücadeleyi kolaylaştırırken, insan haklarını ve demokrasiyi yok etmeyecek, toplumu fiilen bölmeyecek yöntemlere dönüşebilmelidir.</p>
				<p class="normal">Türkiye’nin bunları başaracak birikime de, güce de sahip bulunduğuna inanıyoruz.</p>
				<p class="normal">Yeter ki Türkiye’nin sorumluları da inanabilsin, daha önemlisi, yapabilsin.</p>
				<p class="sagnormal">11 Ekim 1992</p>
				<p class="normal1">“Kızılderililere Karşı Kovboylar” Yanlışı</p>
				<p class="normal">Tartışmayı, ortaklaşa düşünce geliştirmeyi, hele tartışarak değişim yapmayı sevmiyoruz...</p>
				<p class="normal">“gap televizyonundan Kürtçe yayın konusunu bir düşünüp tartışalım” diyen Sayın Cumhurbaşkanı neden böylesine hoşgörüsüzlükle, hattâ tepkiyle karşılandı?</p>
				<p class="normal">Çünkü biz, bu tür konuları toplumun ortak birikiminde yoğurup ortaklaşa biçimlendirmeye alışık değiliz. Ya neye alışığız? Değişimin, “hükümet tasarısı” olarak, ansızın ve tepeden inme yapılmasına alışığız.</p>
				<p class="normal">Yani “büyüklerimiz,” bizim için neyin iyi olduğunu oturup düşünecek. Sonra bunu bir “kanun tasarısına” dönüştürecek. Toplumun tartışmasına açmaya, hattâ partilerden etraflı görüş istemeye ne gerek var? Meclis’e gönderip otomatiğe bağlı oylarınızla yasalaştırırsınız, olup biter. Biz böyle görüp böyle bilmişiz. Böylesine derin saygı göstermişiz.</p>
				<p class="normal">Ama, “Şu konuyu bir tartışalım” diyen çıksa, Kürtçe yayında olduğu gibi, işten uzaklaştırmanın yargı gözetimine bağlanması gibi, tartışmaktansa, dünyayı onun başına yıkmayı tercih ederiz.</p>
				<p class="normal2">Farklılaşma İhtiyacı</p>
				<p class="normal">Oysa tartışmaya, eleştiriye, aykırı düşünceye her zamankinden fazla ihtiyaç var. Durağan (statik) bir toplum özelliklerinden kurtulmak, demokrasiye ve gelişmeye yatkın “dinamik” toplum olabilmek, öncelikle buna bağlı.</p>
				<p class="normal">Ne var ki, son günlerde ve özellikle hayatı konu olan Güneydoğu sorununda ters yöndeki işaretler dikkati çekiyor. Eleştirinin, kendimizi sınamanın, aykırı düşüncenin özenle uzağında duruluyor. Yukarıdan gelen yönlendirmeleri sessiz bir kabulün, bir tür “üniformizmin” (tek şekle girmenin) alışkanlığı depreşiyor. Çoğunlukta ve geçerlikte olan yorumlara herkesin uyması bekleniyor. Herkes, sanki aynı şekilde düşünmek zorunda. Daha da tehlikelisi, kazara bu “ortak kabullenmenin” dışına çıkana, eleştirene, “Şu tarafı yanlış” diyene, neredeyse düşman diye bakılıyor.</p>
				<p class="normal">Hem de, egemen yorumun, ortak kabullenmenin, tartışılmayan “direktiflerin” bâzı özellikleriyle, topluma ciddi zarar vermelerine rağmen.</p>
				<p class="normal2">Tehlikeli Eğilimler</p>
				<p class="normal">Güneydoğu olayları ve ayrılıkçı terör, toplumda ortak kaygılara ve ortak tepkilere yol açtı. Bunların büyük bölümü bir sorumluluğun ve bilincin ifadesidir. Bir başka bölümü ise oldukça düşündürücüdür ve ciddi çözümleme gerektirir.</p>
				<p class="normal">Tırmanan teröre karşı toplumda ortak bir duyarlılığın gelişmesi, kendi hayatını toplum için tehlikeye atan güvenlik güçlerine sahip çıkılması, onlara destek verilmesi doğaldır ve olumludur.</p>
				<p class="normal">Ne var ki, gerekli ve doğru olan bu moral desteğin, “polislere eşlik ederek halkın terörist yakalamasına” dönüşmesi, fevkalâde düşündürücüdür. Tatsız örneğini geçenlerde yaşadık, kendini gönüllü polis gücü sanan ve “terörist yakalamaya” kalkışan bir kalabalık, masum bir genci neredeyse linç ediyordu.</p>
				<p class="normal">Daha da düşündürücü olan, siyasal irade temsilcilerinin, ölçüsüz beyanlarda, halkı adetâ bir “polisin görevlerini üstlenmek” misyonuna özendirmeleridir. Öyle bir hava yaratılmaktadır ki, sanki her yurttaşın kendi başına gönüllü bir polis olarak terörist peşine düşmesi onun üzerine vazifedir. Bu özendirmeyi, bu oluşumları tehlikeli bulup eleştirenler ise, “terörizmin yandaşıdır. Halk-devlet birlikteliğinin düşmanıdır,” vb.</p>
				<p class="normal">Türkiye, böyle bir çarpık yaklaşımın acı sonuçlarını yakın geçmişte yaşadı. 12 Eylül öncesinde, polisin gönüllü yardımcısı olarak kendine misyon tanıyan ve o günkü siyasal iradenin hoşgörüsünü, onayını, hattâ desteğini bu misyona sağlayabilen sivil gruplar, Türkiye’nin kargaşaya sürüklenmesinde başlıca bir etken olmuştu.</p>
				<p class="normal">Benzer oluşumları iyi niyetle bile olsa bugün de özendirmek, yanlıştır. Geçmişten ders alınmadığının işaretidir. Hükümetin ciddiyetle karşı çıkması gereken bir oluşumdur.</p>
				<p class="normal2">Irkçılık “Virüsü”</p>
				<p class="normal">Güneydoğu olaylarının ve tırmanan terörün çok dikkatle incelenmesi gereken bir başka sonucu var:</p>
				<p class="normal">Güneydoğu’daki pkk terörünün özünde bir ırkçılık-milliyetçilik hareketi olması, kaçınılmaz şekilde, aynı özellikli tepkilere yol açıyor. Etki-tepki süreci, ırk ve milliyet temelinde gelişiyor.</p>
				<p class="normal">Önceki bir yazımızda etraflı incelemiştik: “Milliyetçilik,” bir ülkede yaşayan insanların “ülkenin dışına dönük” yaklaşım özelliğiyse, birçok durumda olumludur: Milli mücadele dönemi, Kıbrıs Harekâtı, dış tehdide ve sömürüye direnme, vb.</p>
				<p class="normal">Ama aynı “milliyetçilik,” bir ülkenin “kendi içinde,” o ülkedeki toplulukların “birbirine karşı” kullanılmaktaysa, sonuç hemen her zaman felâkettir.</p>
				<p class="normal">Şu sıralarda, böyle bir sürecin eşiğinde gözükmekteyiz; Güneydoğu’dan gelişen ırkçı-milliyetçi hareket, kendi karşıtını yaratmanın işaretlerini veriyor.</p>
				<p class="normal">Son zamanlarda âdet oldu, futbol maçlarına İstiklal Marşı’yla başlanıyor. Ama bunun ardından bazen, Türkiye’nin bir belirli etnik gruba “mezar olacağı” sloganları duyuluyor. İnsanların “ırkı” ölçü alınarak onlarla iş yapılmasının ya da onlara iş verilmesinin az da olsa işaretleri görülüyor. Daha da tehlikelisi, farklı kökenlere sahip insanlarımızın yan yana yaşadıkları kırsal yörelerden, kolektif bir korkunun geliştiği haberleri geliyor.</p>
				<p class="normal">Bütün bunlar, ırkçı-ayrılıkçı hareketin bir bakıma kaçınılmaz olan tepkileridir. Aslında, ırkçı-ayrılıkçı hareketin isteyip de henüz yaratamadığı sonuçlardır.</p>
				<p class="normal">Türkiye’yi yönetenler, tepki özelliğindeki bu milliyetçilik havasına kendini kaptırmaktan toplumu sakınmalıdır. Mehter marşlı devriyeler ya da ölçüsü kaçmış bir milliyetçilik söylemi, Güneydoğu’daki ırkçı-ayrılıkçı hareketin oyununa gelmekten, onun ateşini körüklemekten başka bir şey değildir.</p>
				<p class="normal">Toplumun soğukkanlı değerlendirmeye, ölçülü davranmaya, tepkiden sakınmaya ihtiyacı var. Bunları topluma telkin edebilecek olan, bunun sorumluluğunu taşıyan, hükümettir.</p>
				<p class="normal">Bir başka yanlış, insan hakları konusunda dikkati çekiyor:</p>
				<p class="normal">Son günlerde yaratılan hava nedeniyle, insan haklarından söz etmek, bu alanda duyarlı olmak, neredeyse suç sayılıyor.</p>
				<p class="normal">Özellikle bâzı siyasal çevrelerden şöyle bir mantık geliştiriliyor: Terörizmle mücadele edilen bu ortamda insan haklarını konu yapmak, terörle mücadeleyi sürdüren güvenlik güçlerinin şevkini kırmaktır; onların elini kolunu bağlamaktır. Kaldı ki, halk bu mücadeleyi destekliyor, öyle insan haklarına falan aldırmıyor.</p>
				<p class="normal">Bu son derece tehlikeli bir mantıktır. Özellikle de, insan haklarının başlıca savunucusu olan shp’nin şimdi hükümet icraatında yer alması nedeniyle, insan hakları konusundaki kamuoyu duyarlılığının azaldığı bir dönemdeyiz. Dolayısıyla, “insan hakları ihlaline göz yumulmazsa, terörle etkin mücadele edilemez” mantığı daha kolay gelişiyor, daha fazla kabul görüyor.</p>
				<p class="normal">Bu tuzaktan kendimizi ve Türkiye’yi sakınmak gerekir:</p>
				<p class="normal">İnsan haklarını göz ardı eden yöntemler, terörle mücadeleyi kolaylaştırmak şöyle dursun, bilâkis ayrılıkçı teröre güç katıyor. Söz konusu yöntemler teröristten çok halkı rahatsız ettiğinden ayrılıkçı teröre kitle desteği yaratıyor. Tüm devlet sorumluları bu desteğin arttığına işaret ediyor.</p>
				<p class="normal">İkincisi, insan haklarını gözetmeyen yöntemler dünya kamuoyunda Türkiye’nin karalanmasına, terörün ise kendine mazeret yaratmasına imkân veriyor. “İnsan haklarını çiğneyen Türkiye” imajı bol bol işlenerek Türkiye’nin önüne engel çıkarılması, ayrılıkçı terörün ise dış desteklerini artırması kolaylaştırılıyor. Çoğu konuda Türkiye’ye karşı haksızlık yapan, çarpık bakmaya yatkın olan Batı kamuoyu, insan hakları nedeniyle haklı bir nokta yakalıyor, bununla haksızlıklarını besliyor.</p>
				<p class="normal">Günümüzün siyasal sorumluları, insan haklarına özellikle Güneydoğu’da ve özellikle terörle mücadelede her zamankinden fazla sahip çıkmak durumundadır.</p>
				<p class="normal">Aksi halde, kaybeden Türkiye olmaktadır; ayrılıkçı teröre karşı verdiğimiz mücadele olmaktadır.</p>
				<p class="normal">Türkiye, güneydoğusundaki ırkçı-ayrılıkçı hareketin yol açtığı kritik bir dönemden geçmektedir. Bu dönemin, “tartışmaya açılan cesur düşüncelerle” değil de, direktiflerle aşılması beklenemez.</p>
				<p class="normal">Kolaycı ve çoğu yanlış formüllere, hazır yorumlara herkesin uyum göstermesiyle değil, her şeyin tartışılmasıyla, eleştirinin süzgecinden geçmesiyle, aykırı düşüncelerle sınanmasıyla Türkiye düzlüğe çıkar.</p>
				<p class="normal">Yoksa yeni düşünceleri tanışmaya açanlara kızalım; polisin görevlerini halka paylaştıralım; bol bol mehter marşı çalalım; insan hakları ihlaline göz yummayı terörle mücadelenin önkoşulu sanıp aksini söyleyenleri güvenlik güçlerinin şevkini kırmakla suçlayalım; sonuçta da, terör ve ayrılıkçılık başını alıp giderken biz yerimizde sayalım.</p>
				<p class="normal">Türkiye bu yanlışlara düşmemelidir.</p>
				<p class="normal">Bu çok önemli, çok hayati konuyu, “Kızılderililere karşı kovboyların mücadelesi” mantığına sıkıştırmayalım.</p>
				<p class="sagnormal">26 Nisan 1992</p>
				<p class="normal1">GÜNEYDOĞU</p>
				<p class="normal1">Çözüm: Düşünme Eksiği</p>
				<p class="normal">2935 sayılı ve 25 Ekim 1983 tarihli “Olağanüstü Hal Kanunu”nun “Kapsam” başlıklı 2. maddesinde, yasanın özü şu sözcüklerle açıklanıyor:</p>
				<p class="normal">“Bu kanun... temel hak ve hürriyetlerin nasıl sınırlanacağı veya nasıl durdurulacağına... ilişkin hükümleri kapsar.”</p>
				<p class="normal">Şiddet hareketleriyle, ırk özellikli bölücü ve ayrılıkçı akımlarla dünyada ilk karşılaşan, tek karşılaşan ülke Türkiye değildir. Ama Türkiye, bir özelliğiyle “ilk” ve “tek”tir:</p>
				<p class="normal">“Temel hak ve hürriyetlerin nasıl sınırlanacağı ve durdurulacağına” dair ve yasayı esas alarak, şiddetle mücadelesini çok büyük ölçüde bu yasanın anlayışına bina ederek, kendi düşünce ufkunu böyle bir anlayışla sınırlayarak “bölücü ve ayrılıkçı şiddeti” alt edeceğini sanan ilk ve tek örnek, Türkiye’dir.</p>
				<p class="normal">Dokuz yıldır uygulanan ve verdiği başarılı (!) sonuçlar ortada olan “Olağanüstü Hal Yasası” yöntemi, belirli bir “mantığın” ifadesidir. Bu mantık, halkın, sıradan yurttaşın “demokratik hak ve hürriyetinin” sınırlanmasıyla şiddet oluşumunun engelleneceği mantığıdır. “Mefhumu muhalifinden” bakarsak, halkın, sıradan vatandaşın, demokratik hak ve hürriyetlerine sahip olduğu ölçüde teröre destek vereceği varsayımı bu mantıkta vardır.</p>
				<p class="normal">“Yanlış-doğru” gibi soyut tanımlardan sakınarak söylenebilecek olan şudur: Türkiye’nin Güneydoğu sorununa yaklaşımdaki temel yöntem, temel “mantık,” son derece başarısız kalmıştır; amaçladığı sonuçların tümüyle tersine yol açmıştır; terörü önlemek yerine, terörün oluşumunu kolaylaştırmak, bölücülüğe zemin hazırlamak gibi bir işlev taşımıştır.</p>
				<p class="normal">Aynı mantık, aynı ters sonuçları, sadece bizde değil, dünyadaki birçok örneğinde de yaratmıştır.</p>
				<p class="normal">Türkiye’mizdeki soruna, yakından bakmaya çalışalım:</p>
				<p class="normal2">“Niyet” Olayı Değil</p>
				<p class="normal">Şimdi, belirtmek gerekir ki, ister geçmiş hükümetler, ister günümüzün hükümeti olsun, bu yanlış mantığa sarılanlar bir “iyi niyet eksiğinden” bunu yapmamıştır. Hükümetler ve ilgili bakanlar, halkın ve ülkenin yararını bunda gördükleri için böyle davranmıştır. Günümüzden örnek verirsek, İçişleri Bakanı Sayın Sezgin’in gecesini gündüzüne katarak, insancıl yaklaşımları öne çıkararak konuya eğildiğine tanık olmaktayız. Ama sonuç değişmiyor. Çünkü uygulanagelen politikanın temeli, felsefesi, mantığı yetersiz.</p>
				<p class="normal">“Temel hak ve hürriyetlerin sınırlanması ve durdurulması” öncelikli yöntem olunca, sorun daha da büyümüştür:</p>
				<p class="normal">1) “Olağanüstü Hal Kanunu” ve getirdiği mantık, şiddet eylemcisinin değil, esas olarak halkın, sıradan vatandaşın üzerinde etkilidir; bu amaçla biçimlenmiştir. Gerçekten de, halkı etkilemiş ama şiddet eylemleri üzerinde etkisiz kalmıştır.</p>
				<p class="normal">2) Olağanüstü hal uygulaması ve mantığı, “kurunun yanında yaşı da yakmaya” son derece yatkındır. Bu, şiddet eylemcilerinin arayıp da bulamayacağı kadar, şiddet oluşumunu besleyen bir özelliktir. Daha kolay açıklaması bakımından, aşırı bir örnek veriyoruz: Bir silâhlı eylemcinin peşindeki güvenlik güçleri, o kişinin bulunduğu köyü ya da bulunduğu varsayılan köyü sarmaktadır. Olağanüstü Hal Yasası’nın tanıdığı geniş yetkiyle, evleri basarak, insanları meydanlarda toplayarak sorgulama-arama işlemini başlatmaktadır. Olayın bünyesindeki gerilim, kaçınılmaz şekilde, vatandaşa kötü muamele edilmesine, baskıcı yöntemlere ortam hazırlamaktadır. Saatlerce soğukta bekletilen insanlar, tehditler, zor kullanımıyla evinden çıkarılanlar, bu yöntemde doğaldır. Sonuç olarak belki de bir evde terörist sanığı yakalanmaktadır. Ama diğer doksan dokuz evin insanları, uğradıkları baskı ve kötü muamele nedeniyle “şiddet eylemcilerine sempatizan” olmaya şartlanmakta, güvenlik güçlerine tepki duymaktadır. Yöntem, şiddet sempatizanlarını çoğaltarak, ele geçirdiği bir teröriste karşı 99 terör sempatizanı oluşturarak, belki 5’ini geleceğin teröristi yaparak, kurunun yanında yaşı da yakarak terör ve ayrılıkçılığı beslemektedir.</p>
				<p class="normal">Bu durumun, o yöntemin alternatifi elbette, “O zaman bırakalım, şiddet eylemcileri rahatça dolaşsın, rahatça saklansın” demek değildir. Alternatif, daha özenli, daha ustalıklı yöntemlerle olaya yaklaşmak, güvenliğe değil, teröre yarayan sonuçlardan sakınmaktır.</p>
				<p class="normal2">Düşünce Tembelliği</p>
				<p class="normal">3) Olağanüstü Hal Yasası, ilgili güvenlik güçlerine halkın üzerinde kullanabilecekleri neredeyse sınırsız bir yetkiyi, yaptıklarından sorumsuz olma özelliğini getirmektedir. İlk bakışta doğru gibi gözüken bu anlayış, sonuçları bakımından zararlı olmaktadır. Tehlike altında görev yapan güvenlik güçleri, kendilerine tanınmış aşırı yetkiyi, doğal olarak, ölçüsüz kullanmaya yönelebilmektedir. “İyi niyet-kötü niyet” olayı değil bu; koşullar ve ortamın bünyesinden kaynaklanan gerilim, her tür ölçünün aşılabilmesine, aşırı yetkilerin yanlış kullanımına kapıları açmaktadır. Bu sınırsız yetkiler de, güvenliğe değil şiddet eylemlerinin gelişmesine dönük sonuçlar vermektedir.</p>
				<p class="normal">4) Ve “olağanüstü halin” varlığı ve sürekliliği, hükümetleri “tembelliğe” yöneltti. “Olabilecek çözümü nasıl olsa uyguluyoruz” rahatlığı, siyasal sorumluların ufkunu daralttı. Yeni düşünce ve yeni çözüm üretmekten onları uzaklaştırdı. Böylece güvenliğe değil teröriste ve terörün yaygınlaşmasına, giderek, kitle tabanı oluşturmasına dönük gelişmeler karşısında hem siyasal sorumlular, hem de kamuoyu “rehavete” sürüklendi. Nasıl olsa olağanüstü hal vardı, nasıl olsa gereği düşünülmüştü. Şiddeti, şiddetin çok sayıdaki nedenini değil de, öncelikle halkı ve yurttaşı hedef almış yöntemler, olayın bugünkü acıklı özelliklerine ulaşmasını böylece kolaylaştırdı.</p>
				<p class="normal">Açıkçası, görünen köy, artık kılavuz gerektirmiyor.</p>
				<p class="normal2">Kısa Vadeli Sorun</p>
				<p class="normal">Şimdi, Türkiye’nin sorumluları, “olağanüstü halin devam etmesine” yeniden karar vermek durumunda. Hükümetin hazırlayıp her iki partiden bakanların imzaladığı bu öneri, iki gün sonra Meclis’te görüşülecek.</p>
				<p class="normal">Hükümetin bu girişimi, birkaç yönden düşündürücüdür, hattâ kaygı vericidir:</p>
				<p class="normal">1) Her şeyden önce, “çözümsüzlüğün çözümü” niteliğindedir; terörü engellemekte başarısızlığı, terörü yaygınlaştırmaya katkısı apaçık ortada olan bir yaklaşımın “devamlılığıdır.”</p>
				<p class="normal">2) Siyaseten “özürlü”, “eksik” bir girişimdir. Çünkü koalisyonu oluşturan iki partiden biri, shp, yıllardan beri olağanüstü halin devamına karşı çıkmıştır; bunun güvenliğe değil, şiddet eylemlerine katkı olduğunu görmüş, her düzeyde anlatmış, savunmuştur. Şimdi, bu anlayış sahiplerinin, hükümet üyesi olunca eski görüşlerinden vazgeçip olağanüstü halin devamını önermeleri, bu yolda çıkabilecek kararı inandırıcılıktan yoksun bırakır.</p>
				<p class="normal">3) Olayın doğru tartışılmasını engelleyen yanlış varsayımların, hattâ demagojilerin ortadan kalkması için hiçbir çaba gösterilmemiştir. Örneğin, hâlâ, “Olağanüstü hal devam etmezse, meydan teröristlere kalır, güvenlik güçleri, askerler bölgeye yollanamaz, teröristlerle mücadele edemez...” denilebilmektedir.</p>
				<p class="normal">Oysa Olağanüstü Hal Yasası’nın şiddet eylemleri tehlikesindeki bölgeye asker gönderip göndermemekle ilgisi yoktur. Askerin talep edilmesi ve yollanması, yürürlükteki eski bir yasa olan “İl İdaresi Yasası”nın 2. maddesi tarafından gerçekleştirilen bir yetkidir.</p>
				<p class="normal">4) Ve siyasi anlamda bir “yanlış” söz konusudur.</p>
				<p class="normal">Toplumda bunca tartışılan, üzerinde soru işaretleri bulunan, koalisyonun bir ortağınca reddedilen bir “olağanüstü hal” mutlak zorunluluk gibi görülmüşse ve ille de uzatılacaksa, bunu, olduğu gibi devam ettirmenin yanlışından ve tutarsızlığından bir ölçüde sakınmak mümkündü:</p>
				<p class="normal">Kapsam daraltılarak, sakin gözüken bâzı iller uygulamadan çıkarılabilirdi; uygulama süresi kısaltılabilirdi; Olağanüstü Hal Yasası’nın en fazla tepki uyandıran bâzı maddeleri ve uygulamaları kaldırılabilirdi.</p>
				<p class="normal">5) Bir de şunu eklemek gerekiyor: Olağanüstü halin kapsam, süre ve bâzı uygulamalarıyla sınırlanması, “çok yanlış bir iş” olsa, yanlışlığı görülse, bu, düzeltilemeyecek bir yanlış değildir. Yanlıştan dönmek, örneğin, kapsam dışı bırakılmış bir ili şiddet olayların çoğalması nedeniyle yeniden Olağanüstü Hal Bölgesi’ne dahil etmek, Meclis’in yetkisindedir; iki cümlelik bir kararın konusudur.</p>
				<p class="normal2">Sonuç</p>
				<p class="normal">Verdiği sonuçlar bakımından son çözümlemede şiddet eylemcilerini engelleyici değil, tam aksine, şiddet eylemlerinin kitle desteğini genişletici nitelikte gözüken bir durum karşısındayız. Ve bunun olduğu gibi devamı öneriliyor.</p>
				<p class="normal">Konunun çözümüne dönük orta ve uzun vadeli önlemlerin “düşünülmesine” bile, her nedense, bir türlü vakit bulunamıyor.</p>
				<p class="normal">Doğrudan terörizmi hedef alan etkin yöntemler gözükmüyor; bunca hükümet geldi geçti, şiddet eylemlerine roket ve ağır silâh sağlayanların rahatça Türkiye’ye girmelerini engelleyecek bir sınır korumasını hükümetler hâlâ planlayamıyor; şu teknoloji çağında, çaresizliği kabulleniyor; Türkiye’nin genişlemiş imkânlarından, her nedense, yararlanamıyor.</p>
				<p class="normal">Olayın “demokrasi ve insan hakları” boyutu, “dış politika” boyutu, radikal ekonomik yaklaşımlar, toprak düzeni ve derebeylik ile bağlantıları, planlı-programlı girişimler, her nedense düşünülmüyor. Nasıl olsa “büyüklerimiz bizden iyi bilir” şartlanmasıyla, nasıl olsa “olağanüstü hali uzatır, vazifemizi yaparız” anlayışıyla, düşünmeye gerek duyulmuyor, düşünmeye vakit bulunmuyor, düşüncenin ufku genişlemiyor.</p>
				<p class="normal">Bu arada, şiddet eylemlerinin önlenmesi, barışın ve bütünlüğün korunması için Türkiye’nin önündeki süre kısalıyor.</p>
				<p class="normal">Zihinlerimizi zorlamanın, yeni düşünceler üretmenin, düşünceleri hayata geçirmenin günlerindeyiz.</p>
				<p class="normal">Vakit çok geçmeden.</p>
				<p class="sagnormal">15 Mart 1992</p>
				<p class="normal1">Sorun “Apo’nun Ötesini” Görebilmek</p>
				<p class="normal">Son olayı değerlendirirken, biri “geçmiş,” öbürü “günümüze” ilişkin iki “gözlemler dizisi” dikkate alınabilir. Önce, “düne” bakalım:</p>
				<p class="normal">1) “Kürt sorununun,” Türkiye’nin güneydoğusunu teröre ve kana bulaştıran bir olaya dönüşmesi “rastlantı” değildir. Bu olayın tarihten kaynaklanmış özellikleri, sosyal yapının ürettiği nedenleri, Türkiye’yi yönetenlerin “yönetim zaafıyla” bağlantılı etkenleri, nihayet, yabancı ülkelerin Türkiye’ye dönük hesapları söz konusudur. Bütün bu faktörler birleşince, milliyetçi bir terör hareketi gelişebilmiş, bir ölçüde halk desteği oluşturabilmiş ve Güneydoğu’da binlerce insanın ölümüne yol açan silâhlı eylemlerini başlatabilmiştir.</p>
				<p class="normal">2) Güneydoğu, Osmanlı döneminde de Kürt beylerinin bölge halkı üzerinde kurduğu egemenliğe sahne olmuştur. Osmanlı Devleti, imparatorluğun başka yörelerinde ve özellikle Balkanlar’da feodal yapıları zaman içinde tasfiye eden, yöresel güç odaklarını etkisizleştiren bilinçli politikalar izlemiştir. Buna karşılık, Güneydoğu’nun feodal Kürt beyleri ile bölgenin yoğun Kürt nüfusu arasına Osmanlı Devleti girmemiştir. Devlet, kendi Kürt tebaasının yönetimini sanki beylere terk etmiştir.</p>
				<p class="normal">Balkanlar’da yaptığının aksine, devlet geçerlilikteki sosyal düzene ve toprak mülkiyeti yapısına dokunmamıştır. Böylece, bölgenin günümüze dek süren beylik-ağalık düzeni güçlenerek devam edebilmiştir.</p>
				<p class="normal2">Şiddet Eyleminin Sosyal Kaynağı</p>
				<p class="normal">3) Cumhuriyet yönetimi, ilginç bir şekilde, Osmanlı yaklaşımını sürdürmüştür. Merkezi devlete başkaldırmadıkça, Güneydoğu’nun beyleri ve ağaları, geleneksel feodal ilişkileri içinde, kendi halklarını kendi bildikleri gibi yönetmiş, bir bakıma sömürmüştür.</p>
				<p class="normal">4) Böylece, akrabalık, ırk, kan bağlarını güçlendiren, bu bağlardan kaynaklanmış değer yargılarını aynıyla yaşatan, sonuçta, büyük toprak sahipliği ve ağalık düzenini koruyan özellikler, Güneydoğu’da süreklilik kazanmıştır.</p>
				<p class="normal">5) Son çözümlemede ırkçı/milliyetçi nitelikte olan günümüzün şiddet hareketi, sosyal gücünü öncelikle bu yapıdan, onun yönetim birimleri olan beylerden, ağalardan alabilmiştir. Çünkü ırkçı/milliyetçi ve ayrılıkçı şiddet hareketi de, geçerlikteki sosyal yapı ve onun beyleri de aynı değer yargılarının –ırk, kan bağı, aşiret, vb.– yansımasıdır; bunlar sayesinde vardır. Nitekim ırk, kan birliği, mülkiyet gibi özelliklerden kimliğini alan ayrılıkçı şiddet hareketi, doğal olarak, var olan sosyal yapının desteğiyle büyümüştür. “Irk/milliyet bağlamında savaşanlardan uzak durmak, beyler ve ağalar için kendilerini, kendi güç kaynaklarını inkâr etmekle” aynı anlamdadır. Katkı getirmeyi şahsen istemeseler bile, dayandıkları güç ve yarar mekanizmasını ayakta tutabilmek için, şiddet hareketiyle ortak değer yargılarına (aile, aşiret bağı, milliyet, vb.) ve şiddet hareketine sahip çıkmak zorundadırlar. Gerçekler dikkate alındığında, bundan başka yapabilecekleri bir şey de yoktur.</p>
				<p class="normal">Böylece, bir yandan tarihin, öte yandan bölgede geçerli ağalık-beylik düzeninin özellikleri, ırkçı/milliyetçi şiddet hareketinin üzerinde gelişebileceği bir zemini hazır ve canlı tutmuştur.</p>
				<p class="normal2">Devletin Zaaf Geleneği</p>
				<p class="normal">6) Bu özellikleri taşıyan Güneydoğu’ya dönük devlet politikaları, her dönemde ve her zaman, yanlışlarla doludur.</p>
				<p class="normal">A- Cumhuriyet’in ilk dönemindeki, “Doğu’ya yol yapmayalım, sonra Ruslar bu yolları kullanıp Anadolu’ya saldırır” anlayışı, koskoca bir bölgeyi “ayrı tutmanın” başlangıcı olmuştur. Güneydoğu, ağalarının ve beylerinin egemenliğine, insafına, kendi kaderine terk edilmiştir. Devlet, bu egemenliği kıracak ve bölgeyi Türkiye’nin sosyal bütününe katacak bir “toprak reformundan” uzak durmuştur. Zaten, bölgenin siyasal katılımı da, her dönemde ağaların ve beylerin politikacı rolünü de üstlenmesiyle olmuştur: Tüm cumhuriyet dönemindeki Kürt asıllı milletvekillerinin büyük çoğunluğu toprak ağası ve aşiret reisidir.</p>
				<p class="normal">B- Devlet politikaları, hemen her zaman baskıcı özellikler taşımıştır. Devlet, haklı olduğu yerde bile ölçüyü kaçırarak, bazen gereksiz müdahalede bulunarak ayrılıkçı ve ırkçı/milliyetçi şiddetin zeminine kendi katkısını getirmiştir.</p>
				<p class="normal">Cumhuriyet’in ilk dönemindeki Kürt isyanlarını devlerin bastırması, onun doğal işlevinin sonucudur. Ama bu isyanların bastırılışında –İngiliz Devlet Arşivi’nin olaylardan elli yıl sonra açıklanan gizli belgelerinde anlatıldığına göre– bazen halka karşı öyle yöntemler kullanılmıştır ki, bunların izleri günümüze dek tümüyle silinememiştir. Bir dizi anlamsız yasak, kimi dönemde insanları yüzlerce yıllık köy adlarını değiştirmeye zorlayarak, kiminde çocuklarına verecekleri isme karışarak, bazen kendi anadilini konuşmasını cezalandırarak, anadilini öğretip geliştirmesini engelleyerek anlamsızlık zincirine eklenmiştir. Yasakların yanı sıra baskı ve kötü muamele, dönem dönem azalıp artarak, zaten zor olan hayatı büsbütün dayanılmaz kılmıştır.</p>
				<p class="normal">Bölgenin ekonomik sorunları ise, on-on beş yıl öncesine kadar, devletin ilgi alanının dışında tutulmuştur.</p>
				<p class="normal2">Yabancı Güçlerin Kullandığı Fırsat</p>
				<p class="normal">7) Türkiye’nin ve güneydoğusunun bu özelliklerinden, yabancı devletler tarih boyunca yararlanmıştır.</p>
				<p class="normal">Cumhuriyet’in ilk dönemindeki Kürt isyanlarının bir bölümü, Türkiye’yi uluslararası taleplerinden vazgeçirmek amacıyla yabancı devletler tarafından kışkırtılmış, desteklenmiştir. Son ırkçı/milliyetçi şiddet, sınır komşularımız tarafından açıkça desteklenmiştir. Desteğin de ötesinde, bazen bizzat organize edildiği, ilgili devletler tarafından gizlenmeyen olgulardır. Bu dış etkene, Batı’nın bazen “insancıllık” adına, bazen de Türkiye’yi zorlayıcı bir baskı altında tutmanın soğuk hesabıyla teröre verdiği destek eklenmiştir.</p>
				<p class="normal">8) Bu geçmiş, bu koşullar, bu etkenler, elbette terörü mazur göstermez. Çoluk-çocuk, genç-yaşlı, sivil-asker demeden yıllardır can alan bir hareketin ağır sorumluluğunu hafifletmez.</p>
				<p class="normal">Ne var ki, şiddet eylemini etkisizleştirecek çözümleri yaratmak için ya da son gelişmeleri ölçülü, akılcı değerlendirmek için, olaya bütünlüğü ve gerçekliği çerçevesinde bakmak gerekiyor.</p>
				<p class="normal2">Şiddetin Tıkandığı Nokta</p>
				<p class="normal">Irkçı/milliyetçi şiddet hareketinin bilinen son açıklamaları, elbette, birdenbire barışta karar kılmasının sonucu değildir: Olay, şiddet hareketinin, objektif bir değerlendirme yaparak şiddet yoluyla amacına ulaşamayacağını kabulüdür.</p>
				<p class="normal">Bu kabulden sonra hiçbir şey eskisi gibi olamaz; olay kesildiği yerden aynen başlatılıp devam ettirilemez. Çünkü bugüne kadar kendi amacına şiddet yönetiminin baskısıyla ulaşacağını iddia etmiş bir hareket, bugün, şiddet yoluyla ona ulaşamayacağını açıklamıştır.</p>
				<p class="normal">Bir bakıma, kendi varoluş nedenini, “şiddetin başarısına olan güvenini” reddetmiştir. Hesaplarını ustalıkla yapan bir hareketin, böylesine stratejik bir değişimi başlatması, elbette somut koşulların sonucudur:</p>
				<p class="normal">1) Irkçı/milliyetçi şiddetin “komşu desteği” zayıflamaktadır. Bu desteğin ardındaki hesap değişmektedir. Bunun şiddet hareketine faturası çok ağırdır.</p>
				<p class="normal">2) Kuzey Irak’taki Kürt (devleti) oluşumu, Türkiye’nin dostluğuna muhtaçtır. Türkiye’yi kendine düşman eden bir oluşumun ekonomik olarak gelişmesi fevkalâde zordur. Güneyden Saddam’ın düşmanlığı ile sarılı Irak Kürt oluşumu, Türkiye’yle iyi geçinmek için pkk hareketini sınırlamak durumundadır. Kendi dünyası içinde engellenen hareket, dolayısıyla, ciddi güç kaybına uğramıştır.</p>
				<p class="normal">3) Nihayet, şiddet hareketi de, bu harekete destek olan insanlar da, bizzat açıklandığı üzere “yorulmuştur.” Şiddetin bir çözüm getirmeyeceği daha iyi anlaşıldıkça, şiddet eylemine katılma eğilimi azalmaktadır.</p>
				<p class="normal2">Devlet Ne Yapabilir?</p>
				<p class="normal">1) Doğru yaklaşım, Türkiye’de devletin “muhatabını” doğru saptamasıyla mümkündür: Muhatap, batıda yaşayanıyla, doğuda yaşayanıyla “yurttaştır.” Güneydoğu konusunda, öncelikle Güneydoğu’da yaşayan vatandaştır. Dolayısıyla, devletin Güneydoğu’nun sorunlarına çözüm geliştirmek için vatandaştan başkasını “özel vekâlet sahibi” sıfatıyla muhatap alması yanlıştır.</p>
				<p class="normal">Vatandaşın bir anlamdaki vekâleti sadece milletvekillerine aittir. O vekâlet ise, (bölgesel hassasiyetler saklı kalmak üzere) “bölge vekâleti” değildir; her milletvekili, seçildiği bölgenin değil, bütünüyle Türkiye’nin milletvekilidir.</p>
				<p class="normal">2) Doğru yaklaşım, Türkiye’nin güneydoğusuna ilişkin sorunları ve ihtiyaçları belirlemektir, gereğini yapmaktır.</p>
				<p class="normal">Bunlardan bâzılarını şiddet hareketi de savunuyor, öneriyor diye bu sorunlardan ya da çözümlerden uzak durmak, yapılabilecek en büyük yanlıştır.</p>
				<p class="normal">3) Güneydoğu sorunu, bir yönüyle etnik bir sorundur; demokratik haklarla bağlantılıdır. “Kürt gerçeğini tanımak” diye Başbakan’ın tanımladığı ihtiyaç budur.</p>
				<p class="normal">Bu bağlamda, devlet, köy adından çocukların adına, Kürtçeyi yurttaşın öğrenip öğretmek, geliştirmek özgürlüğüne kadar, çağdaş demokrasilerin tüm olağan haklarını yurttaşa sağlamalıdır.</p>
				<p class="normal">4) Güneydoğu’yu sanki Türkiye bütününden ayıran, ona farklı bir hukuk sistemi ve yönetim uygulayan, halka yönelik baskıya da yol açan “olağanüstü hale” devlet son vermelidir.</p>
				<p class="normal">5) Demokrasilerde, önemli dönüşümleri içeren kararlar, haklı ve meşru olmakla birlikte yurttaşın bir kesitinden ciddi tepki alırsa, uygulamada sorunla karşılaşılır. Devlet, öncelikle, Türkiye’nin güneydoğusunu ilgilendiren yeni çözümlerin, Türkiye’nin batısında da anlayışla karşılanması ve kabullenilmesi için özel bir çaba göstermelidir.</p>
				<p class="normal">6) Sonuç olarak, mesele, Güneydoğu’yu bir “Apo olayının” çerçevesinde, bir “şiddet hareketinin” ekseninde değil, bu çerçeveyle bu eksenin “ötesinde” görebilmektir.</p>
				<p class="normal2">Bugün Nevruz</p>
				<p class="normal">Nevruz, dostluğun, barışın, umudun geleneğidir.</p>
				<p class="normal">Dileriz bugün, böyle bir güzelliği yurt düzeyinde yaşayalım.</p>
				<p class="normal">Dileriz, yanlışlarla, acılarla dolu bir geçmişi, bugün başlayarak, geçmişe terk edelim.</p>
				<p class="normal1">Sınır Savunması ve Dış Siyaset Neden Yetersiz Kalıyor?</p>
				<p class="normal">Türkiye’nin komşularından yola çıkmış şiddet eylemcileri, Türkiye’nin sınırlarını bu kadar kolay aşarak Türkiye’ye girerse, her tür silâh ve malzemeyi birlikte getirebilirse, Türkiye’nin “terör” sorununda hafifleme beklenebilir mi?</p>
				<p class="normal">Bu eylemciler komşu ülkelerde silâhı, malzemeyi toplayacak, konvoylar oluşturup sınırı geçecek. Sonra, Türkiye içinde köyleri basıp, yolları kesip, insanları öldürüp eylem yapacak. Sonra, bir bölümü gene elini kolunu sallayarak geldiği yere geri dönecek.</p>
				<p class="normal">Şiddet eylemcileri tarafından sınırları her gün ihlal edilen “ciddi” bir ülke düşünebiliyor musunuz?</p>
				<p class="normal">Türkiye’nin dış siyaseti dostunun ve düşmanının önünde çaresizlik ve beceriksizlik sergilemeye devam ederse, Türkiye’nin yararları, güvenliği, sınırları doğru dürüst korunabilir mi?</p>
				<p class="normal">Uluslararası hiçbir forumda ve hiçbir konuda sesine kulak verilmeyen, dostlarınca kandırılan, düşmanlarınca ciddiye alınmayan, ama herkes tarafından “sayıldığını”, “sevildiğini” sanan, “ciddi” bir dış politika biliyor musunuz?</p>
				<p class="normal">Türkiye iki hayati alanda çözümsüzlük sergiliyor. Biri dış siyasetinde, diğeri ülke sınırlarını savunmasında. Bu iki konu birbirini etkiliyor. Birinin başarısızlığı, öbürünün başarısını zorlaştırıyor.</p>
				<p class="normal2">Önce Gerçekçi Olabilmek</p>
				<p class="normal">Dış siyaset ve savunma, başka hiçbir konuya benzemez: Buralardaki yetersizliğin bedeli, ekonomiden spora kadar her alanda katlanarak ödenir. Artan sayılarla insanların ölümü, güvensizlik ortamı, ekonomideki kanama –örneğin, terör nedeniyle turizm gelirlerinin düşmesi–, Türkiye’nin hayati yararlarının tehlikeye girmesi, Türkiye sınırlarının yabancı başkentlerin strateji merkezlerinde tartışılır olması, Türkiye karşıtlığının özellikle Avrupa’da yaygınlaşması, vb.</p>
				<p class="normal">Olay, tek başına bir dönemin, bir başbakanın, birkaç bakanın, genelkurmay başkanının yeterliliği yahut yetersizliği sorunu değildir. Olay, hükümet ve sorumluluk dönemlerini aşan bir boyuttadır; köklüdür ve süreklidir.</p>
				<p class="normal">Olayın en düşündürücü boyutu ise, böylesine bir durumun Türkiye’yi yönetenler tarafından ve kamuoyu tarafından yeterince ciddiye alınmayışıdır. Tartışılmayışıdır. Biraz “Allah kerim” hesabı, biraz da “kol kırılır, yen içinde kalır” kaygısı. Oysa durum, asgari sorumluluk duygusuna sahip bir yönetim kadrosunu geceleri rahat uyutmayacak, uyusa bile, dehşetle uyandıracak kadar vahimdir.</p>
				<p class="normal2">Sınırlar Neden Korunamıyor?</p>
				<p class="normal">Güneydoğu’daki bölücü şiddetin tümüyle dış etkenlerden oluştuğu, tümüyle dış kaynaklardan beslendiği, gücünü tümüyle dış dinamiklerden aldığı elbette söylenemez. Böyle bir yorum, hayâlcilik örneğidir.</p>
				<p class="normal">Ama aynı bölücü şiddetin, sınır dışında organize olup Türkiye sınırını aşarak ülkeye giren gruplarca ve onların getirdiği silâhlarla beslendiği gerçektir. Türkiye sınırlarını koruyabilse, bölücü şiddetin, gücünden önemli ölçüde kaybedeceği, Türkiye içinde daha az sivil ve asker öldürebileceği, daha az yol kesip yangın çıkarabileceği de, hiç tartışmasız, gerçektir.</p>
				<p class="normal">Bu durumda, Türkiye’yi yönetenlerin yapması gereken en önemli, en öncelikli iş, sınırları en iyi şekilde korumak değil midir?</p>
				<p class="normal">Elbette öyledir. O zaman, neden işin gereği yapılmıyor? “Dağlar, tepeler, zorlu coğrafya” ve benzeri gerekçeler, geçmiş bir dönemin, eski bir teknolojinin söylemi. Savunma teknolojisinin mucizevi boyutlara ulaştığı, yerde dolaşan bir tavşanın bile kilometrelerce uzaktan belirlenip hedef alınabildiği bir çağda, nasıl oluyor da Türkiye’nin sınırları hâlâ böylesine korunaksız kalabiliyor? Türkiye’nin parası var. Zaten, parası olmasa bile, insanının can güvenliği için parayı bulmayacak da ya ne için para harcayacak? Amerika’nın, Vietkong’a karşı Vietnam köylerinde kendi yandaşlarını organize etmek için kullandığı ve mutlak bir başarısızlıkla sonuçlandığını resmen kabul ettiği “Village Guards” sistemini (adını kelimesi kelimesine çevirerek) “Köy Korucusu” başlığıyla Türkiye’de tekrarlamanın, bundan medet ummanın, Vietnam’dakine benzer olumsuzluklar yaratmanın mantığı nerededir?</p>
				<p class="normal2">Ataletin Anlaşılamayan Nedeni</p>
				<p class="normal">Gerçekten, bu ataletin sebebi ne? Gizli bir el hükümetlerin basiretini mi bağlıyor? Kamuoyunu duyarsız mı kılıyor? Sabah akşam, sınırlarımızın silâhlı eylemciler tarafından nasıl aşıldığını, bu eylemcilerin asker-sivil vatandaşlarımızı nasıl öldürdüğünü, nasıl karakollar bastığını, sonra nasıl üslerine geri döndüğünü dinlemekteyiz. Aylardır, yıllardır dinlemekteyiz.</p>
				<p class="normal">Ayrıca, aylardır, yıllardır, bu ataletin nedeni hem basınıyla, hem Meclis kürsüsünde zaman zaman soruluyor; önce anap hükümetlerine, sonra dyp-shp koalisyonuna. Tek bir ciddi cevap, tek bir tutarlı gerekçe, bugüne kadar ortaya konabilmiş değil. Türkiye’nin sorumluları durumu görüyor, hattâ soruların haklılığını, bu teknoloji çağında sınırları koruyamamanın tersliğini biliyor. Özel konuşmalarda, “haklısınız” deniyor. Ama olayın ciddiyetiyle, durumun tehlikesiyle, yitirilen canların sayısıyla tutarlı bir ölçekte önlem alınamıyor.</p>
				<p class="normal">Herhangi bir ciddi ülkede aynı durum aynı koşullarda yaşansaydı, o ülkenin kamuoyu, ilgili hükümetleri de, ilgili partileri de çoktan kapının önüne koymuştu.</p>
				<p class="normal2">Sayılmıyor, Sevilmiyor, Korkutmuyor</p>
				<p class="normal">Sınır korumasında sergilenen başarısızlık, Türkiye’nin dış siyasetteki “imajını” tabii ki etkiliyor. “Daha kolay baş edilebilir”, “daha rahat zorlanabilir”, “derdi başından zaten aşmış, başka alanlarda taviz alınabilir” bir konuma, Türkiye’yi getiriyor.</p>
				<p class="normal">Ama daha önemlisi, Türkiye’nin dış siyasetteki başarısızlığı: Her hükümet döneminde sergilenen, son yıllarda dayanılmaz boyutlara oluşan bir itibarsızlık, bir şahsiyetsizlik, bir yenilgi söz konusu.</p>
				<p class="normal">Örnekler ve sonuçlar ortada olduğu ve bilindiği için, lafı uzatmak istemiyoruz: “Kıbrıs davası,” tek bir ülkeden, tek bir İslam kardeşimizden, nato müttefikimizden destek bulabilmiş değil. Avrupa Topluluğu’ndan Birleşmiş Milletler’e, Rusya’dan Clinton’a uzanan bir ittifak ise karşımızda, bizi suçlayıp duruyor, tavize zorluyor. Türkiye’nin sorumluları, harika bir biçimde, Denktaş’ı etkisizleştirerek, ona baskı yaparak, ne kadar “objektif” olduklarını kanıtlamaya çalışıyor.</p>
				<p class="normal">Kimse Türkiye’den çekinmiyor, Türkiye’nin ne düşündüğüne aldırmıyor, Türkiye’nin varlığı nedeniyle kendi politikalarına en küçük değişikliği getirmiyor. Sınır komşularımız, Türkiye’ye dönük bölücü şiddete her tür desteği verdiklerini dünyaya ilân edebiliyor; Yunanistan ve Kıbrıs Rum Kesimi, para yardımlarını organize edebiliyor; ASALA bile, petrol boru hattının güzergâhı üzerine fikir beyan edip tehditte bulunabiliyor. Asıl düşündürücü olan, bu tehditlerin dış ilgililerce dikkate alınması.</p>
				<p class="normal2">Çaresizlik Görüntüsü</p>
				<p class="normal">Kimse Azerbaycan’a yahut Bosna’ya “ordu gönderelim” demiyor; dış politikanın sorumsuz sorumlularının bu demagojiden vazgeçmesi gerek. Ama insaf, hem Bosna hem Azerbaycan konusunda böylesine pasif, böylesine duyarsız politikaları izleyebilmek, ancak bizim dış politikamıza özgü bir mazhariyet. “Bosna’ya yardım yaparsan, Birleşmiş Milletler’i kızdırırsın; Azerilere arka çıkarsan, Batı hemen Ermeni ‘soykırımını’ tazeleyip gündeme getirir” ve benzeri korkutmacalarla, çocuk gibi korkutulabilen bir Türkiye, tüm dostlarının çaresizliğine kendi çaresizliğiyle ortak girdi. Ve tabii, Kafkaslar’da, İslam-Türk özellikli cumhuriyetlerde, Balkanlar’da “güvenilir” olmaktan, “saygın” olmaktan, “işlev taşımaktan” hızla uzaklaştı.</p>
				<p class="normal">Türkiye, Avrupa’dan adım adım dışlanıyor. En önemli, en belirleyici alanda, Avrupalının “zihninde” dışlanıyor. Bugünün sıradan Avrupalısı, Avrupa kamuoyu, Kıbrıs sorunundan bölücü tehdide kadar, Türk işçilerinin Avrupa’daki konumundan Avrupa Topluluğu üyeliğine kadar, Türkiye’nin değil, Türkiye’nin karşısındakilerin yanında yer alıyor.</p>
				<p class="normal">Peki, dış politika, dışişleri bakanları, diplomatlar, hükümetler ne için vardır?</p>
				<p class="normal">Bir dış politika, Türkiye’ye yönelik terörün dış kaynaklarını en küçük şekilde etkilemiyorsa, aynı terörün “müttefiklerimiz indinde” anlayışla karşılanmasını önleyemiyorsa, en küçük bir saygınlığı telkin etmiyorsa, tüm sözleri havada kalıyorsa, komik komik açıklamalar yapıp, “Türkiye’nin Bosna ve Azerbaycan’daki kararlılığını herkese anlattık” demekten öteye gidemiyorsa, o zaman, bu dış politika ne için vardır?</p>
				<p class="normal">Hiçbir şey yapılamıyorsa, bari gerçekler görülebilsin, kamuoyu da hayâl âleminden artık çıksın:</p>
				<p class="normal">Türkiye’nin sınırlarını korumakta sergilediği başarısızlık, Türkiye’nin dış konularda göz ardı edilmesini kolaylaştırmıştır. Türkiye’nin dış politika başarısızlıkları, “sınırlarının sürekli ihlalini” ve sınırları üzerine söz ve planla bile olsa, resmiyet dışı bile olsa, yeni “tehdit senaryolarının konuşulmasını” kolaylaştırmıştır.</p>
				<p class="normal2">Bu Ölçüde Çözümsüz müyüz?</p>
				<p class="normal">Kamuoyu, bir iski olayında gösterdiği haklı duyarlılığı, Türkiye’nin sınırlarının korunması konusunda ve Türkiye yararına dış politika yapılması konusunda göstermek zorundadır.</p>
				<p class="normal">Türkiye, kendi sınırlarını koruyabilmelidir. En etkili savunma teknolojisi kullanılmalıdır. Kaybedilen tek bir insan hayatının değeri parayla ölçülemez. Bu hedefin gerektirdiği tüm harcamalar göze alınmalıdır.</p>
				<p class="normal">Gerekli düzenlemeler yapılmalıdır. Örneğin, “Milli Savunma Bakanlığı,” günümüze kadar taşıdığı geleneksel pasif işlevden, Silâhlı Kuvvetler’in sivil genel sekreteri ya da ordu ile hükümet arasında özel ulak konumundan çıkarılmalıdır. İnisiyatif alan, ordunun sorunlarına sahip çıkan, çözümleri kamuoyuna getirebilen, güçlü ve yetkili bir makama dönüşmelidir.</p>
				<p class="normal">Türkiye’nin kozları ve zaafı, gerçekçi ve dikkatli şekilde yeniden planlanarak, elbette ihtiyatı elden bırakmayan ama tüm imkânlarını kullanabilen, kişilikli, kararlı, etkili bir dış politika belirlenmelidir. Var olan hükümetlerin politikaları devam ederse, savunmadaki ve dış politikadaki yanlışlar birbirini etkileyip daha da büyük yanlışlar ortaya çıkarsa, bu gidişin önünü çok zor alırız, çok büyük bedeller ödeyerek alırız.</p>
				<p class="normal">Önümüzdeki fotoğrafa “bakmak” yerine, onu “görebilmeliyiz.” Çünkü olayın gayri ciddiyeti kaldırır tarafı yoktur. Böyle giderse, önümüzdeki beş yıl içinde perişan oluruz. Ne ekonomik kalkınma kalır, ne petrol boru hattı, ne de turizmin gelişmesi. Yirmişer, ellişer insanların öldürüldüğü, yolların daha çok kesildiği, köylerin daha fazla basıldığı, felâket haberlerinin birbirini kovaladığı bir ülke oluruz. Uluslararası koronun “Türkiye haksız, hem zaten bu kadar büyük olmasının gereği ne” şarkılarıyla bu oluşumu hızlandırmasını da birlikte izleriz.</p>
				<p class="normal">Sonuç olarak, bu yazdıklarımız, belki fazla “karamsar” gözüküyor. “Gerçekçi” olduklarını sanıyoruz.</p>
				<p class="sagnormal">29 Ağustos 1993</p>
				<p class="normal1">“Çekiç Güç” Kimin İçin Var?</p>
				<p class="normal">Olayın “özüne” girmeden önce, “usul bakımından” söylenmesi gereken birkaç söz var:</p>
				<p class="normal">Bir ülkenin geleceğini, güvenliğini ilgilendiren önemli bir karar alınacaksa, o ülke yönetimi ne yapar? Hele o karar, ülke insanlarının hayat hakkını, askerlerinin öldürülmesini, toprak bütünlüğünü şu ya da bu yönde, şu ya da bu ölçüde ilgilendirmekteyse?</p>
				<p class="normal">Üstelik son derece tartışmalı olan, kimine göre, “Türkiye’yi böldürmeye yol döşeyen”, “Türkiye’nin bağımsızlık ve egemenlik iddiasını yok eden bir karar” söz konusuysa?</p>
				<p class="normal">Görüşlerine katılırız, katılmayız, ayrı konu. Ama kişiliğine yahut kalemine, memleketseverliğine hepimizin saygı duyduğu liderler ve yazarlar, bu karara çok kesin şekilde ve ülkenin güvenliği, geleceği bakımından karşı çıkmaktaysa?</p>
				<p class="normal">O zaman, o ülkenin yönetim sorumluluğunu taşıyanlar, söz konusu kararı, lehindeki ve aleyhindeki noktaları, getireceklerini ve götüreceklerini topluma anlatır. Kendi tercihlerini, nedenleriyle ve gerekçeleriyle açıklar. Toplumu ikna eder, ikna edemezse bile kendi tavrını anlatabilmiş olur.</p>
				<p class="normal">Demokrasinin gereği budur; o çok beğenilen ve özenilen “Batı”nın temel bir özelliği budur; yurttaşı “adam yerine koymanın,” insanı “insandan saymanın da gereği budur.”</p>
				<p class="normal">Bizim “demokrasimizde” ise, tabii, bunların hiçbir gereği yoktur. Büyüklerimiz karar verir, tebligatta bulunur, herkes buna uyar. Hem sonra, biz ne zaman insanı insandan sayıp ona izahatta bulunduk, önerimizi anlattık, iknaya çalıştık ki bugün çalışalım?..</p>
				<p class="normal2">“Değişmenin” Koşulu</p>
				<p class="normal">Burada incelediğimiz olayın, yani yabancı silâhlı kuvvetlerden oluşmuş “Çekiç Güç”ün Türkiye’de konuşlandırılmasına “devam” kararının, bir başka özelliği de var: Bu kararı “bugün” savunup önerenler, aynı karar yakın bir “geçmişte” tartışılırken onu en ağır biçimde eleştirmişlerdi.</p>
				<p class="normal">Kimse, kendi geçmişinin, geçmişteki düşüncelerinin tutsağı değildir, olmamalıdır, insanlar düşüncelerini değiştirebilir.</p>
				<p class="normal">Ancak topluma saygılı olunacaksa, kişi kendine karşı saygılı olacaksa, bu değişimin bir koşulu vardır:</p>
				<p class="normal">Geçmişte karşı çıktığınızı şimdi savunmaktaysanız, bunun “nedenini” açık seçik ortaya koymak. Ya geçmişte yanlış düşünmüşsünüzdür, şimdi doğruyu görmektesiniz. Ya da, geçmişle bugün arasında koşullar öylesine değişmiştir ki, siz dünün koşullarında da, bugünün değişen koşullarında da haklı olabilirsiniz. Ama ya geçmişte yanlış düşündüğünüzü anlatarak ya da koşulların nasıl değiştiğini anlatarak.</p>
				<p class="normal">Tabii bunlar insana, vatandaşa, topluma saygılı bir ortam için geçerli.</p>
				<p class="normal2">Hesap Nerede?</p>
				<p class="normal">Türkiye’de üslenmesine izin verilen ve şimdi bu iznin uzatılması hükümet tarafından tbmm’ye önerilen “Çekiç Güç,” çok açık bir amaca ve işleve sahip; ayrıca, hangi oluşumlara katkı getirdiği de kanıtlanmış durumda:</p>
				<p class="normal">Çekiç Güç, Irak’ın kuzeyindeki büyük bir bölgeye Irak askerlerinin girmesini önlemek, bu bölgede yaşayan Kürtleri Irak etkisinden ve Saddam saldırganlığından korumak üzere oluştu. Kürt nüfusun can güvenliğini sağlamak ve yeni bir göç zorunluluğundan onu sakınmak kaygıları da, gerekçe olarak gösterilmişti.</p>
				<p class="normal">Çekiç Güç, bu “caydırıcılık” işlevini yerine getirdi. Güce bağlı uçaklar, abd ve müttefiklerinin Irak’a yasakladığı Irak topraklarına Irak birliklerinin girmemesi için sürekli “denetim” yaptı, yasağın delinmesine karşı etkili bir tehdit oluşturdu.</p>
				<p class="normal">Çekiç Güç’ü meydana getirenlerin ve onu kullananların “açıklamadıkları” başka bir “hesaba” sahip olup olmadığını bilemeyiz. Ancak yol açtığı sonuçlar bakımından, Çekiç Güç, Irak’ı fiilen ikiye böldü; Irak’ın kuzeyinde bir Kürt devleti oluşumunu hazırladı ya da hızlandırdı. Irak’ın kuzeyindeki Kürtler, abd ve müttefiklerinin kendilerine sunduğu imkânı iyi kullanarak devlet olma sürecini başlattı.</p>
				<p class="normal">Bu oluşum herkesin gözleri önündedir. Çekiç Güç’ün en önemli ve kalıcı sonucu, Irak’ın bölünmesi ve Kuzey Irak’ta Kürt devletinin fiilen oluşmasıdır. Çekiç Güç’ün Türkiye yönetimindeki en hararetli savunucuları bile, bunu görmezden gelemez, bunun aksini söyleyemez.</p>
				<p class="normal">Türkiye’nin yanı başında bir Kürt devleti kurulursa, ne olur? Kimine göre, hiçbir şey olmaz; kaldı ki, kimse bir başkasının devlet olup olmayışına fazla karışamaz. Ayrıca, Türkiye sınırlarına komşu Kürtleri muhtemel bir düşman değil, muhtemel bir dost gibi görmek, daha akılcı ve yapıcı yaklaşımdır. Ancak Türkiye’nin tüm sorumluları, Cumhurbaşkanı, Başbakan’ı, Genelkurmay Başkan’ı, iktidar partilerinin liderleri, “Kürt devleti oluşumunun Türkiye’ye büyük zararının dokunacağını”, “güvenliğin tehlikeye düşeceğini”, “buna izin verilmeyeceğini” ısrarla belirtmişlerdir.</p>
				<p class="normal">Aynı sorumlular eğer hâlâ Kürt devleti oluşumuna karşıysalar, şimdi Çekiç Güç’ün süresini uzatmayı savunmaları, böyle bir öneriyi tbmm’ye getirmeleri bir çelişki görünümündedir. Ya da açıklanmamış bir politika değişimi söz konusudur. Çünkü Çekiç Güç’ün varlığıyla ve Irak yönetimini Irak’ın bir bölümünden uzak tutmasıyla, Kürt devleti oluşumunun kolaylaşıp hızlandığı tartışılmayacak kadar açıktır. Bu gerçeği göz ardı etmek, en azından, insanın kendi kendini yanıltması olur.</p>
				<p class="normal">Çekiç Güç’le, daha doğrusu, Çekiç Güç’ün kolladığı yeni siyasal coğrafyayla bağlantılı bir başka sorun, pkk etkinliğinin artmasıdır. Çekiç Güç’ü savunanların ya da oluşturanların böyle bir niyeti yoktur ama oluşumuna katkı getirdikleri yeni “denge,” Irak devletini Kuzey Irak’tan çıkararak pkk’nın hareket alanını, etkinlik alanını bu bölgede artırmıştır. Artan etkinlik, çapı büyüyen saldırılarla kendini Türkiye’ye duyurmuştur.</p>
				<p class="normal2">Gitse Ne Olur?</p>
				<p class="normal">Bu noktada, Çekiç Güç’ün süresini uzatmamak kararının neyi değiştirip değiştirmeyeceği, Türkiye’ye ne getirip getirmeyeceği incelenebilir.</p>
				<p class="normal">Çekiç Güç’ün Türkiye’de kalmasını daha “tercihe lâyık” görenler, şu noktaları vurguluyor:</p>
				<p class="normal">Çekiç Güç’e Türkiye’nin sağladığı katkı, Türkiye’nin Batı ile beraberliğinin, birlikte olma kararlılığının bir ifadesidir. Uzun vadeli, stratejik bir tercihtir. Bu beraberlik, Türkiye’ye dış siyaset kozları sağlamaktadır.</p>
				<p class="normal">Kaldı ki, Çekiç Güç’ün Türkiye’den ayrılması, hiçbir şey değiştirmeyecektir. Çekiç Güç, bu defa bir başka ülkede, örneğin Suriye’de mevzilendirilecektir. Ya da, küçük ihtimal ama, Irak’ın kuzeyinde, örneğin Dohuk’ta üslenecektir. Bu durumda, Türkiye, hem Kuzey Irak’taki oluşum karşısında eski çözümsüzlüğünü sürdürecektir, hem toprakları dışındaki bir Çevik Güç üzerine şimdi hiçbir sözü kalmayacaktır, hem de Batı ile açıkça saf tutmanın kendisine sağladığı uzun ve kısa vadeli kozlardan yoksun kalacaktır.</p>
				<p class="normal">Bu mantığın, “kozlar” bölümü dışında tutarlılığı vardır: Gerçekten, Çekiç Güç’ün Türkiye dışında mevzilendirilmesine engel gözükmüyor. Ancak Çekiç Güç konusunda Batı ile beraberliğin, Türkiye’ye hangi kozu sağladığı hayli tartışmalıdır. En basitinden, Batı Avrupa’da oluşan yeni savunma sistemlerinde Türkiye hâlâ “ikinci sınıf” konumunda tutulmaktadır; Ermenistan’ın Azeri topraklarını işgali karşısında tüm çabalarımıza rağmen abd üzerinde etkin olunamamıştır. O kadar ki, Ermeniler Azerileri alt ederken sessiz kalan abd, Azeriler karşı saldırıya geçer geçmez “tarafların derhal silâhları bırakması, aksi halde karşılarında abd’yi bulacakları” çağrısını yapıvermiştir.</p>
				<p class="normal">Bir de, Körfez Savaşı sırasındaki haklı tavrını Türkiye’nin şimdi bir tür kalıcı Irak karşıtlığına dönüştürmesinin de, Ortadoğu dengeleri bakımından ve ekonomik yararları bakımından Türkiye’ye faturalarını dikkatten kaçırmamak gerekir.</p>
				<p class="normal2">Karşılığı Ne?</p>
				<p class="normal">Çekiç Güç konusu işte böyle gözüküyor. Tercihler elbette kolay değil. Her birinin getirdiği gibi, götürdüğü ve götüreceği de var. Benzer durumlarda, abd siyasetbilimcileri çok basit ama etkili bir mantığa da başvurur, “trade off” mantığı: Ne verip ne aldığınızı, bir ticaret alışverişi şeklinde değerlendirmek.</p>
				<p class="normal">Ya Çekiç Güç’e “hayır” denecek, böylece Türkiye’nin, kendi sınırları bitişiğindeki devlet oluşumuna bizzat katkı getirmesine, bu katkının sorumluluğuna girmesine son verilecektir. Özellikle de iktidar sorumluları bu konuda belirttikleri ölçüde duyarlıysa, bu tercih yapılacaktır. Ayrıca Türkiye’nin yabancı askerlerce üs olarak kullanılmasına hayli duyarlı olan ve bunu bir egemenlik devri şeklinde yorumlayan çevrelerin kaygıları giderilecektir. Ayrıca, Irak’la ilişkilerin düzelmesi yolunda bir adım atılmış olacaktır. Buna karşılık, Çevik Güç’ün süresini uzatmamak, elbette Batı tarafından olumlu görülmeyecektir.</p>
				<p class="normal">Ya da, “öyle de kayıp, böyle de” mantığıyla, bu kayıp ortamında hiç değilse Batı’yı hoşnut tutmanın siyaseti izlenecektir. Ancak bu siyasetin, Kürt devleti oluşumunu açıkça hızlandıran sonuçlarına bizzat katkıda bulunmanın sorumluluğu üstlenilecektir.</p>
				<p class="normal">Bizim düşüncemiz, günümüz iktidar sorumlularının muhalefetteyken savunduklarına yakındır.</p>
				<p class="normal">Gerçi, olaya salt bir, “Kuzey Irak’ta Kürt devleti kurulursa, Türkiye için felâket olur” mantığıyla bakmıyoruz; bizim sınırlarımız dışındaki tercihlere saygılı olmanın gereğine, hele Türkiye’nin, kendi sınırları dışındaki oluşumlardan etkilenmeyecek kadar güçlü olduğuna inanıyoruz. Ne var ki, hem saldırıları –istemeyerek de olsa– kolaylaştırdığını görmekteyiz; hem de, Batı’nın, Ortadoğu coğrafyasını kendi yararları uyarınca yeniden biçimlendirmesinde Türkiye’nin bir “âlet” olmasını, Çevik Güç’e “örs” olmasını, Türkiye’nin uzun vadeli yararlarına, bu yararlar doğrultusunda oluşturması gereken “kimliğe” uygun bulmamaktayız.</p>
				<p class="normal">15 Temmuz 1992</p>
				<p class="normal1">Sorunları, Demokrasinin Çözebileceği Düzeyde Tutmak</p>
				<p class="normal">Demokrasi tanımlarından birine göre, “Demokrasi, ancak uygar sorunları çözebilen” rejimdir. Yapısı, özelliği, becerisi “uygar sorunlara” göre biçimlenmiştir. Uygar olmayan sorunlarla karşılaştığında, demokrasi zorlanır. Çünkü bunların çözümü için donanımlı, hazırlıklı değildir.</p>
				<p class="normal">Aynı tanımı sürdürürsek, demokrasilerin “tahammül edebileceği” ağırlıkta sorunlar vardır; demokrasilerin “tahammül gücünü zorlayan bunalımlar” vardır. Demokrasilerin temel konusu, üstünlüğü ve becerisi, kendi özellikleriyle çözebileceği sorunların bunalıma dönüşmesini engellemektir. Engellemek, böylece sorunların bunalıma dönüşüp demokrasilerin tahammül gücünü ve çözüm yeteneğini zorlayan noktalara tırmanmasına imkân tanımamak.</p>
				<p class="normal">Örneğin, bir ülkede ağır ekonomik sorunlar yaşanmaktaysa ya da yer yer güvensizlik oluşmaktaysa, demokrasi, bunların üstesinden gelir; çözümlerini bulur ve uygular. Ama aynı ülkede insanlar açlıktan kitlesel olarak ölmekteyse ya da eline silâhı alan dağa çıkmakta, sokağa dökülmekteyse, demokrasi zorlanır. Çünkü demokrasi “uygar sorunları” çözebilmenin rejimidir; bunun için ve buna göre biçimlenmiştir.</p>
				<p class="normal">Demokrasinin esenliği, taşıyamayacağı ve karşısında çaresiz kalmayacağı bir bunalıma sorunları dönüştürmeden, onları çözebilmesine bağlıdır.</p>
				<p class="normal2">Bunalımdan Sakınabilmek</p>
				<p class="normal">Türkiye’nin uzunca süredir yaşadığı Güneydoğu sorunu, bunalıma dönüşmektedir. Başta yaptığımız tanım çerçevesinde bakarsak, demokrasilerin doğal çözümlerini ve tahammül gücünü zorlayan bir noktaya tırmanmaktadır. Bu gerçeği görmek ve önlemini almak, demokrasinin sağlığı için mutlak bir önkoşuludur.</p>
				<p class="normal">Nedir, “tahammül gücünün zorlanması?”</p>
				<p class="normal">Örneğin, kitlesel öfke birikimleridir; bu öfkenin her geçen gün biraz daha şiddetle ortaya konmasıdır. Örneğin, ülkenin bir büyük kesiminde güvensizliktir. Örneğin, devletin ancak “olağandışı” yöntemlerle görevini yapmaya çalışabilmesidir. Örneğin, resmi güvenlik güçlerinin dışındaki güçlere silâh dağılarak onlardan medet umulmasıdır, vb.</p>
				<p class="normal">Bunlar ve benzeri işaretler, demokrasilerin doğal yöntemleriyle çözümü zorlaşan, bu yöntemlerin dışına taşan bir durumu, tehlikeli bir tırmanışı sergiliyor. Dün “çözüm” olabilecek yaklaşımlar, bugün yetersiz kalıyor, çözüm olmaktan uzaklaşıyor.</p>
				<p class="normal">Özetle, çok akılcı, çok dikkatli ve hızla davranmanın zorunluluğu ortaya çıkıyor.</p>
				<p class="normal">Sorunların “bunalım” özelliği daha da büyümeden, demokrasinin olağan çerçevesi içinde onları tutabilmek ve çözebilmek gerekiyor.</p>
				<p class="normal">Eksikliği apaçık ortada olan ve yapılması gereken şudur:</p>
				<p class="normal">Güneydoğu sorununun tüm boyutlarını içeren, ekonomiden can güvenliğine, insan haklarından savunmaya, dış siyasete kadar her boyuttaki girişimleri sıralayan, zamanlayan, maliyetini hesaplayıp kaynağını belirten kapsamlı bir hareket planı.</p>
				<p class="normal2">Demokrasi ve Kararlılık</p>
				<p class="normal">Batı Avrupa’nın, Türkiye’nin Güneydoğu sorununa daha dikkatle eğileceğinin işaretleri var. Almanya’nın, özgürlüklerin kullanımı ile şiddet destekçiliği arasındaki farkı şimdi gözetmeye başlaması, önemli bir gelişmedir. Türkiye, bu yeni durumdan yararlanmalıdır. Sorunlar karşısında hem insan hakları/demokrasi önceliği taşıyan, hem de güvenliğin gerçekleşmesi için kesin bir kararlılıkla davranabilen politikalar eşzamanlı olarak uygulamaya girebilmelidir.</p>
				<p class="normal">Böyle bir yaklaşım, sorunları demokrasilerin olağan çerçevesi içinde tutabilmenin ve çözümleyebilmenin önkoşuludur. “İlkeler” ve “önlemler” olarak, şunlar öngörülebilir:</p>
				<p class="normal">• “Demokratikleşme” ile “şiddet karşısındaki kararlılık,” birbiriyle çelişen yöntemler değildir. “Şiddet devam ediyor, dolayısıyla demokratikleşme önlemleri alınamaz” benzeri bir mantık yanlıştır. “Demokratik ortam olursa, şiddetle mücadele edilemez” mantığı da yanlıştır. Bilâkis, denge ve bütünlük içindeki, eşzamanlı bir kararlılık ve demokratikleşme, halkı kazanarak şiddeti etkisizleştirmenin temel yaklaşımıdır.</p>
				<p class="normal">• Kürt sorunu ile bölgedeki terörün birbirinden ayrı olarak ele alınması ve eşzamanlı olarak, demokrasi içinde, etkin politikalarla çözüm aranması gerekir.</p>
				<p class="normal">• Türkiye Cumhuriyeti, bir ırk ve kan bağı cumhuriyeti, etnik köken cumhuriyeti olarak kurulmadı. Farklı insanların, cumhuriyetin eşit statüdeki kurucu unsurlar olarak yer aldığı bir yapılanmadan, bir ideal birliğinden Türkiye Cumhuriyeti kaynaklandı. Bu gelenek, günümüzün koşullarında sürdürülmelidir.</p>
				<p class="normal">• Türkiye’nin ulusal bütünlüğünün ve coğrafya bütünlüğünün içinde, farklı etnik yapıların, farklı kültür kimliklerinin var olması doğaldır.</p>
				<p class="normal">• Demokrasilerde, insanların köken, ırk ve inanç özgürlükleri her zaman saygınlığa ve dokunulmazlığa sahiptir. Ama hiçbir zaman bir temel ayrışma ölçüsü değildir. Siyasal işlevselliği yoktur; büyük çözümlerin kaynağı, aracı yahut amacı olamaz.</p>
				<p class="normal">• Irkçı ayrımcılığın, ırkçı baskının, asimilasyon yönteminin, bölünmenin, ırk temelinde çözüm arayışının tuzaklarından Türkiye kendini sakınmalıdır.</p>
				<p class="normal2">Çözüm Yaklaşımları</p>
				<p class="normal">Güneydoğu sorunu, çok boyutlu karmaşık bir sorundur. Değişik nitelikli önlemlerin bir büyük planda öngörülmesi, hedeflerinin, yöntemlerinin, kaynaklarının belirlenmesi, önlemlerin takvime bağlanması gerekir.</p>
				<p class="normal">• Güneydoğu sorunu, aynı zamanda bir demokrasi sorunudur. Terörün kurşunlarına demokrasi tek başına kalkan olamaz. Aynı şekilde, demokratik girişimlerin gerçekleşmesi nedeniyle terörün ortadan kalkması elbette beklenemez. Kaldı ki, demokrasi, kendi başına bir amaçtır.</p>
				<p class="normal">• Ancak, demokrasinin eksikliği, ayrılıkçı şiddet hareketinin kendi açısından istismar ettiği, onun işini kolaylaştıran bir olgudur. Demokrasi eksiğini gidermek, şiddetin yararlandığı bir duruma son vermek işlevini taşımayacaktır.</p>
				<p class="normal">• İşkenceye, gizli kontrgerilla uygulamasına, yerinde infaza, faili meçhul cinayetlere ilişkin iddiaların üzerine devlet kararlılıkla gitmeli, Türkiye bu ayıplardan kurtarılmalıdır.</p>
				<p class="normal">• İnsanların etnik ve kültürel özelliklerini ülke ve toplum bütünlüğü içinde geliştirmelerine imkân tanınması, demokrasinin ve çağın gereğidir. Bu çerçevede, çağdaş demokrasilerde var olan tüm özgürlükler ve sorumluluklar, Anayasa’nın ilkeleri doğrultusunda Türkiye’de de var olmalıdır.</p>
				<p class="normal2">Güvenlik Politikaları</p>
				<p class="normal">• Bölgenin ve insanların güvenliği, çağdaş bir yapılanmayla, yörenin hassasiyetlerini bilen, yöreyi tanıyan, demokrasi kültürünü almış, etkin güvenlik gücüyle sağlanabilir. Halkla şiddet eylemcisi arasındaki ayrımı gözetebilen bir güvenlik politikasına ihtiyaç vardır.</p>
				<p class="normal">• Güvenlik güçleri, iletişim ve hareket açısından en ileri teknolojiyi kullanmalıdır. Bölgenin stratejik nokraları sürekli bir güvenlik gözetimine sahip olmalıdır.</p>
				<p class="normal">• Türkiye, elindeki maddi ve askeri gücüyle sınırlarını daha iyi koruyabilmelidir. Savunma teknolojisinin ulaşmış olduğu düzeyde Türkiye’nin bunu sağlayabilmesi gerekir. Oysa şiddet eylemlerinin çoğu, sınırları rahatça geçen ve her tür silâhı Türkiye’ye getirebilen gruplar tarafından gerçekleşmektedir. Uzay ve bilgi çağının yaşandığı günümüzde, sınır güvenliğini sağlamanın sorumluluğundan hiçbir hükümet kaçınamaz. Benzer bir sorumlulukla, mobilize savunma anlayışının ihtiyaçları dikkate alınarak, mevcut sınır karakolları yeniden düzenlenmelidir.</p>
				<p class="normal">• Türkiye’nin dış siyaseti, ayrılıkçı şiddet hareketinin Batılı kaynaklarından ve sınır komşularımızdan sağladığı destek karşısında sürekli bir duyarlılık içinde olmalıdır. Stratejik konumu önem taşıyan, ekonomik pazar gücü azımsanmayacak bir ülkedir Türkiye. Ancak bu kozlarını yeterince kullanmanın uzağındadır.</p>
				<p class="normal2">Ekonomik ve Sosyal Önlemler</p>
				<p class="normal">• Yöreler arası eşitsizliklerin giderilmesine dönük kararlı politikalara ve bölgesel kalkınma planlarına ihtiyaç vardır. Bu bağlamda, gap’la birlikte Doğu Anadolu’da doğal kaynaklara ve hayvancılığa dayalı sanayileri geliştirmeyi hedef alacak gap bölgesel kalkınma planları, toplumsal gelişme projeleriyle bütünleşerek gerçekleşmelidir.</p>
				<p class="normal">• Yörede atıl duran kamu ve özel tesislerinin, yarım bırakılmış özel yatırımların verimlilik şansı bulunanları, özel destek sağlanarak canlandırılmalıdır.</p>
				<p class="normal">• Ciddi projesi olan, ancak yeterli ekonomik gücü bulunmayan girişimcilere faizsiz sermaye imkânı sağlayan “risk sermayesi” uygulanmasına, öncelikle Güneydoğu’da başlanmalıdır.</p>
				<p class="normal">• Şiddet hareketinin kaynağında önemli bir unsur olan işsizlik sorununu kısa vadede azaltacak “üretken-geçici istihdam projeleri” uygulamasına geçilmelidir. Türkiye’de 1978-79 yıllarında başarıyla uygulanan ve üretkenliğe katkı sağlayan model dikkate alınmalıdır. Güneydoğu’nun uzun vadeli yatırımdan çok, kısa vadeli istihdama ihtiyacı vardır. Kırsal altyapı, toprak korunması ve geliştirilmesi, ormancılık alanlarında asgari ücret düzeyinde yaygın çalışma imkânı sağlanmalıdır.</p>
				<p class="normal">• Ayrılıkçı şiddetin temel nedenleri arasında bölgenin fukaralığı ve feodal yapısı vardır. Bu geri sosyal düzenin mantığı ve kendini sürdürmesi, “ırk”, “kan bağı” gibi değer ölçülerine sahip çıkmasıyla ilişkilidir. Benzer feodal değerleri paylaşan ve kullanan şiddet hareketi, gücünü önemli ölçüde bu feodal özelliklerden almaktadır.</p>
				<p class="normal">• Feodalizmin toplumsal yapıdaki olumsuzluklarını giderebilmek amacıyla, demokratik kooperatifçiliği temel alan, tarım planlaması ile verimlilik artışını amaçlayan köklü bir toprak reformu Güneydoğu’da uygulanmalıdır. Feodalizmin kalıntılarından bölge kurtarılmalıdır.</p>
				<p class="normal2">Demokrasinin Yöntemleri</p>
				<p class="normal">Güneydoğu sorununu, demokrasilerin doğal çerçevesine çekmek ve demokrasilerin doğal yöntemleriyle zaman içinde çözmek, kapsayıcı bir planlamayı gerektiriyor.</p>
				<p class="normal">Sorunun çözümüne katkı olabilecek bâzı işaretlerin Avrupa’da gözlendiği günümüzde, Güneydoğu’da güvenliğin ve kardeşliğin gerçekleşmesi için Türkiye tüm imkânını kullanabilmelidir.</p>
				<p class="normal">Vakit henüz çok geç değildir.</p>
				<p class="sagnormal">28 Kasım 1993</p>
				</body>
</html>