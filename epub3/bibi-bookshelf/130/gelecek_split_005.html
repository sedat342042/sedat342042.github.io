<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_9">a) Eskimiş Zihniyetle Sözde Yenilik</h2>
				<p class="normal1">Kırık Aynanın Yansıttığı Türkiye Görüntüleri...</p>
				<p class="normal">Her köşesinden çatlamış, kırılmış, ama parçaları dökülmemiş bir aynaya hiç baktınız mı?</p>
				<p class="normal">Aynanın kimi parçasında gözünüzün devleşmiş bir yansımasını, onun hemen yanında küçülmüş kulağınızı, az ötede yerini kaybetmiş burnunuzu görürsünüz. Parçaların birinden tavanı, öbüründen yerdeki halıyı izlersiniz. Yüzünüzün paramparça olduğu, çevrenin birbirine karıştığı, tüm görüntülerin her tür mantığa, ölçeğe, uyuma başkaldırdığı bir olaydır kırık aynalar.</p>
				<p class="normal">Türkiye’nin on yıllardır süren serüvenine baktığımızda, zaman zaman bir kırık aynadan kendimizi izlediğimizi düşünmek, acaba bir karamsarlık örneği mi?</p>
				<p class="normal">Toplumdaki bir özelliği, öbürü tutmuyor. Bir köşesinden alabildiğine umutlu ve güzel olan, onun hemen yanı başından çirkin olan, karanlık olan yansıyor. Bir yaklaşımıyla doğruyu simgeleyen, ikinci yaklaşımında yanlışı sergiliyor. Her biri kendine özgü bir mantığı ya da mantıksızlığı izleyen binlerce görüntü... Her biri kendi başına buyruk, birbirinden kopuk, dağınık yansımalar.</p>
				<p class="normal">Kırık aynanın bir parçasından gülümseyen sevgi dolu insanlar, hemen yanındakinden fışkıran öfke birikimleri, şiddet örnekleri. Aynanın bir kırığında, mahallesinden ötesini bilmeyenler, bir başkasında, insanlığın tümünü her gün yaşayabilenler. Bir konuda en kusursuzuna erişebilenlerin, benzer bir başka konuda çok ilkel olabilmesi. Bahçesindeki çiçekleri gözünden sakınanın, sokaktaki ağaçlara kıyabilmesi...</p>
				<p class="normal2">Göçebe Geleneğinde Demokrasi</p>
				<p class="normal">Kırık aynadan, “demokrasi” yansımaları... </p>
				<p class="normal">Koca mandanın dört bacağına önce dört adam yapışacak. Neye uğradığını şaşıran hayvanı yere yıkacaklar. Havalara kalkan çaresiz başına da iki kişi sarılıp toprağa basacak. Ardından, beyazlar giyinmiş ve partisinin amblemini göğsüne iliştirmeyi ihmal etmemiş bir kasap, koca bıçağını mandanın boynuna çalacak. Fıskiye gibi yükselen kan “görev ekibini” kıpkızıl edecek, sonra, ağır ağır akıp çukurlarda birikecek. Karasineklerle çamurun ve kanın birbirine karıştığı gölcükler oluşacak. Debelenen mandanın başına toplanmış çocuklar şaşkın şaşkın durumu izlerken, dualar okunacak, “... Allah başkanımızı başımızdan eksik etmesin!” sesleri yükselecek. Ve topluluk, ya bir karşılama töreninde ya temel atma şöleninde, Türkiye’nin nasıl çağ atladığını, nasıl sanayileştiğini “büyüğünün” ağzından davul-zurna eşliğinde dinleyip irşat olacak.</p>
				<p class="normal">“Demokrasi” değil mi, herkes istediğini yapar...</p>
				<p class="normal">Çifter çifter koçlar, durumun önemine göre buzağılar, horozlar demokrasi uğruna kurban edilecek. Parti ve ülke büyüklerimiz ortalara salınıp zurnanın kıvrak nameleriyle göbek atacak. Madem “özgürlükçüyüz,” demokrasi aşığıyız, ister göbek atarız, ister zurna çalarız. Her türden seviyesizliği, sonradan görmeliği peş peşe sergileriz.</p>
				<p class="normal">“Efendim, millet bunu istiyor, halkımız böylesini beğeniyor.”</p>
				<p class="normal">Öyle mi acaba?</p>
				<p class="normal2">İyisine “Hayır” mı Dendi?</p>
				<p class="normal">Türkiye’de seviyesizlik ve bayağılık, toplumun alt kesimlerinden kaynaklanıp yukarıyı zorlayan bir olaydan çok, yukarıdan aşağıya kabul ettirilen bir koşullanma görünümünde. En güçlü, en çarpıcı örnekleri, toplumun en varlıklı, en bilgili, iddialı katlarında sergileniyor.</p>
				<p class="normal">Çarpık değer yargıları, yozlaşmış kültür ölçüleri, sahte toplum kahramanları, açıkgözlülüğün erdemleri, “malı götürmenin” öğütleri, köşe dönmenin kestirme yolları, “namuslu olmanın” saflığı... Karşı durulmaz bir öğreti gibi her gün binlerce ağızdan bunlar topluma haykırılıyor, binlerce örnekle kanıtlanıyor. Yazarak ve çizerek, göbek atarak, kadeh kaldırarak ve manda boğazlayarak... Zurnaların ve vatan-millet edebiyatının, nutukların eşliğinde.</p>
				<p class="normal">Gerçekten, toplum ille bunu mu istiyor, bunu mu beğeniyor?</p>
				<p class="normal">Düzeyli olan, güzel olan, etkin ve yararlı olan ne zaman topluma verildi de, insanlar, “Biz bunu istemeyiz” diye tutturdu?</p>
				<p class="normal">Toplum, “Demokrasi istemiyoruz, oy kullanmak ne haddimize” mi dedi? İş verildi çalışmadı, okul verildi okumadı mı? Özgürlükler biraz aralandığında, sendikalara, meslek odalarına, derneklere üye olmadı mı? Her şeye rağmen ve hemen her zaman en akılcı tercihleri yapmadı mı? Toplum “gerici” olduğundan mı her şeyin en yeni olanına merak sardı, özlem duydu?</p>
				<p class="normal">Yoksa bağnazlık ve gericilik, düzeysizlik ve bayağılık, öncelikle toplumun önde gelen kesimlerinde, yönetimlerinde mi? Kendi çirkinliklerini, kendi doğal eğilimlerini ve tercihlerini “efendim, millet böyle istiyor, halk böyle beğeniyor” mazeretine saklayanlarda mı?</p>
				<p class="normal2">Beline, Suratına Vurarak</p>
				<p class="normal">Kırık aynanın bir parçasından, dövülen insanlar yansıyor.</p>
				<p class="normal">Kıyasıya dövülen, sanki durduk yerde ve büyük bir öfkeyle, hınçla dövülen insanlar.</p>
				<p class="normal">Yasaların yanlışlığı, demokratik hakları kuşa döndürmesi, çok “demokrat” hükümetin “şefkat” hikâyeleri ayrı bir konu. Ama İstanbul’da gösteri yapan memuru polis coplamadı, insanlar ellerinde pankartlarla yürüdü diye Türkiye zaafa mı uğradı? “Devlet otoritesi” mi sarsıldı? Yoksa ihtilâl mi çıktı? İstanbul polisinin benzer bir durum karşısında herhangi bir demokratik ülkenin kolluk gücü gibi davranabilmesi, bir protesto hareketinin doğal çerçevesinde başlayıp bitmesini mümkün kıldı.</p>
				<p class="normal">Ankara’da ise, şu teröre karşı bir türlü sağlanamayan “devlet otoritesinin” fukara memur üzerinde kanıtlanması yaşandı. Elindeki pankartlarla barışçı ve düzenli bir protesto yürüyüşü yapanlara, inanılmaz bir öfkeyle, şiddetle saldırıldı. Tek gerekçe, yürüyüş için önceden izin alınmamış olması. Yani, demokrasilerin doğal bir hakkını antidemokratik biçimde yasaklayan mevzuata uyulmamış bulunması. Yasalara kendileri çok uyan, her tür mevzuata sıkı sıkıya bağlı, gecekondu mafyalarına, yolsuzluğa ve hırsızlığa son derece “şefkatli” yöneticilerimiz, hedef hak arayan memur olunca “devletliğini” hatırlayabildi. Benzerlerine ancak geçmişin televizyon belgesellerinde rastlanabilen bir acımasızlıkla, sömürge yöneticilerine yakışan bir umursamazlıkla, kendi memuruna bir güzel meydan dayağı çektiriverdi.</p>
				<p class="normal">Kırık aynanın bir başka parçasında, cezaevine gönderilmeyi bekleyen bir bilimadamı var. Suç: Kitap yazmak, bu kitapta büyüklerimize aykırı gelen düşünceleri savunmak. Evet, düşünceleri savunmak. Demokrasinin “d”sine sahip toplumlar, kendi ayrıcalığını, üstünlüğünü, her tür düşüncenin özgürce ortaya konabilmesinden, kitabın yayımlanabilmesinden alır. Yasak olan, ancak insanları şiddete başvurmaya, silâhlanmaya, yakıp yıkmaya özendirmektir.</p>
				<p class="normal">Bizim bilimadamımız yalnız değil; aynanın o köşesinde başkaları da var. Yıllarını cezaevlerinde geçiren başka bilimadamları, başka yazarlar, ülke yönetenlerdeki ortak ilkelliğin kanıtı gibi onun yanında yer alıyor.</p>
				<p class="normal2">Bu İşte Bir Terslik Var...</p>
				<p class="normal">Bunca güzellik ve bunca çirkinlik nasıl oluyor da kırık aynanın parçalarından birlikte yansıyabiliyor?</p>
				<p class="normal">Yer yer alabildiğine demokrat ve çağdaş, derken olağanüstü acımasız ve ilkel. Bir örnekte çoğulcu ve özgürlükçü, öbüründe neredeyse faşist. İleri teknolojinin en uç uygulamalarıyla göçebe geleneğinin en yozlaşmış görüntüleri iç içe.</p>
				<p class="normal">Böyle bir durum, bütün toplumlarda ve bu ölçüde var mı? Yok. Genellikle, bir toplumun ortak kültürünü, temel değer yargılarını, ortak yaşayış ve davranış biçimlerini paylaşan kesim, o toplumun büyük çoğunluğudur. Bu çoğunluğun içindeki insanlar, ortak ölçüleri paylaştıkları için birbiriyle kalın çizgilerde benzeşirler. Toplumdaki ortak değerlerden, demokrasi, insan hakları gibi ölçütlerden, ortak mantıktan kopuk davranış biçimleri ise, bu toplumun eteklerinde yer alan “marjinal” ve küçük kümeciklerdir.</p>
				<p class="normal">Türkiye’mizde ise ortak yararların birleştirebildiği temel küme çok cılızdır; çevredeki kümecikler ise çok fazladır. Demokrasi, çoğulculuk, farklı duyarlılıklara saygılı olmak, hoşgörü gibi özellikleri ortak nitelik olarak paylaşabilen temel küme, bir türlü gelişememiştir. Toplum, sanki her biri kendi başına buyruk marjinal kümeciklerden oluşmaktadır.</p>
				<p class="normal">Türkiye’nin sorunu, belki de, “ortak paydayı” hâlâ bulamamış olmasındadır:</p>
				<p class="normal">Düşüncelerinde, siyasetlerinde, yararlarında özgürce farklılaşabilen, temel kültür ve anlayış birlikteliklerini üst düzeyde gerçekleştirebilen bir toplum olabilmek. Baskıcı yöntemlerin ürünü zorlama benzeşmeyi değil, insancıl değerlerin büyük çizgisindeki birlikteliği sağlayan “ortak paydayı” bulamamış olmak mı, ortak “mantığı” kuramamış olmak mı, kendimizi hâlâ kırık aynalarda seyretmemizin nedeni?..</p>
				<p class="sagnormal">16 Ocak 1994</p>
				<p class="normal1">Bir Hayat Tarzı: Etkisiz ve Tepkisiz Olmak</p>
				<p class="normal">“Yapabileceğinin en azını yapan, olabileceğinin en eksiğiyle yetinen bir ülke...”</p>
				<p class="normal">Bizim en anlamlı –ve doğru– bir tanımımız herhalde budur. Türkiye, tarihin, doğanın, hattâ ekonominin ona tanıdığı olanakları, inanılmaz biçimde harcayıp tüketen bir ülkedir. Bir “verimsizlik” rekortmeni denebilir. Birçok alanda ve birçok durumda, akılcılığın “a”sına bile rastlamak mümkün değildir.</p>
				<p class="normal">İşin ilginç yanı, bu özelliğin bir “hayat tarzına” dönüşmesidir. Herkes “alışmıştır.” Kimsenin, “nedenlerini” araştırmaya, çözümlerini aramaya pek niyeti yoktur. Her durumda ve her fırsatta şikâyet etmek, sonra, gene şikâyet etmek, gene şikâyetçi olmak ama hiçbir şey yapmamak. Arabesk müziğin bile, “şikâyetinde ısrarlı, çözümünde tembel” bu hayat tarzının bir yansıması olduğu söylenebilir.</p>
				<p class="normal2">Hem Ağlayıp Hem Susmak...</p>
				<p class="normal">“Sebep-sonuç” ilişkisini aramaktaki, görmekteki adalet mi kendi kendimize acıyıp sonuçta hiçbir şey yapmamaya yol açıyor?</p>
				<p class="normal">Dünyanın en fazla şikâyet eden esnafı, bizim esnafımızdır. Ödediği vergiden, müşterinin azlığından, “siftah yapmamaktan,” vergi memurundan; özetle, “halinden” son derece şikâyetçidir.</p>
				<p class="normal">Ne var ki, “Nasıl oluyor da ülkedeki toplam kredinin kırıntısını ben alamazken, devlet büyüklerimiz ve bütün akraba, hısım ve yakınlar, devlet bankalarından her şeyi alabiliyor?” diye düşünmez. Hele, başkaları haklarından fazla aldığı için kendisinin adil payını alamadığı, aklından bile geçmez.</p>
				<p class="normal">İran’ın batısında yer alıp da, caddeleri çukurlarla bezenmiş olan tek ülke Türkiye’dir. Her nedense, dayanıklı asfaltlama tekniği bizde keşfedilememiştir. Yapılacak işler birlikte planlanıp yolun bir kez kazılmasıyla gerçekleşebilecek olanı, her hizmet için yolu ayrı zamanda kazarak müteahhitlere ayrı ayrı para kazandıran tek ülke, gene Türkiye’dir.</p>
				<p class="normal">Bunlardan en çok şikâyetçi olan, kentlerdeki insanlarımız, “hemşerilerdir.” Ama saygıdeğer hemşerilerimiz, ne çektiklerinin ve ödedikleri vergilerin hesabını sorar, ne de sorumluların ortaya çıkması için en küçük çabayı gösterir. Ya ne yapar? Kendi kendine yakınır durur. İlkokulda çocuğu bulunan tüm aileler, istisnasız, okuldan ve eğitimden şikâyetçidir. İnanılmaz ağırlıktaki, gerilikteki, bıktıran ve çocuğu hayata küstüren bir “müfredat”tan yakınırlar. Ama aileler seslerini yükseltmez, çocuklarının hakkını aramaz, harekete geçmez.</p>
				<p class="normal">Bu örnekler uzatılabilir. Başka alanlarda da benzerleri bulunabilir.</p>
				<p class="normal2">Demokrasi Merakımız</p>
				<p class="normal">Örneğin, bizim ülkemizde, başbakanından koalisyon ortağına, cumhurbaşkanına kadar tüm “iktidar odakları,” demokrasinin yetersizliğinden yakınır. Sonra, gene yakınır. Neden ve kimden yakındıklarını bilip bilmedikleri ise pek anlaşılamaz.</p>
				<p class="normal">Sayın Başbakan, “Mumcu suikastına ilişkin sahte mektubun, mit içinden bir grup tarafından yazıldığını” (Sabah, 11 Şubat 1993) açıklar; Sayın İçişleri Bakanı, “Büyük olasılıkla öyle” diye ekler.</p>
				<p class="normal">Öte yandan, Muş Cumhuriyet Başsavcısı, devlet görevlilerinin altı sanığı kurşuna dizdiğini Aktüel dergisinde açıklar. Konuyla ilgili resmi belge de yayımlanır. Ancak kurşuna dizme zanlılarının araştırılmasına, zanlıların görevleri nedeniyle Adalet Bakanlığı imkân vermez.</p>
				<p class="normal">Sayın Adalet Bakanı önce inanamaz bu duruma; gerçek olduğunu görünce de, baktırtacağını söyler.</p>
				<p class="normal">Bütün bunlar toplumun gözleri önünde yaşanır. Sonra da, tüm devlet ve hükümet büyüklerimizle, basınımız ve bilumum demokratlarımızla, “Bir türlü demokratik olamıyoruz” diye ağlaşıp dururuz.</p>
				<p class="normal">İşçiler, ücretlerin düşüklüğünden yakınır. Ödedikleri verginin oran olarak Avrupa ortalamasının çok üzerinde bulunmasına pek dikkat etmezler. Oysa ücretin düşüklüğü, ödenilen verginin yüksekliğiyle de bağlantılıdır.</p>
				<p class="normal">Ödenen verginin yüksek olmasındaki temel bir neden ise, başkalarının vergi kaçırmasıdır. Bu durum işçi ve memur gibi, vergisini ödeyen sermaye kesimi için de geçerlidir. Ama kimse, bu vergi kaçakçılığının üzerine ciddi önlemlerle gitmez. Böyle bir talebin öncülüğünü yapması gereken sendikalar bile, tıpkı işçi gibi, tıpkı toplum gibi, “yakınmakla” yetinir.</p>
				<p class="normal2">Yakınmanın Nedenleri</p>
				<p class="normal">Gerçekten, herkesin yakındığı, kimsenin bir şey yapmadığı, sanki yakınmakla yetindiği, yakınmakla tatmin olduğu bir ortam.</p>
				<p class="normal">Bu özellikleriyle de gelişmeyi, daha iyiye ulaşmayı, kaliteyi engelleyen bir ortam. Başta belirttiğimiz gibi, olabileceğin en azıyla, yapılabileceğin en eksiğiyle yetinmek ortamı.</p>
				<p class="normal">Bu özellik nereden kaynaklanıyor?</p>
				<p class="normal">Tarih sürecinde uzun süre “tebaa” olarak kalmış bulunmaktan mı? Sorgulamayı, hak aramayı gene uzun süre engellemiş koşullanmadan, geleneklerden mi? Demokrasiye hâlâ alışamamış olmamızdan mı?</p>
				<p class="normal">Bütün bunlar bir ölçüde doğruysa, o zaman, “Biz bize benzeriz, ne yapalım, gelişme sürecimizde geciktik” diyerek, bu olumsuz özelliği kabul mü edeceğiz? Etmiyorsak ne yapacağız? Daha iyisini sadece “istemekle” ve onu bize “başkalarının vermesini” beklemekle yetinmeyip üzerine düşeni yapan bir toplum olabilmek için, sonuç alan özellikler edinmek için nasıl davranacağız?</p>
				<p class="normal">Çağımızın özelliği, çağı paylaşabilen insanın, “devlet karşısında” ve öteki kurumlar karşısında “edilgenlikten” kurtulabilmesi. “Etken” olması. Sorgulaması, hakkını araması, sade kendininkini değil, başkalarının da hakkını arayabilmesi.</p>
				<p class="normal">Ancak bu özellikleri taşıyorsa, toplumlar ve bireyler, “saf mevkiine” konmaktan çıkabiliyor. Kolay kandırılamıyor. Hakkı elinden alınamıyor. En ölçüsüz biçimde ona yüklenilemiyor. Demokrasinin kuralları işliyor, verimlilik ve akılcılık dikkate alınıyor, caddeler doğru dürüst asfaltlanıyor, otoyollara işaret konuyor, vb.</p>
				<p class="normal2">Özgürlükçü Toplum</p>
				<p class="normal">Bir bakıma, yasakçı toplumdan özgürlükçü topluma geçiş süreci. Yasakları düzenleyerek toplumları yönetme anlayışından, özgürlüklerin organizasyonu ile toplumların kendi kendini yönetmesi. Bu çerçevede, sorgulayan, hakkını arayan ve alan insanın gelişmesi...</p>
				<p class="normal">“Yakınmaktan” kurtulmanın yolu buradan geçiyor.</p>
				<p class="normal">İnsan, hem topluca, hem de birey olarak bu etkinliğe ulaşmak zorunda. “Devletin,” toplumdaki büyük ve güçlü karar merkezlerinin karşısında, sıradan yurttaşların birliktelikleriyle, ilgili dernekleriyle, tüketiciyi kollayan, çevreyi koruyan kuruluşlarla, meslek birlikleriyle kişi kendini güçlendirebiliyor. Sıradan yurttaş, bu beraberlikler aracılığıyla, devleti paylaşabiliyor.</p>
				<p class="normal">Ya da, toplumun güçlüleri tarafından hiçe sayılmanın, kandırılmanın, küçümsenmenin kaderine rıza gösteriyor.</p>
				<p class="normal2">Gelişmenin Neresindeyiz?</p>
				<p class="normal">Türkiye’de doğal saydığımız eksikler, rahatlıklar, aldatmalar, verimsizlik ve akıldışı özellikler, dünyanın büyük bir coğrafyasında artık tarihe karışıyor.</p>
				<p class="normal">Bizde, kural olmaya devam ediyor.</p>
				<p class="normal">“Statüko,” kalıpları ve anlayışlarıyla bezdirdiği, tehditleriyle korkuttuğu insanlar sayesinde varlığını sürdürüyor. “Gölgesinden çekinip sözünü sakınan” vatandaş türü, statükolara can katıyor, değişmezliğin ve geriliğin güvencesini sağlıyor.</p>
				<p class="normal">Düne kıyasla, bugünün toplumu belki az daha ileri. Ama olabileceğinden çok daha geri.</p>
				<p class="normal">Olması gereken ise, konuşan, talepte bulunan, talebinin gereğini yapan, hakkını arayan, haksızlığa isyan eden, kendisine ve başkalarına haksızlık yaptırtmayan, hakkını alan insanlar ve onların oluşturduğu toplum. Çağı paylaşan toplum.</p>
				<p class="normal">Türkiye bunun hâlâ uzağında.</p>
				<p class="normal">Ancak aklıyla ve emeğiyle, gönlüyle ve yüreğiyle ulaşabileceği yere, küçük hesaplarla ve çıkmaz sokaklarla onu götürmenin önerilerine kulak vererek, zaman kaybederek ve kendinden kaybederek.</p>
				<p class="sagnormal">14 Şubat 1993</p>
				<p class="normal1">Sorunların Çözümü Var da, Sahibi Yok</p>
				<p class="normal">Bâzı dev sorunlara bir türlü çözüm bulamayışımız, onların “çözümsüz” olmasından mıdır? Yoksa onları çözmek gibi bir niyetimizin aslında pek olmayışından mıdır?</p>
				<p class="normal">Çözümsüzlüklerin temel nedeni, Türkiye’nin kaynak darlığı, ekonomik halsizliği midir, yoksa çözüm getirecek yüreğin, duyarlılığın, ahlâkın, siyasal iradenin eksikliği midir?</p>
				<p class="normal">Bâzı sorunlarla dünyada ilk kez karşılaşan biz miyiz? Mutlaka yepyeni çözümler keşfetmek, “mucizevi formüller” yaratmak mı zorundayız? Yoksa çoğu başka ülkelerde yaşanmış ve bir ölçüde çözümlenmiş sorunların deneyimine gözlerimiz mi kapalı?</p>
				<p class="normal">Gerçekten, Türkiye sorunlarını çözmek istiyor mu? Ya da, “Bizim sorunlarımızın çözümü yok” demenin tembelliğine, kimi durumda “kararlılığına” mı kendini kaptırıyor? Olaylara, sorunlara bakıyor da, göremiyor, eliyle dokunuyor da, yüreğiyle hissedemiyor.</p>
				<p class="normal2">“Yolsuzluklar” Ülkesinde Çözüm Arayışı</p>
				<p class="normal">Örneğin, şu “yolsuzluklar,” devletin hırsızlığa âlet edilmesi, siyasal görevin kötüye kullanılması, kamu yönetiminin her düzeyde istismarı. Bunlar gerçekten bir çözümsüzlük sonucu mu? Bunların karşısında bizim kadar çözümsüz kalmak bir kader mi?</p>
				<p class="normal">Bir “çözüm arayışı” nasıl başlatılabilir, bir çözüm stratejisi nasıl oluşabilir?</p>
				<p class="normal">Bâzı yöntemler şöyle sıralanabilir, bâzı yaklaşımlar tartışmaya açılabilir:</p>
				<p class="normal">1) “Siyasi Ahlâk Yasası” derhal çıkarılmalıdır. Anayasa’nın da öngördüğü bu yasal düzenleme ile milletvekillerinin ve bakanların hangi meslekleri sürdürebileceği, milletvekili olmak için hangi meslekleri terk etmeleri gerektiği, hangi özel işlerin ve özel konumların, milletvekilliğiyle ve kamu yöneticiliğiyle bağdaşmayacağı açıkça ortaya konulmalı, gereği yapılmalıdır. (Bu uygulamanın örnekleri dünyada vardır.)</p>
				<p class="normal">2) Devletin ve kit’lerin tüm ihaleleri, başlangıcından sonuçlanmasına kadar, ilgili sanayi, ticaret ve meslek odalarının katılımı, denetimi ile gerçekleşmelidir. (Bu husus mevzuatta vardır fakat iktidarlarca uygulanmamaktadır.)</p>
				<p class="normal">3) Kamu İktisadi Teşekkülleri’nin yönetim kurullarına konudan habersiz kişilerin sırf siyasal kimlikleri nedeniyle atanmasına son verilmeli, sadece siyasal kimlikleri nedeniyle bu görevlere atanmış olanlar, görevden alınmalıdır.</p>
				<p class="normal2">Devlet Bankaları Kime Yarıyor?</p>
				<p class="normal">4) Kredi yolsuzluklarının, batık kredilerin, siyasal etkinlikle gerçekleşen vurgunların ve halkın uğradığı büyük kayıpların çok önemli bir kaynağı, devlete ait ihtisas bankalarının, genel ticari bankacılık yapmalarıdır. Bakanların, iktidar politikacılarının, yakınlarının ve iş ortaklarının devlet eliyle ve halkın parasından haksız kazanca kavuşturulmasına yol açan bu uygulamanın önlenmesi için, kamu bankaları, dört yıllık bir süreç içinde, kendi kuruluş gerekçeleri olan ihtisas bankacılığının sınırlarına çekilmelidir.</p>
				<p class="normal">5) İlçe ve merkez belediyelerinin ihaleye ve imara dönük tüm işlemlerine, yörenin ilgili meslek odaları da temsilcileriyle katılmalı; bu konulardaki kararlar, ancak “hemşeri meclislerinin” önünde, kamuoyunun gözetiminde alınabilmelidir.</p>
				<p class="normal">6) Devletin, KİT’lerin, belediyelerin, belediyelere bağlı işletmelerin müteahhitlere ödediği “istihkak,” her kamu biriminin kendi içinde eşit ve objektif yüzdelerle, sıralarla ödenmelidir. İstihkakını alabilmek, istihkak oranını artırabilmek için rüşvet verme zorunluluğunu ortadan kaldırmanın tek yöntemi budur.</p>
				<p class="normal">7) Belediyelerin hizmet verdikleri iş sahiplerinden ya da vatandaştan “bağış almaları” uygulamasına derhal son verilmeli; belediyelerin ihtiyacı bir tür keyfi vergi niteliğinde olan, suiistimale açık olan bu yöntemle değil, devletin yasal desteğinin artmasıyla sağlanmalıdır. Aynı şekilde, belediyelerin vakıf uygulamaları, şirket kurmaları ve spor kulüpleriyle ilişkileri yeni bir düzenlemeye kavuşturulmalıdır.</p>
				<p class="normal">Bu yedi maddelik programın tüm maddeleri, ya Anayasa’da öngörülmüştür, ya mevzuatımızda zaten vardır, ya geçmişte, hattâ günümüzde bâzı belediyelerimiz tarafından başarıyla uygulanmaktadır ya da dünyanın çeşitli örneklerinde uygulanmış ve rüşveti, yolsuzluğu önlemekte etkin olmuştur.</p>
				<p class="normal">Peki, yolsuzluktan bu kadar yakınan biz ne yapmaktayız? “Büyüklerimiz” ne yapmakta?</p>
				<p class="normal">Sadece ahlâk, namus, fazilet üzerine konuşup aslında hiçbir şey yapmamakta.</p>
				<p class="normal2">“Eğitimden Yasaklı” Gençler</p>
				<p class="normal">Türkiye’nin temel bir sorunu, eğitimdeki fırsat eşitsizliğidir.</p>
				<p class="normal">Türkiye’de gençler, sırf ailelerinin parasızlığı nedeniyle, eğitim sürecinden dışlanıyor.</p>
				<p class="normal">Gerçekten, bu ayıbı sürdürmeye Türkiye mahkûm mudur? Bu kadar güçsüz müdür? Yoksa temel neden duyarsızlık, tembellik, siyasal tercih midir?</p>
				<p class="normal">Bakınız, Türkiye nüfusunun yüzde 70’i, işçi ve köylü ailelerinden oluşuyor.</p>
				<p class="normal">Her yıl üniversiteden mezun olan 90 bin dolayında çocuğumuzun içinde, bu ailelerin çocukları yüzde 1 dolayında. </p>
				<p class="normal">Düşünebiliyor musunuz, Türkiye’deki ailelerin yüzde 70’inin çocukları, üniversite eğitiminden yasaklı. Doktor olamıyor, avukat, mühendis, üst düzeyde memur, yönetici olamıyor.</p>
				<p class="normal">Neden? Yüksek eğitimden yasaklı bu çocuklar tembel de ondan mı? Okuma hevesi yok, zekâsı yetersiz de ondan mı?</p>
				<p class="normal">Hayır, ailelerinin parası yok, ailelerinin gelir düzeyi, çocuklarının eğitimini devam ettirmeye yetmiyor da ondan. </p>
				<p class="normal">Türkiye, çağdaşlık iddiasındaki hiçbir ülkede benzeri kalmamış bu ayıba son vermek durumundadır; son verecek güce sahiptir.</p>
				<p class="normal">Her çocuğun eğitimde fırsat eşitliğine sahip olması, bütün önceliklerden daha önde olmalıdır.</p>
				<p class="normal">Üniversite sınavını kazanan fakat ailesinin gelir düzeyi nedeniyle eğitimini sürdürmek imkânından yoksun gençlere “Yüksek Eğitim Kredisi” sağlamak, “düşünülemeyecek kadar” uzak bir hedef midir?</p>
				<p class="normal2">Devletin Parası Var, Gönlü Yok</p>
				<p class="normal">Yakından bakmaya çalışalım:</p>
				<p class="normal">Öğrencinin, eğitimini tamamlayıp iş sahibi olduktan sonra ve zaman içinde devlete geri ödemesi gereken bir kredinin yıllık tutarı, bugünün rakamlarıyla ve üniversiteli öğrenci başına azami 30 milyon lira düzeyinde öngörülebilir. Her yıl 10 bin öğrencinin katılmasıyla, dört yılda 40 bin öğrenciyi kapsayacak kredi programının ilk yılki maliyeti 300 milyar, dördüncü yılın sonundaki maliyeti yılda 1 trilyon 200 milyardır. (Bu rakam ve krediden yararlanan öğrenci sayısı, uygulama başladıktan sonra koşullara göre artabilir.)</p>
				<p class="normal">Türkiye’nin, gelir düzeyi yetersiz 40 bin ailenin çocuklarına yüksek eğitim vermesini sağlayacak bu “maliyetin” karşılanması gerçekten imkânsız mıdır? Klasik soruyu sorarsak, “kaynak” nasıl bulunacaktır?</p>
				<p class="normal">Bu maliyet, (1) gelir düzeyi yeterli ailelerin çocuklarının eğitimi için ödeyeceği eğitim dayanışma ücretinden; (2) sigara tüketiminden alınan fonlardan bir bölümünün ve (3) içki tüketimine getirilecek ek bir verginin eğitim kredisine ayrılmasından; (4) devletin diğer kaynaklarından karşılanabilir. Yılda 20 trilyon dolayında bir desteği (doğru kullanılması koşuluyla yararlı olan) “özel sektörü özendirme amacına” ayırabilen Türkiye’nin eğitim ayıbını gidermek için yeterli gücü, yılda 1 trilyon 200 milyar lirası vardır.</p>
				<p class="normal">Başka bir deyişle, devletin parası vardır da gönlü yoktur.</p>
				<p class="normal2">Bu Para Nereye Gidiyor?</p>
				<p class="normal">Türkiye’nin tüm hükümetleri, köylünün desteklenmesi için çok büyük kaynaklar tüketir. İşçinin, memurun, esnafın, tacirin, sanayicinin ödediği vergilerin önemli bölümü, bu amaçla kullanılır. Tarım ürünlerinin dünya piyasalarındaki değerinin üzerindeki fiyatlarla Türkiye’de destekleme alımı yapılır. Hiçbir şeye yaramayan kalitesiz ürünler gereğinde denize atılır, yakılır, depolarda çürütülür. Temel “gerekçe,” fukara köylünün korunmasıdır.</p>
				<p class="normal">Ne var ki, o korunması amaçlanan küçük ve orta köylü genelde perişandır. On beş yıldan beri sürekli yoksullaşmaktadır. Neden?</p>
				<p class="normal">Çünkü mevcut destekleme politikaları, küçük ve orta çiftçiye değil, büyük çiftçiye ve aracıya yarar sağlamanın mantığı üzerine kuruludur. Küçük ve orta köylüye “bir damla” ulaştırabilmek için, devletin tarıma “bir kova su boşaltması” gerekmektedir.</p>
				<p class="normal">Çözüm?</p>
				<p class="normal">Çözüm, bu “destekleme anlayışını” değiştirmektir.</p>
				<p class="normal">Çözüm, gerçekten küçük ve orta köylüye destek sağlarken geneldeki yüksek fiyatı zaman içinde geriye çekerek onu dünya piyasalarına yakınlaştırmaktır; kalitesizliğe ve gereksiz üretime prim verirken çok büyük kaynakları toplumdan alıp aracılara ve zaten destek ihtiyacında olmayanlara armağan eden uygulamaları düzeltmektir.</p>
				<p class="normal2">“Aile Bazında Destekleme”</p>
				<p class="normal">Nasıl?</p>
				<p class="normal">“Aile bazında desteklemeyi” tarım politikalarına yeni bir esas olarak getirmek gerekiyor. Köylü “ailesinin” ihtiyaç duyduğu asgari geçim düzeyinin hesaplanarak, desteklemenin öncelikle bu temelde düzenlenmesi, “köylü ailesinin” –üretimi en alt düzeyde de olsa, en üst düzeyde de olsa– bu asgari parayı devletten alması. Bu sağlandıktan sonra, yani destekleme alımı asıl amacı olan bir güvenceyi köylü ailesine sağladıktan sonra, “taban fiyatının” dünya piyasalarına yakın ölçülerle, daha gerçekçi şekilde belirlenmesi. Köylü fazla üretmekteyse daha fazla kazanması, ancak bu fazla kazancın gerçekçi ve ekonomik bir fiyatla oluşması.</p>
				<p class="normal">Böylece, (1) köylü ailesinin asgari geçim düzeyi güvenceye alınarak, tarımın sosyal sigorta kapsamına girmesinin ilk adımı atılabilir; (2) desteklemenin sosyal gerekçesi “aile bazındaki desteklemeyle” karşılanmış olacağından, ürün alım fiyatlarının zaman içinde dünya piyasalarına yakınlaştırılması mümkün olabilir; (3) devletin tarım desteklemesine ayırdığı toplam kaynak, zaman içinde azaltılabilir.</p>
				<p class="normal">Böyle bir düzenlemeden küçük ve orta köylü kazanır. Vergileriyle tarımı (daha doğrusu tarımdaki yüksek gelirlileri ve aracıları) destekleyen şehirli nüfus kazanır. Devlet ve genelde Türkiye kazanır. Tarımdaki yüksek gelir kesimiyle aracılar kazançlı çıkmaz.</p>
				<p class="normal">Tarımda, eğitimde, devletin, toplumun soyulmasını önlemekte, yapılabilecek çok şey vardır. Hele bunlar ciddi boyutlarda düşünülüp tartışılırsa...</p>
				<p class="normal">Ama önce yürek lâzımdır, gönül lâzımdır, olaylara ve insanlara sadece bakmak değil, onları görebilmek lâzımdır...</p>
				<p class="sagnormal">28 Mart 1993</p>
				<p class="normal1">Toplum mu Çok Saf, Yönetenler mi Çok Akıllı?</p>
				<p class="normal">Şu güzelim Türkiye’de olayları izlerken düşünmemek elden gelmiyor:</p>
				<p class="normal">Acaba toplum olarak biz mi çok safız, yoksa bizi yönetenler mi çok akıllı? Ya biri ya öteki.</p>
				<p class="normal">Siz hiç, Ankara ve İstanbul’da olduğu gibi, tüm kavşaklara trafik lambaları asıp sonra her lambanın başına bir trafik polisi dikerek trafiği yönettiren bir ülke duydunuz mu? Kırmızı ışıkta “geç” işareti veren, yeşilde “dur” diyen trafikçiler ve hangisine bakacağını şaşırmış çaresiz sürücüler.</p>
				<p class="normal">Her biri maşallah dörtten az çocuk yapmayan ve ardından devlet kapılarını iş isteriz diye aşındıran çaresiz insanlar. Ya da, “İşsiz sayımız her yıl 300 bin artıyor” diye yakınıp iş yaratmaya dönük hiçbir projesi, hiçbir ciddi düşüncesi bulunmayan başbakanlar, bakanlar.</p>
				<p class="normal">Devlet bankalarını kendi özel kasaları gibi kullanan devlet bakanları. Devlet bakanı yakınları. Sonra, tüm Avrupa’nın en yüksek orandaki vergisini ödeyen fukara işçiler. Tüm Avrupa’nın en yüksek orandaki emeklilik kesintisini ödeyip emekli maaşı kuyruklarına sabahın altısında girerek akşama kadar çile dolduran ihtiyarlar. Tüm Avrupa’nın en yüksek orandaki sigorta primlerini ödeyip eczaneden ilaç alamayan sigortalılar.</p>
				<p class="normal2">Güneydoğu’dan, Konuşma Merakına</p>
				<p class="normal">İnsanların daha çok ölmesine, askerlerin daha fazla şehit olmasına, halkın devlete düşman, teröre çaresiz yandaş kılınmasına yıllardır katkı getiren bir olağanüstü hal uygulamasıyla ufkunu kapatmış, benzer terörle dünyada nasıl baş edildiğini dahi araştırmamış iktidarlar.</p>
				<p class="normal">Hükümette kalmak uğruna, dün söylediğinin bugün tam aksini yapabilen, “ciddi ve sorumlu” liderler.</p>
				<p class="normal">Hele hele, Türkiye’nin söz verdiği üzere gümrük vergilerini 1992 sonunda kazasız belasız indirmesi için Avrupa Topluluğu’nun çocuk kandırma misali ortaya koyduğu birkaç pırıltılı vaadi dış siyaset zaferi gibi sunan dış siyaset sorumluları. Ve tabii, aynı topluluğun kendi parlamentosunda peş peşe aldığı Türkiye karşıtı kararları göz ardı etmenin üstün becerisi.</p>
				<p class="normal">Bir yandan trilyonlarca lira açık vererek bütçeyi perişan eden, pahalılığa en büyük katkılardan birini getiren kit’ler, öte yandan bu kit’lerin yönetimine siyasal menfaat yandaşlarını getirerek onları büsbütün perişan eden iktidarlar... Ve tabii, 104 trilyon vergi toplarken, 140 trilyon vergi kaçırılmasından yüksek müsamahasını esirgemeyen bir yönetim mahareti.</p>
				<p class="normal">Bu tabloya ek olarak, sadece ekim ayında 15 ili ziyaret ederek, 4 defa televizyona, 15 defa basına, 30 defa da içerideki ve dışarıdaki topluluklara konuşarak, 14 adet resepsiyon ve yemek vererek, 2 bin ziyaretçi kabul edip onlara nasihatte bulunarak Türkiye’yi yöneten ya da yönettiğini sanan bir Başbakanlık uygulaması. (Mehmet Barlas, “Süper Babanın İcraat Programı Çok Şaşırtıcı”, Hürriyet, 13 Ekim 1993).</p>
				<p class="normal">Gerçekten, bu gidişle nereye varılır?</p>
				<p class="normal2">Eşikte 2000 Yılı</p>
				<p class="normal">Yazmaya insanın kalemi varmıyor ama bu gidişin sonu iyi değil.</p>
				<p class="normal">Bizi o çok sevip çok beğenen Avrupa, Türkiye’yi Kıbrıs-Güneydoğu kıskacına aldı bile: “Kıbrıs’ta bizim politikalarımıza uyum göstermezseniz, Güneydoğu’da yalnız kalırsınız; Güneydoğu’da önerilerimize kulak vermezseniz, Kıbrıs’ta zorlanırsınız. Çekiç Gücümüzün Türkiye’deki varlığına karşı çıkarsanız, Kuzey Irak’ta dünya kamuoyu karşınıza dikilir” vb.</p>
				<p class="normal">Hükümetlerin beceriksizliğiyle, duyarsızlığıyla, ufuksuzluğuyla büsbütün çıkmaza giren Güneydoğu sorunu, kötüleşmesine bu tempoda devam ederse, 2000 yılında geriye ne kalır?</p>
				<p class="normal">Hızla işsiz üreten, yatırımı değil spekülasyonu özendiren, verimsiz işletmelerinin açıklarını kapatmak uğruna kaynaklarını tüketen bir ekonomiyi kendi haline bırakarak, bol bol çocuk doğurarak, vergi kaçıranları vergi ödeyenlerle finanse ederek, ucuz bir popülizmi kendine ekonomik kılavuz yaparak gerçekten 2000 yılının “mutlu ve müreffeh Türkiye’sine” ulaşılacağı mı sanılıyor?</p>
				<p class="normal">Ya da kitapları yakarak, kitap fuarını basarak, yazarları hapse koyarak, ilim irfan yolunda ilerleneceği mi?</p>
				<p class="normal2">İmkânsızın İddiası mı?</p>
				<p class="normal">Gerçekten, Türkiye olarak, bunalımlara, çapsızlığa, kalitesizliğe mahkûm muyuz? Yoksa kendi zihnimizde, kendi bilinçaltımızda mı mahkûm ettik kendimizi?</p>
				<p class="normal">Devletin, toplumun varlığını bu kadar hor, akıldışı ve ahlâkdışı kullanmak, üzerimize görev olarak mı verildi? Yatırımları finanse etmek yerine verimsizliği finanse etmek, kutsal kitaplarda mı yazılı?</p>
				<p class="normal">Güneydoğu’daki teröre karşı, benzer koşullardaki tüm ciddi devletlerin yaptığı gibi, özel yetiştirilmiş profesyonel birlikler oluşturmak istedik de elimizi kolumuzu bağlayan mı oldu?</p>
				<p class="normal">Ya da ilk maddesinde, “demokratik hakların kullanımını sınırlamaya dair” olduğunu açıklayan bir Olağanüstü Hal Yasası’yla Güneydoğu sorununun “çözüleceğini,” bize düşmanlar mı telkin etti? Demokratik hakları sınırlayarak terörle baş edeceğimize, bölünmeyi önleyeceğimize. Türkiye’nin batısında var olan demokratik hakları Güneydoğu’daki insanlarımıza da kullandırtmanın ise Güneydoğu’yu bölüp götüreceğine, bizi uzaylılar mı inandırdı?</p>
				<p class="normal">İktidarımız, kendi yakınlarına menfaat dağıtmanın talimatını etkili dış güçlerden mi aldı? Hükümetlerimiz, kültür mirasını, kıyıları, denizleri, akarsuları, ağaçları korumak istediler de, onlara mâni olan mı çıktı?</p>
				<p class="normal">Örnekleri uzatmak mümkündür. Sorunların böylesine ağırlaşması ve çözümsüz kalması, büyük ölçüde, çapsız ve kişiliksiz yönetimlerin bir sonucudur.</p>
				<p class="normal">Dolayısıyla, sorunların bir bölümüyle ve önemli ölçüde çözümü, toplumun ellerindedir.</p>
				<p class="normal2">Değişim Zorunluluğu</p>
				<p class="normal">Türkiye’de herkes, bu işin böyle gitmeyeceğini görmek durumundadır. Her şeyin en yanlış olanını seçerek, her tercihin en kötüsünü yaparak hiçbir yere varamaz.</p>
				<p class="normal">Bu yönetim alışkanlıklarıyla da bir yere varılmaz, bu özel sektörle de, bu devlet sektörüyle de, bu idari yapıyla da, bu bürokrasiyle de, bu particilik anlayışıyla da, bu eğitimle de, bu hastanelerle de, bu belediyelerle de, bu tarım politikalarıyla da, bu kentleşmeyle de; en önemlisi, bu zihniyetle de.</p>
				<p class="normal">“İdare-i maslahat” kolaycılığını terk ederek Türkiye’nin daha doğrusunu yapabileceğine, daha iyisinin mümkün olduğuna güvenmek. Var olanla yetinmenin kaderini değil, daha fazlasına ve daha güzeline erişmenin iddiasını birlikte paylaşabilmek.</p>
				<p class="normal">Toplumun tüm kesitleri, hassasiyetleri, siyasetleri, kendi doğrultularındaki bir yenileşmenin formüllerini yaratmak zorunda.</p>
				<p class="normal">Türkiye’nin yeni bir mantığa, yeni bir yüreğe ihtiyacı var.</p>
				<p class="normal">Korkunun yerini, umudun alması gerekiyor.</p>
				<p class="normal">Durağanlığın yerini, dinamizmin.</p>
				<p class="normal">Statükonun yerini, değişimin.</p>
				<p class="sagnormal">15 Kasım 1992</p>
				<p class="normal1">Mışıl Mışıl Uyuyan Hünerli Yöneticilerimiz</p>
				<p class="normal">Türkiye’yi çözümlemeye çalışırken, iki gerçeği görebilmek gerekiyor:</p>
				<p class="normal">İlki, Türkiye’nin benzeri az bulunur bir dinamizme, birikime sahip olduğudur. Türkiye insanı, biraz önü açıldığında, biraz rahat bırakıldığında, ciddi boyutlarda üretmektedir, gelişmektedir, hattâ düşünmektedir.</p>
				<p class="normal">İkincisi, Türkiye’nin “devlet kadroları,” siyaseti ile ve bürokrasisi ile, partileriyle, hükümetleriyle, hükümet darbeleriyle, olağan-üstü halleri ve sıkıyönetimleriyle, yönetim anlayışları ve organizasyon fukaralığıyla, insanların ve ülkenin daha ciddi boyutta üretmesinde, gelişmesinde ve düşünmesinde, engelleyici, geciktirici, hattâ cezalandırıcı olagelmiştir.</p>
				<p class="normal">Hele toplumun “organizasyonu”, “dış siyaseti” gibi birikim ve hüner gerektiren konularda ve her ülkenin bazen yaşadığı “bunalım” dönemlerinde, bu devlet kadroları, yetersizliğini bütün çıplaklığıyla sergileyegelmiştir.</p>
				<p class="normal">Bunun son örneği şu sıra Güneydoğu’da yaşanıyor. </p>
				<p class="normal">Bu çözümleme doğruysa, yani insanının dinamizmi ile devlet kadrolarının çapsızlığı arasında Türkiye tarihi sıkışıp kalmışsa, ne olabilir, ne yapılabilir?</p>
				<p class="normal">Bunları düşünmek gerekiyor. Hazırlıklı olalım: Bugünlerde daha sıkıntılı olanları, ufukta gözüküyor.</p>
				<p class="normal2">“Devlet Kadroları” Ne Yapıyor?</p>
				<p class="normal">Peki, “devlet kadroları” ne yapıyor?</p>
				<p class="normal">Geçmişte yaptıkları da, bugün yapmakta oldukları da inanılır gibi değil.</p>
				<p class="normal">Bu insanlar Türkiye’nin sorumluluk zirvelerine nasıl kondurulmuş, oralarda nasıl tutulabilmiş, anlamak mümkün değil. Hemen her dönemde her şeyin yanlışını yapan, kendi yanlışını, yasaklar koyarak, tabular yaratarak konuşturtmayan, gözlerden gizleyen, göreni ve konuşanı cezalandıran, kendi egemenliğinin sürekliliğini böylece sağlayan kadrolar, Türkiye’yi yönetmiş. Görünmez bir güç, gizli bir el, Türkiye’yi olabileceğin en azına, yapılabileceğin en kalitesizine adetâ mahkûm etmiş.</p>
				<p class="normal">Bu yönetim kadrolarının geriletildiği, önemsizleştirildiği ölçüde, Türkiye’nin o büyük dinamizmi kendini bir ölçüde duyurabilmiş. Bu bile, büyük sorunlarla karşılaşılmadığı zaman kesitlerinde ülkeyi geliştirmeye yetebilmiş. Ama sorunların devleştiği, sıradanlığın yetmez olduğu dönemlerde, dış siyaset, sosyoloji, strateji gibi hüner ve bilgi gerektiren özelliklere ihtiyaç doğduğunda, devleti yöneten siyaset ve bürokrasi kadrolarının çapsızlığı apaçık ortaya çıkmış. Bugün çıktığı gibi.</p>
				<p class="normal2">Demirel ve Çiller Hükümetleri</p>
				<p class="normal">Devlet kadrolarının tümü, geçmişte de, günümüzde de, şu ya da bu ölçüde sorumludur. Türkiye’nin bugün karşı karşıya bulunduğu Güneydoğu sorununun oluşmasında, büyümesinde, bunalıma dönüşmesinde tümünün sorumluluğu vardır. Ama belirtmek gerekir ki, 1991 seçimini izleyen Demirel-İnönü hükümeti ve onun devamı, Güneydoğu sorununun bu hale gelmesinde başlıca etken olmuştur. Bu koalisyon, ne yapmak gerekiyorsa yapmamıştır; neyi yapmamak gerekiyorsa onu yapmıştır. Dış siyasette, iç siyasette, savunma siyasetinde son iki yılın özeti budur.</p>
				<p class="normal">Şimdilerde moda, pkk lideri Apo’yu ve yanındakileri nasıl öldürteceğimizi, gazetelere “ilânat vererek” vatandaşa ve dünyaya duyurmak. Benzetme yapmıyoruz, Türkiye’deki devlet sorumlularının önceki gün gazete manşetlerinde yer alan sözlerini naklediyoruz. Gene, düşünebiliyor musunuz, ciddi bir ülkenin ciddi yöneticileri tarafından, kimi, nasıl öldüreceklerini bizzat ilân ederek konuşmalarını.</p>
				<p class="normal">Belki de daha da düşündürtücü olan, devlet kadrolarının, Güneydoğu’daki saldırıları tek başına bir kişinin ve yanındaki üç-beş kişinin yönettiğini hâlâ sanmaları. Olayın çapını, birkaç şiddet eylemcisi tarafından değil, yabancı başkentlerden kurmay planlamasıyla ve kadroyla yönetildiğini hâlâ göremeyişleri.</p>
				<p class="normal">Hele koalisyon ortaklarının şimdi üzerinde “ince-ayar” yapmakla meşgul oldukları “Anti-Terör” Yasası, tam zamanında (!) bir girişim: Güneydoğu’da roketlerle, birliklerle savaşılıyor; komşu ülkelerden yabancı uyruklu askerler gelip Türkiye’de eylem yapıyor, bizim hükümetimiz “Terörle Mücadele Yasası’yla” savaş kazanmaya hazırlanıyor. Aynen olağanüstü hal uygulamasında olduğu gibi, kendi aczini yasa çıkararak gidereceğini sanıyor. Basındaki haberler doğruysa, protesto anlamında “dükkân ve kepenk kapatanlar” ağır cezaya çarptırılacakmış. Bu haberi duyunca, şiddet eylemcileri kim bilir nasıl da korkmuştur.</p>
				<p class="normal">En güzeli, “terörün dış desteğine karşı önlem alınması”, “komşularımızla bu işin mutlaka çözüleceği – ama iyilikle, ama kötülükle.”</p>
				<p class="normal">Bu konuda Sayın Çiller’e “başbakan olarak” geçmişin sorumluluğunu yüklemek haksızlık olur. Ancak kendisinin de bakan göreviyle yer aldığı Demirel-İnönü hükümetinin aklı neredeydi? Dış siyaseti kabul törenlerinden ibaret, Batılı bakanlar tarafından ilk isimleriyle hitap edilmeyi meziyet, televizyon ekranlarında boy göstermeyi marifet sanan bir dış politika amatörlüğü, Türkiye’nin çaresizliğe sürüklenişinde başlıca etkendir. Yapılan yanlışlar, kullanılmayan fırsatlar, teslimiyet ve açıkça bilgisizlik, birikimsizlik: Dün Azerbaycan’dan ve Elçibey’den sakınılmış bir yardımın bedelini, bugün Ermeni sınırından rahatça giren şiddet eylemcilerinin öldürdüğü insanlarla ve şehit ettikleri askerlerle ödemekte olduğumuzu, devlet kadroları hiç değilse fark ediyor mu? Terörün sızdığı sınırlarımızın neden kuzeye tırmandığını, Kars, Iğdır ve Erzurum’un neden hedefler arasına giriverdiğini, Azerbaycan politikasındaki iflâsın bu sonuçtaki payını anlayabiliyor mu?</p>
				<p class="normal2">Gerçekçi Olabilmek</p>
				<p class="normal">Şimdi, en azından gerçekçi olmak gerekiyor:</p>
				<p class="normal">Güneydoğu olayları, daha da büyümeye adaydır. Bugüne kadar karşılaşmadığımız sorunlar da önümüze çıkabilir. Topluma, “ezdik, geçiyoruz” benzeri komik mesajlar ve umutlar vermeyi bırakıp da herkesin daha zor günlere hazırlıklı olmasını sağlayalım. Bunun psikolojik hazırlığını yapalım. Yoksa şaşırırız ve daha büyük yanlışların yolunu açarız.</p>
				<p class="normal">Devlet kadrolarının Güneydoğu politikaları her alanda iflâs etmiştir. Ekonomi boyutunda, demokrasi, can güvenliği, dış siyaset, savunma siyaseti boyutlarında. Nedenlerini görebilmek, yanlışlardan ders almak ve doğruları bulabilmek gerekiyor.</p>
				<p class="normal">Güneydoğu sorununun daha zahmetsiz çözümünün imkânı ne yazık ki devlet kadroları tarafından kullanılamadı. Şimdi, çok daha zor bir sorun karşısındayız. Demeç vermek hafifliğiyle, ülke yönetimi acziyle, tehdit savurmakla, hiçbir yere varılmaz. Öyle “terör yasasıyla,” terörist karşısında âciz kalıp halkı perişan ederek teröre ortam ve destek yaratan olağanüstü hal anlayışıyla, kimilerinin ağzındaki sıkıyönetimle, hiçbir yere varılamaz. Çünkü bu yasaların en iyi uygulanan en kusursuz örnekleri bile, bir ülkenin büyük ölçüde “kendi içinden” kaynaklanmış şiddete karşı etkili olur. Oysa devlet kadrolarının artık görmesi gereken, olayın, bırakınız şiddet eylemlerini, “gerilla boyutunu” bile aşmış bulunmasıdır.</p>
				<p class="normal">Ne yazık ki durum acıdır ve açıktır: Türkiye artık yurtdışında organize edilen, büyük ölçüde dışarıdan gelen ve çeşitli nedenlerle içte destek bulan, kurmaylar tarafından planlanmış, düzenli bir askeri saldırının hedefidir.</p>
				<p class="normal">Peki, ne yapılacak?</p>
				<p class="normal2">Çok Yönlü Davranabilmek</p>
				<p class="normal">Önce, Türkiye’nin kendi sınırlarını bugüne kadar neden koruyamadığını, savunmada neden yetersiz kaldığını saptamak ve gereğini yapmak. Türkiye, dün olduğu gibi bugün de sınırlarını dıştan gelen silâhlı birliklere karşı koruyamazsa, olayların azalması mümkün gözükmüyor.</p>
				<p class="normal">İkincisi, sınırların ötesinden gelen silâhlı birliklerin desteğini sağlayan, ortamını hazırlayan dış koşulları belirleyerek bunların etkinliğini azaltmak. Dış siyasetin her cephesinde ve hiç vakit kaybetmeksizin gerekli olanı yapmak. Türkiye’nin hayati bir tehlikeyle karşı karşıya olduğunun bilinciyle bunu yapmak.</p>
				<p class="normal">Efendim, demokratik önlem ne demekmiş, kurşunlara karşı demokrasi kalkan olur muymuş?</p>
				<p class="normal">Demokrasi gelişti diye, silâhlı saldırılar, hele Türkiye’deki gibi büyük ölçüde dış kaynaklı, dış hesaplı saldırılar tabii ki sona ermez; ama demokrasi, terörü önleyecek gerekçesiyle, beklentisiyle değil, demokrasinin gelişimi doğru olduğu için, demokrasi “kendi başına amaç” olduğu için önemlidir, gereklidir. Güneydoğu’daki insanlarımızı hangi konuda olursa olsun bir nebze rahatlatmak mümkünse, onu gerçekleştirmek mutlak zorunluluktur. Uzun vadede daha iyi koşulların gerçekleşmesi için, demokrasi bugünden zorunludur.</p>
				<p class="normal">Güneydoğu’ya devletin yatırım projeleriyle gitmesi mi, yoksa acilen insanlara iş yaratması mı? Günümüzün gerçeğinde öncelik, altyapı düzenlemesi ve toprak ıslahı gibi geçici işlerin on binlerce yaratılarak bölgeye derhal kaynak ve iş aktarılmasında gözüküyor.</p>
				<p class="normal">Ve sınırların savunulması ve can güvenliği konularında, parayla yapılabilecek ne varsa yapmak. En ileri teknolojiyi bu alanda seferber etmek. Ve tabii, bütün bunları düşünebilen, koordine edebilen bir yönetim anlayışını gerçekleştirmek.</p>
				<p class="normal2">Bu Hükümetle Olur mu?</p>
				<p class="normal">Ne yazık ki, iki yıldır iktidarda olan anlayışla Güneydoğu sorununa çözüm getirilmesini beklemek, hayâl gözüküyor. Bu anlayış çözüm değil, sadece çözümsüzlük üretmiştir. Çok değerli iki yıl boşa, hattâ yanlışa kullanılmıştır.</p>
				<p class="normal">İktidar koalisyonunun ortakları, toplum ve tarih önünde sorumludur. İktidar olmak keyif değil, sorumluluktur. Ya Güneydoğu politikalarındaki her özelliği değiştirmelidirler ya da bu güçleri, akılları, becerileri yoksa bugüne kadar olmadığı gibi bugün de ve bugün görüldüğü üzere yoksa, görevi bırakmalıdırlar.</p>
				<p class="sagnormal">31 Ekim 1993</p>
				<p class="normal1">“Sen ki Durmadan Ağlarsın, Döversin Dizlerini”</p>
				<p class="normal">Bir yandan, sorunların en zoru olan bölücü dehşetin iç nedenleri karşısında basiretsiz, dış nedenleri karşısında cesaretsiz politikaları sürdüreceksiniz. Yıllar boyu sürdüreceksiniz.</p>
				<p class="normal">Öte yandan, devletin kaynaklarıyla devletin eğitim düzenini alt-üst edeceksiniz. Türkiye’deki din adamlarının finansmanını yabancı kurumların kalkışına bırakmakta sakınca görmeyeceksiniz. Türkiye ihtiyacının çok üzerindeki bir yoğunlukla dinsel eğitim verecek, dinsel eğitimli işsiz kitle yaratacaksınız. Ve bu arada, ne laikliğin herkes için güvence olmak özelliğini, çağdaş yorumunu topluma anlatacaksınız, ne de en sorumlu siyasal makamlarda, ezan-Kuran istismarı yapmaktan kendinizi alıkoyacaksınız.</p>
				<p class="normal">Elinizdeki imkânı kullanmayacaksınız, kozlarınızın farkında olmayacaksınız; adaletli, eşitlikli, akılcı, becerikli olamayacaksınız.</p>
				<p class="normal">Kendi kaynağınızı tüketeceksiniz, insanınızı süründüreceksiniz.</p>
				<p class="normal">Avrupa kapılarından Kıbrıs’a, Azerbaycan’dan Bosna’ya kadar her cephede bozguna uğrayan bir dış politikayı, “dünya bize hayran” edebiyatıyla topluma sunacaksınız.</p>
				<p class="normal">En beceriksiz siyaset yandaşlarınızı, devletin en önemli kit’lerine yönetim kurulu üyesi yapacaksınız.</p>
				<p class="normal">Türkiye solunun başına gelmiş en büyük talihsizliği, “devlet kuşu kondu” diye alkışlayacaksınız. Türkiye merkez-sağının en tutucu bir söylem türünü, “yenileşme” sanacaksınız.</p>
				<p class="normal">İki ekmek çalanı hapiste çürütüp milyarlık vergi kaçakçılarını affedenleri saygıyla karşılayacaksınız.</p>
				<p class="normal">Her söylediğinin tam tersini, ancak çapsızların gözünde büyük olan bir “ikbal” uğruna yapabilenleri “sorumlu devlet adamı” belleyeceksiniz.</p>
				<p class="normal">Muhalefetteki kimliğini iktidarda terk edip bukalemun misali değişmeyi, açıkçası siyasal ahlâksızlığı “uzlaşma” diye alkışlayacaksınız. Menfaat uğruna siyasal dönekliği, “değişim” niyetine öveceksiniz.</p>
				<p class="normal">Toplum olarak, kamuoyu olarak, bütün bunları engin bir hoşgörüyle ya da muhteşem bir aymazlıkla izleyeceksiniz, bazen alkışlarla izleyeceksiniz.</p>
				<p class="normal">Sonra da, “Bize ne oldu?”, “Bölünüp parçalanıyoruz”, “Çağdaş cumhuriyetimiz karanlığa gidiyor” diye ağlaşacak, yakınacaksınız...</p>
				<p class="normal">Gerçekten başka türlü olabileceğini mi sanmaktaydınız? Başka yönde gelişeceğini mi beklemekteydiniz?</p>
				<p class="normal">“Gerçeküstü” akımının öncülerinden bir Fransız şairin söylediği gibi:</p>
				<p class="normal">“Sen ki durmadan ağlarsın,</p>
				<p class="normal">Döversin dizlerini,</p>
				<p class="normal">Gel söyle bakalım, ne yaptın,</p>
				<p class="normal">Ne ettin gençliğini.”</p>
				<p class="normal2">“Sorumlu” Aranıyor</p>
				<p class="normal">Toplumların bâzı zor dönemlerinde, akılcı ve dengeli yönetimlere, sorumlu bir kamuoyuna, duyarlı vatandaşa özellikle ihtiyaç doğar. Hele bizim toplumumuzda “zor dönem” kural olduğu için, ihtiyaç neredeyse süreklidir.</p>
				<p class="normal">Gelin görün ki, bizdeki sorunların ağırlığıyla çözüm getirmesi gerekenlerin hafifliği birbirine ters orantılıdır: Türkiye’nin sorunları ağırlaştıkça, yöneticileri hafifler.</p>
				<p class="normal">Sivas’ta “suçlular” bulundu: Vali, kentin Emniyet Müdürü, Belediye Başkanı, İçişleri Bakanlığı Müsteşarı.</p>
				<p class="normal">Böyle bir suçluluk silsilesine ancak bizde rastlanabilir.</p>
				<p class="normal">Olaylar Türkiye’nin gözü önünde gerçekleşiyor. Basında tefrika ediliyor. Yalanlanmıyor, doğrulanıyor. Suçlu denilenlerin suçluluk payı elbette olabilir. Ama “asıl” sorumluluk taşıyanlar, inanılmaz bir gönül rahatlığıyla ve vurdumduymazlıkla, başkalarının suçu üzerine fetva veriyor.</p>
				<p class="normal">Düşünebiliyor musunuz, önce kültür merkezine bir saldırı denemesi yapılıyor. Ardından, insanlar otelde abluka altına alınıyor. Onları linç etmeye hazır bir güruh, çevreyi sarıyor. Ve insanlar, çaresiz, telefona sarılıyor. Defalarca Ankara’yı arayarak İçişleri Bakanı’ndan, Başbakan Yardımcısı’ndan yardım istiyor. Saatler boyu, tekrar tekrar yardım istiyor.</p>
				<p class="normal">Ne yapıyor bu sayın sorumlular?</p>
				<p class="normal">“Devlet güçlüdür, duruma hâkimdir, merak etmeyin, devlete güvenin!” edebiyatı yapıyor.</p>
				<p class="normal">Tek bir emirleriyle yöre illerden anında askeri birlik getirebilecek olan bu sorumlular, otelin üzerinden iki helikopter uçursalar, otelin çevresine üç sıra komando erini dizdirseler, 37 hayatı kurtaracak durumda, konumda, görevde ve sorumlulukta, güçte olanlar, beş saat süreyle sadece seyircilikle yetiniyor. İnanılmaz bir aymazlıkla, “Halkla (yani insanları linç etmek üzere oteli sarmış bulunan güruh) devleti karşı karşıya getirmekten” çekiniyor.</p>
				<p class="normal">Sayın sorumlular, pek “devlet sever” ve “halk sever” olduklarından, üç cümlelik bir emri vermiyor. Varsın 37 insan katledilsin, yeter ki o çok sevdikleri “halk” ile o çok saydıkları “devlet” karşı karşıya gelmesin.</p>
				<p class="normal">Bu büyük “devlet adamları,” Cumhurbaşkanı’ndan başlayarak, olayları basında pek de güzel açıklıyor. Gazetelerden başlıklar: “Sivas’taki otelden Ankara’ya imdat çığlıkları: Madımak Oteli’nde ölümle yüz yüze olanlar. Başbakan Yardımcısı ve İçişleri Bakanı’yla telefonda konuşarak saatlerce yardımın gelmesini bekledi.”</p>
				<p class="normal">Sayın Cumhurbaşkanı (olaylardan sonra): “Paniğe gerek yok, devlet güçlüdür.”</p>
				<p class="normal">Sayın Başbakan Yardımcısı (olaylardan sonra): “Diyelim ki, inandığınız bir insan var. Bir mevkide ve her felâketten o sizi korur. Bu tabii duygusal bir yaklaşım, böyle bir şey yok. Sizin tanıdığınız hükümet de, o halde, o sizi her türlü şeyden kurtarır diye düşünmek gerçekçi değil.”</p>
				<p class="normal">Bu anlayışlar, bu yaklaşımlar üzerine yorum bile yapılmaz.</p>
				<p class="normal2">Güneydoğu “Yerinde Duruyor” mu?</p>
				<p class="normal">“Güneydoğu’da eşkıyanın beli kırılmıştır”, “Devlet duruma hâkimdir!”, “Sorunlar çözüm yoluna girmiştir!” vb., vb., vb.</p>
				<p class="normal">Türkiye’yi yönetenler bunları yıllarca tekrarlamışlardır. Tekrarlamaktadırlar. Gözümüzün içine baka baka bizi yanıltmışlardır. Kendilerini aldatmışlardır.</p>
				<p class="normal">Türkiye’yi yönetenler, kendilerine sual edildiğinde, “Ne olmuş Güneydoğu’ya, Güneydoğu yerinde duruyor, gidin bakın!” diyebilmişlerdir.</p>
				<p class="normal">Yıllarca süren bu rahatlığın, umursamazlığın, “sorunu çözdük, çözüyoruz” benzeri lafların hem nedeni hem de başlıca sonucu, Türkiye’yi yönetenlerin düşünce tembelliği ve çözüm fukaralığı olagelmiştir. Türkiye’nin ve insanların ödediği fatura her gün biraz daha büyümüştür. Toplumun içine sürüklendiği tehlikeler artmıştır. Dış güçlerin körüklediği, iç beceriksizliğin beslediği terör, Erzincan kıyımına kadar tırmanmıştır.</p>
				<p class="normal">Önce, doğru tespitler gerekiyor. Çünkü Türkiye’yi yönetenler, Cumhurbaşkanı’ndan geçmişteki ve mevcut Başbakan’ına, Başbakan Yardımcısı’ndan bakanlarına, ülkeyi yöneten koalisyon ortaklarına kadar. Önce doğru saptama, yani Türkiye’yi yönetmiş olanların ve halen yönetenlerin Güneydoğu politikalarında iflâs etmiş oldukları gerçeği.</p>
				<p class="normal2">Ciddiyet İhtiyacı</p>
				<p class="normal">Türkiye sorumluluklarının bunca eksiğine, yanlış ya da yetersiz politikalarına, politikasızlığına bakınca, Güneydoğu sorununun böylesine ağırlaşması şaşırtıcı olmayabilir.</p>
				<p class="normal">Temel yanlış çok boyutlu, çok unsurlu bir makro plandan, geniş açılı bir politikadan yoksun olmakta gözüküyor. Açıkçası, Türkiye’nin sorumluları, Güneydoğu sorunu karşısında ne yapacaklarını bilmiyor. Nasıl yapacakları konusunda da netleşmiş bir görüşleri yok. El yordamıyla, biraz da iman gücüyle Güneydoğu sorununa çözüm aranıyor.</p>
				<p class="normal">Eksikliği apaçık ortada olan ve yapılması gereken şudur:</p>
				<p class="normal">Güneydoğu sorununun tüm boyutlarını içeren, ekonomiden can güvenliğine, insan haklarından savunmaya, dış siyasete kadar her boyuttaki girişimleri sıralayan, zamanlayan, maliyetini hesaplayıp kaynağını belirten kapsamlı bir hareket planı.</p>
				<p class="normal">Örneğin, sınırları korumak için en ileri savunma teknolojisi, en iyi yetiştirilmiş birlikler gerekiyorsa, bunu ayrıntılarıyla hesaplayıp, kaynağını ayırıp gerçekleştirmek gibi. “Demokratikleşme önlemlerini” tek tek isimlendirip, zamanlamasını yapıp bir an önce hayata geçirmek, ekonomik önlemleri peş peşe sıralamak, sosyal reformları başlatmak gibi.</p>
				<p class="normal">Böyle bir girişime kamuoyunun tartışması, katılımı ve desteği sağlanabilir. Değişik boyutlar taşıyan bir girişim ciddiyetle planlanıp gerçekleşirse, Güneydoğu sorunu çözüm yoluna konabilir.</p>
				<p class="normal">Aksi halde Türkiye’nin sorumluları bol bol demeç vermeye devam eder. Bütünlüğü olmayan, birbirinden kopuk ve yetersiz önlemlerle yetinilir. Yeni olaylar yaşanır. Devekuşu başını kuma gömüp karanlıklar içindeki rahatını sürdürür.</p>
				<p class="sagnormal">11 Temmuz 1993</p>
				<p class="normal1">Türkiye İçin Ciddi Düşünme Zamanı</p>
				<p class="normal">“Ne yapacağınızı” bilmiyorsanız, “nasıl yapacağınızı” bilebilir misiniz?</p>
				<p class="normal">Elbette bilemezsiniz. Eliniz ayağınıza dolaşır ve yarı yolda kalırsınız. Günümüzün Türkiye’sinde olduğu gibi.</p>
				<p class="normal">Buna karşılık, “ne yapacağınızı”, “neyi amaçladığınızı” bilmekteyseniz, yolun yarısına ulaştınız demektir. Bundan sonrası, yani işin “nasıl” tarafı, nihayet bir yöntem ve teknik sorunudur.</p>
				<p class="normal">Bu olayı Türkiye’de en iyi kavrayanlardan biri, genç milli takım antrenörü Serpil Hamdi Tüzün’dür. Bundan iki-üç ay önce, gençlerimizi Avrupa futbol şampiyonu yaptıktan hemen sonra verdiği bir demeçte, Tüzün, özetle ve mealen, başarıyı şöyle açıklıyor:</p>
				<p class="normal">“Herkesin sahaların çamuruyla ve teknik imkânın yetersizliğiyle uğraşıp kendini bu sorunlar içine hapsettiği bir ortamda, biz önceliği amacımıza verdik; ne yapmak istediğimizi, bunun zaman içindeki hedeflerini belirledik. Bir kez bunu tamamlayınca, olayın teknik özellikleri, nasıl gerçekleşeceği, yöntem sorunları kendiliğinden çözüm yoluna girdi... Esas olan nasıl yapılacağı değil, ‘ne yapılacağıdır.’”</p>
				<p class="normal2">Nasıl Bir Türkiye?</p>
				<p class="normal">Gerçekten, nasıl bir Türkiye? Amacı, yoldaki hedefleri, ulaşmak istediğimiz Türkiye’yi ciddiyetle belirlemedikten sonra, tüm çabalar eksik kalıyor, olabilecekten daha azıyla yetiniliyor. Zaman ve enerji tüketiliyor.</p>
				<p class="normal">Her iddialı ülkenin, kendine uygun gördüğü bir “imaj,” taşıdığını varsaymakta olduğu bir “misyon” vardır. Biz, nereden geldiğimizi, nereye varmak istediğimizi, insanlığın büyük yürüyüşüne hangi özgün katkıyı getireceğimizi bilmekte miyiz?</p>
				<p class="normal">Türkiye, temel tercihlerindeki önceliği açık ve net belirlemedikçe, uyguladığı “yöntemlerde” başarılı olabilir mi?</p>
				<p class="normal">Örneğin, amaçladığımız Türkiye, “Avrupa’yla bütünleşen” bir Türkiye ise, o zaman, işkence iddialarını kökten çözecek bir “Ceza Muhakemeleri Usulü Kanunu” nasıl olur da hükümet tarafından ertelenir? Gündeme hiç getirilmeseydi Türkiye imajına vereceği zarardan daha fazlasını, getirilip de ertelenmesiyle vermekte olmasına göz yumulur?</p>
				<p class="normal">Örneğin, “nasıl bir Türkiye” sorusuna yanıtımız, “akılcı” bir Türkiye mi, yoksa akılcılığın geçici faturalarından çekinerek, sorunları erteleyen, uzun bir sürece yayan, durumu idare eden bir Türkiye mi?</p>
				<p class="normal">Örneğin, Kuzey Irak’taki Kürt devleti oluşumunu her ne pahasına olursa olsun engellemeyi amaçlamış bir Türkiye mi, yoksa söz konusu oluşumu kendi yararlarına göre yönlendirmekle yetinecek bir Türkiye mi?</p>
				<p class="normal">Örneğin, Kafkaslar’daki ve Orta Asya’daki Türk-İslam cumhuriyetlerine 1 milyar 100 milyon dolar kredi ve yardım verip 1992’nin ilk üç ayında onlarla ancak 26 milyon dolarlık ticaret yapabilmek, bir büyük hesabın mı ürünü, yoksa bir büyük hesapsızlığın mı?</p>
				<p class="normal2">Tutarlı Olabilmek</p>
				<p class="normal">“Nasıl bir Türkiye” sorusuna verilebilecek değişik cevaplar var. Burada, onları tartışmıyoruz. Ancak, bu temel soru boşlukta bırakılınca, olabileceğin en yetersiziyle Türkiye’nin yetindiğine işaret ediyoruz. Günümüzde olduğu gibi.</p>
				<p class="normal">Gene birkaç örnekle konuya yaklaşılabilir:</p>
				<p class="normal">Son olarak, petrol ürünlerine anormal denebilecek bir zam yapıldı. Neden? Çünkü giderlerini karşılamak için devletin paraya ihtiyacı var. Öbür bütün devletler gibi. Ne var ki, amaç “akılcı” Türkiye’yse, hele “adil” Türkiye’yse, “Nasıl bir Türkiye?” sorusu bu yönde yanıtlanmışsa, o zaman bundan daha tutarsız bir “çözüm” düşünülemez.</p>
				<p class="normal">Petrol ürünlerine zam, tüm ekonomiyi ve zengin-fakir demeksizin her yurttaşı etkileyen hem en olumsuz, hem en eşitsiz zam türüdür.</p>
				<p class="normal">Bir yandan enflasyonla mücadeleyi ve sosyal adaleti hedeflerken, öte yandan toplam gelir vergisinin yarısının kaçırılmakta olmasını içimize sindirmek. Dolayısıyla, kaynak bulmanın en kolaycı yöntemiyle, petrol ürünlerine yüksek zam yapmak. Devletin ekonomik varlığını “mümkün olan en kötü şekilde” yöneterek, şimdi petrol zammıyla kapatılmasına çalışılan açıkların sürekli büyümesine göz yummak. Bunlar, belki “samimiyetsizliğin” değil ama, hiç kuşkusuz, tutarsızlığın örnekleri.</p>
				<p class="normal2">Sorunları Göğüslemek</p>
				<p class="normal">“Nasıl bir Türkiye” amaçlandığı düşünülmezse, örneğin, sorunları göğüslemek yerine onları ertelemek, bir “hayat tarzına” dönüşür.</p>
				<p class="normal">Türkiye, tarım politikalarında, “idare-i maslahatın” eşsiz örneklerine sahiptir. Önemli bölümü hiçbir değer taşımayan, hem tüketilmeyen hem de satılamayan bâzı ürünlere devlet, daha doğrusu ortalama vatandaş, dünyanın parasını ödüyor.</p>
				<p class="normal">Yurttaşın parasını boşa harcamak yerine, onu hem tarımdaki insanlara hem de toplumun tümüne yararlı kılmak, aklın doğal gereği.</p>
				<p class="normal">Ne var ki, böyle bir tercih, köktenci çözümleri, ciddi planlamayı, tarımda bir tür yapısal değişimi göze almayı zorunlu kılıyor. Nasıl bir Türkiye amaçladığını, ne yapmak istediğini bilemeyen iktidarlar ise, doğal olarak, eskimiş düzeni sürdürmeyi yeğliyor. Bu düzenin topluma verdiği dev kayıplara ve köylüyü bir değişmezliğe mahkûm etmesine rağmen.</p>
				<p class="normal2">İstenen Ne?</p>
				<p class="normal">Nasıl bir Türkiye, nasıl bir Güneydoğu ve bunlarla bağlantılı olarak, nasıl bir dış politika? Kendimize yakıştırdığımız hangi imajla, kendimizde varsaydığımız hangi misyonla? </p>
				<p class="normal">Bu soruların yanıtı hâlâ karanlıktaysa, ki karanlıkta, o zaman sonuç günümüzdeki gibi olur:</p>
				<p class="normal">Bir yanda, Türkiye’nin Cumhurbaşkanı, Iraklı Kürt liderlerle toplantılar yapar. Öte yanda, Türkiye’nin Başbakan’ı, “Siz bunları önemsemeyin” mesajını zımnen de olsa verir.</p>
				<p class="normal">Türkiye’nin tüm sorumlu büyükleri, “Sınırlarımızın bitişiğinde bir Kürt devleti kurulmasını kabul etmeyiz!” tarzından, geçerliliği tartışmalı bile olsa, oldukça “kararlı” açıklamalar yapar. Öte yandan, aynı büyükler, dolaylı sonucu bu Kürt devletinin oluşumunu güvenceye almak olan bir Çekiç Güç’ün Türkiye’de mevzilenmesini (hiçbir ciddi kayıt getirmeksizin, karşılık istemeksizin) oybirliğiyle onaylar.</p>
				<p class="normal">Aralarından bâzıları muhalefette tam aksini savunmuşken, iktidara gelince “hidayete ererek” ve gerçeği (!) görerek bu onayı verirler.</p>
				<p class="normal">Ne amaçladığı Türkiye’yi, ne de öngördüğü Güneydoğu’yu tarif edebilmiş olanlar, kendi belirsizlikleri için, “terörün mali ve askeri desteği olan” ülkelerle ilişkilerini aynen sürdürürler. Bunu da başarılı dış politika diye anlatırlar.</p>
				<p class="normal2">Düşünmek Gereği</p>
				<p class="normal">Gerçekten, Türkiye kritik bir dönemi yaşıyor. Böbürlenmeyle ya da vurdumduymazlıkla geçiştirilecek gibi değil. Bugün yapılacak ve yapılmakta olan yanlışlar, bugün ertelenen sorumluluklar, Türkiye’nin 2000’li yıllara sakat girmesine neden olur. Yanlışlar ve eksiklikler biraz daha sürerse, işin arkasını toparlayamayız.</p>
				<p class="normal">Türkiye, bâzı temel tercihlerini belirlemek ve bunların gereğini artık yapmak durumundadır.</p>
				<p class="normal">Çoğulcu demokrasilerle birliktelik amaçlanacaksa demokrasi yolunda ayak sürümekten vazgeçelim.</p>
				<p class="normal">Sosyal adalet denenecekse, vergi ödeyenlerin vergi kaçıranları finanse ettiği bir ekonomi olmaktan çıkalım.</p>
				<p class="normal">Büyüme iddiası taşınacaksa, toplumun kaynaklarını en yetkisiz ellere ve en akıldışı yöntemlere teslim etmeyelim.</p>
				<p class="normal">Güneydoğu’daki insanlarımızı terörün ve baskının çaresiz uydularına dönüştürtmeyeceksek, askerlerimizi dış destekli namlulara hedef yaptırtmayacaksak, olağanüstü halden Çekiç Güç’e, toprak mülkiyeti dağılımından sınırların korunmasına, demokrasiden dış politikaya kadar her şeyi yeniden düşünelim.</p>
				<p class="normal">Bugün yapılmakta olan yanlışların ve bugün göz ardı edilen eksiklerin, geleceğe faturası çok ağır olacak.</p>
				<p class="normal">“Nasıl yapacağımızı” bilmek için, önce “ne yapacağımızı” bilmemiz gerekiyor.</p>
				<p class="normal">“Ne yapmak istediğimizi” yeniden, yeniden düşünelim.</p>
				<p class="sagnormal">20 Eylül 1992</p>
				</body>
</html>