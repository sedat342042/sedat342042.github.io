<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_7">VI<br class="chapter"/> DÜNYA NEREYE GİDİYOR?</h1>
				<p class="normal1">ABD’de Farklı Bir Başkanlık Yarışı</p>
				<p class="normal">Üç haftadan az süre kaldı. “Tek süper güç” denilen Amerika’da başkan seçilecek. Mevcut Başkan, yani Bush, Cumhuriyetçi Parti”nin adayı olarak katılıyor. Demokratlar, Arkansas Valisi Clinton’la yarışıyor. Bir de, bağımsız Perot var.</p>
				<p class="normal">Bu defaki yarış, geçmiştekilerden oldukça değişik özellikler taşıyor:</p>
				<p class="normal">İlk “biçimsel” fark, adayların sayısında: abd başkanlık seçiminde geleneksel olarak iki büyük partinin adayları yarışıyor. Üçüncü ve iddialı, en azından etkili aday yok gibi. Oysa 1992 seçimi, “üçlü” yarışılacak. Üçüncü adayın kazanma şansı pek gözükmüyorsa da, aldığı oylar sonucu etkileyebilecek.</p>
				<p class="normal2">İdeolojik Tercihler</p>
				<p class="normal">1992 seçimini farklı kılan özelliklerden bâzıları. Demokrat Parti’nin adaylarıyla ve politikalarıyla bağlantılı.</p>
				<p class="normal">Amerikan seçimlerinde az rastlanan bir şekilde, “ideolojik” yanı kendini her zamankinden fazla hissettiren bir yarış bu kez yaşanıyor. Demokrat aday Clinton, Avrupa solunu andıran tahlillerle, çözüm önerileriyle, sınıfsal tanımlarla kampanyayı sürdürüyor. abd demokratlarının Avrupa sosyal demokratlarıyla (ya da eşanlamda demokratik sosyalistlerle) “uzak kuzen” oldukları söylenir; 1992 seçimi akrabalık bağlarını sıkılaştırıyor. </p>
				<p class="normal">Demokratların bu seçimde başka yenilikleri de var:</p>
				<p class="normal">Geleneksel olarak her parti, başkan adayı ile başkan yardımcısı adayını belirlerken “farklı kimliklerden” iki politikacısını bir araya getiriyor. Böylece, daha yaygın bir seçmen yelpazesini hedefliyor. Örneğin, başkan adayı partinin “ilerici” kanadındaysa, başkan yardımcısı adayı “muhafazakâr” kanattan belirleniyor. Ya da biri abd’nin ileri sanayi bölgelerindense, diğeri tarım ağırlıklı eyaletlerden seçiliyor. Biri Kuzeyliyse, öteki Güneyli oluyor; ilki gençse, ikincisi yaşlı, vb.</p>
				<p class="normal">Demokrat Parti, 1992 seçiminde bu yerleşik anlayışların dışına çıkarak, birbirine çok benzeyen iki politikacıyı partinin başkan ve başkan yardımcısı adayları olarak belirledi. Doğru mu, yanlış mı yaptığı seçim gecesi belli olacak ama Clinton ve Gore aynı yaşta, her ikisi de Demokrat Partinin ilerici kanadını temsil ediyor; her ikisi de Güney eyaletlerinden geliyor; her ikisi de Hıristiyanlığın iç kulvarlarında aynı inanç özelliğini (Güneyli Baptist) taşıyor.</p>
				<p class="normal2">“Perot” Diye Bir Zengin</p>
				<p class="normal">1992 seçiminin en değişik yanı, “üçüncü adayın” varlığı ve kimliği.</p>
				<p class="normal">Ross Perot, abd’nin “dolar milyarderleri” arasında. Siyasetle, hele siyasal partilerle hiç ilgisi olmamış. Bir Avrupa ülkesinde, sırf zenginliği sayesinde bir insanın cumhurbaşkanı adayı, başbakan adayı olması düşünülemez. Ama burası Amerika, paranın etkinlik alanı hem anlayışlarda hem de sonuçlarda çok daha geniş.</p>
				<p class="normal">Perot, bundan beş ay kadar önce, adaylık iddiasını açıklamıştı. Sonra vazgeçer gibi oldu, çekildiği belirtildi. Bir süre isminden bahsedilmedi. Ardından, yarışa tekrar katılmaya karar verdi. Bol parası var, milyonlarca dolarını yirmişer saatlik televizyon reklam programlarına ayırabiliyor. İki rakibinden geri kalmayan bir kampanya sürdürüyor.</p>
				<p class="normal">Perot, “geleneksel politikaya”, “başkent hegemonyasına”, “politikanın egemenliğine” tepkiyi temsil ediyor. Sıradan Amerikalının, partilere ve politikacılara güvensizliğinin dışında, onun çirkinliklerine bulaşmamış, onun verimsizliğine ve savurganlığına, bürokrasisine hapsolmamış aday olarak kendini tanımlıyor. Bu özelliklerini, abd’nin gelenekçi ve merkez-sağ politikalarıyla, “orta sınıf”ın kaygıları ve özlemleriyle özdeşleştirmeye çalışıyor.</p>
				<p class="normal">Perot, Amerikalıların “folksy” diye tanımladıkları, bizdeki karşılığı “halk adamı” olabilecek, ortalama düşüncelere kestirme yoldan hitap edebilen, biraz güldüren, bazen düşündürten, ama pek de derinliği olmayan bir aday tipi...</p>
				<p class="normal">Kimi özelliğiyle bizim Osman Bölükbaşı’mızı andırıyor. Bazen de rahmetli Osman Kibar’ın derinlikten yoksun bir Amerikalı akrabasına benziyor.</p>
				<p class="normal">Seçimi kazanma şansı yok. Anketlere göre diğer iki adayı eşit şekilde etkilediğinden sonucu belirleyeceğe de benzemiyor. Yani, Perot yüzde 15 oy toplasa, bu oylar, öbür iki adaydan eşit şekilde alınmış oylar olacak.</p>
				<p class="normal2">Bush’un Sorunları</p>
				<p class="normal">Seçim yarışmasındaki en dertli aday, hiç kuşkusuz Başkan Bush. Bir türlü kendini toparlayamıyor. Anketlerde çok geride gözüküyor. Anketlerde geride gözüken tüm liderler ve partiler gibi, “seçmenin, seçim günü bu anketleri yalancı çıkaracağını” açıklıyor.</p>
				<p class="normal">Kamuoyu yoklamaları benzer sonuçlar veriyor: Clinton, yüzde 45-49 arasında. Bush, yüzde 32-35 dolayında. Perot ise yüzde 12-15 gibi. Bu durumda, Clinton’ın rahatça kazanması bekleniyor. Aradaki farkın 18 günde kapanmayacağı belirtiliyor.</p>
				<p class="normal">Dış politikasında başarılı bir abd başkanının bu durumu, özellikle ekonomideki, sosyal siyasetteki başarısızlığından kaynaklanıyor. Özetle Bush dönemi, abd vatandaşının (en üst gelir düzeyi dışında) sürekli kaybettiği yılları kapsıyor. Aslında kayıp, Reagan’dan beri sürüyor. Ekonomi yeterince büyümüyor. İşsizlik artıyor. Son bir yılda 150 bin iş eksilmiş. abd siyaset dilinde “orta sınıf” denilen büyük kesimin geliri her yıl gerilemiş. Dış ticaret açığı büyümüş.</p>
				<p class="normal">Bu olumsuz gidişin eşliğinde, eşitsizlik artıyor. Parasızlık nedeniyle okuyamayanlar çoğalıyor. Okulların ve hastanelerin kalitesi düşüyor. Sosyal güvenlik sistemi tekliyor.</p>
				<p class="normal">Amerikalılar bu gerileme döneminden Bush’u sorumlu tutuyor. Onu, çok konuşan, zenginleri kollayan, çözüm getirmeyen, kitlelerin sorunlarına duyarsız bir başkan olarak niteliyor.</p>
				<p class="normal2">McCarthy Esintileri</p>
				<p class="normal">Çaresizlik içindeki Bush’un son girişimi, rakibi Clinton’ın “karakterini” tartışmaya açması oldu. Clinton, üniversite öğrencisiyken Moskova’ya turist olarak gitmişti. 22 yaşında İngiltere’de okurken, Vietnam Savaşı aleyhinde gösteri düzenlemişti. Bush, bunları, “Clinton’ın karakter düşüklüğü ve başkan olamayacağının kanıtı” iddialarıyla gündeme getirdi. Umudu, seçmenlerin, “demek Clinton bir komünizm hayranıymış, demek vatan hainiymiş” yargısına varmalarıydı.</p>
				<p class="normal">Beklenen olmadı. Tam aksine, seçmen çoğunluğu, Bush’un iddialarını desteklemedi, onun davranışını “ayıp, haksız” diye niteledi. Sonuçta, Clinton’ın kişiliğine dönük karalama kampanyası, Bush’un anketlerdeki puanlarını biraz daha düşürdü.</p>
				<p class="normal">McCarthy’den bu yana, dünya çok değişmişti, Amerikalı seçmen de değişmişti.</p>
				<p class="normal2">Clinton’ın Programı</p>
				<p class="normal">Clinton, kampanyasını tümüyle ekonomik ve sosyal sorunların, çözüm önerilerinin üzerine inşa ediyor. Hedef olarak ortaya koyduğu tılsımlı sözcük, “değişim.” Amerika’yı, toplumu, ekonomiyi “değiştirmeyi” öneriyor.</p>
				<p class="normal">Clinton’ın konuşmalarında, ekonomik program önerileri büyük yer alıyor. Önce, Bush döneminin başarısızlıkları etkili bir üslûpla anlatılıyor. Sonra, başarısızlığın rakamları sıralanıyor. Ardından, Clinton’ın çözüm programı, maliyetiyle, kaynaklarıyla, zamanlaması ve takvimiyle, beklenen sonuç açıklanıyor.</p>
				<p class="normal">Clinton’ın programının temel varsayımları, çok özet olarak, şöyle:</p>
				<p class="normal">İki vergi artırılıp iki büyük tasarruf önlemiyle kaynak yaratılması öngörülüyor: Üst düzey gelirlerinin vergisi artacak; Amerika’daki yabancı şirketlerin vergisi de. Amerikan şirketlerinin ödediği verginin düzeyine çıkarılacak. Askeri harcamalar azaltılacak; Amerika’da uygulanan bâzı pahalı programlardan vazgeçilecek.</p>
				<p class="normal">Böylece elde edilen kaynak, devletin düzenlemesi çerçevesinde, yeni iş yaratılmasında, yatırımların özendirilmesinde, sosyal yardımların ve sağlık hizmetinin düzelmesinde kullanılacak.</p>
				<p class="normal">Bu program, neredeyse kuruşu kuruşuna planlanmış. Ne kadar ek gelir sağlanacağı, bu gelirin hangi ölçülerle nerelerde kullanılacağı, kullanıldığında hangi sonuçları yaratacağı hesaplanmış. Sonuçta, “değişen” bir Amerika görüntüsü ortaya konuyor: Daha fazla insanın çalışabildiği, daha çok yatırımın yapılabildiği, daha kaliteli okullardan, sağlık ve sosyal hizmetlerden yararlanan, daha eşitlikli bir Amerika.</p>
				<p class="normal2">Kim Kazanır?</p>
				<p class="normal">Görüldüğü kadarıyla. Amerikan toplumu mevcudu korumanın değil, değişimin ihtiyacını yansıtıyor. Toplum, mevcudu temsil eden adayı sakınmak için özel bir gayret içinde gözükmüyor. Değişimi temsil eden aday ise, değişimin bilinmezlik olmadığına, güvenilirliğine, bugünden daha olumlu yarınları getireceğine, büyük bir kitleyi inandırmış durumda.</p>
				<p class="normal">Seçim bu, ister ilçe kongresi olsun, ister abd başkan seçimi, sonucu önceden kestirilemez. Ama bütün işaretler, Clinton’ın muhtemel başarısını gösteriyor.</p>
				<p class="normal">Amerika’nın değişmesi, görüldüğü kadarıyla, dünyadaki değişim rüzgârlarının hem uzantısı, hem de yeni bir kaynağı olacak.</p>
				<p class="sagnormal">17 Ekim 1992</p>
				<p class="normal1">Clinton Tercihi ya da Yeni Bir Kimlik Arayışı</p>
				<p class="normal">Hazreti Muhammed’in bir sözü var, mealen, “insanın sorumluluğu, kendisine Tanrı’nın verdiklerini en iyi biçimde kullanmak.” Yani, kendi vücudundan, kendi beyninden ve tüm imkânlarından kusursuz, eksiksiz yararlanabilmek.</p>
				<p class="normal">Yazar Dostoyevski, insana hitap ederken benzer şeyler söylüyor: Gene mealen, “Seçme hakkı verilmiş sana. İyiyi ve kötüyü sen belirleyeceksin. Sorumlu olan sensin.”</p>
				<p class="normal">Amerika’nın “Clinton tercihi,” hangi ihtiyaçları yansıtıyor, hangi iddiaları taşıyor, hangi beklentileri getiriyor?</p>
				<p class="normal">abd’nin yeni Başkanı, seçimden hemen sonraki “zafer konuşmasında,” evinin önünde toplanmış on binlerce insana şöyle diyor:</p>
				<p class="normal">“Bugün, Amerikan halkı yükselen umutlarla ve cesur yüreklerle yeni bir başlangıç yapmanın kararını aldı. (...) Bana verdiğiniz sorumluluğu bütün kalbimle ve sevinçle kabul ediyorum. Ve sizden, sadece almayı değil, aynı zamanda vermeyi de düşünmenizi bekliyorum. Yalnızca sorumlu aramanızı değil, sorumluluk da üstlenmenizi. Yalnızca kendiniz için istemenizi değil, başkaları için de isteyebilmenizi.”</p>
				<p class="normal2">Yeni Bir Söylem</p>
				<p class="normal">Temel ahlâk anlayışlarından, bireyin kendine ve topluma karşı sorumluluğundan, “iyi ve kötü” arasında, “doğru ve yanlış” arasındaki tercihlerden yola çıkmış, bazen Güneyli bir din adamını hatırlatan, bazen çocuksu bir iyimserliği yansıtan konuşmalar. Duygusallıkla idealizmin birbirine karıştığı, bunlara insancıllığın ve solun hareket noktalarındaki romantizmin eklendiği “moralci” yaklaşımlar.</p>
				<p class="normal">Clinton’ın seçim zaferi sadece bunlarla açıklanamaz ama sonuçta en etkili olan, sonuca ortam hazırlayan, bu temel anlayışlar: Clinton, abd halkına, öncelikle yeni bir ahlâk kavramı ve yeni değer ölçüleri önerdi. abd vatandaşının, toplum ve birey olarak kendini yeniden değerlendirmesini, doğru ve yanlış, iyi ve kötü arasında yeniden düşünmesini, temel tercihlerini yeniden yapmasını istedi. Vatandaşa, kendi tercihlerinden de, birikimlerini ve imkânlarını kullanmaktan da bizzat sorumlu olduğunu hatırlattı. Başarıya böyle ulaştı.</p>
				<p class="normal">Bir yıl kadar önce, seçim kampanyasına başlarken belirttiği gibi, “Amerikan halkının ihtiyacı, yeni yasalardan, yeni vaatlerden, yeni programlardan çok daha fazlasıydı: Yeni bir topluluk ruhuna, birliktelik kavramına ihtiyaç vardı.”</p>
				<p class="normal2">Değişimin Gerekçesi</p>
				<p class="normal">Dünyanın en “maddeci” toplumu olarak nitelenen Amerika, nasıl olmuş da birdenbire derin bir moral değerlendirmeye, temel ölçülere geri dönmeye ihtiyaç duymuştu? Yeni bir atılımın çıkış noktasını insancıllık, toplumsallık, idealizm gibi kavramlarda aramaya başlamıştı?</p>
				<p class="normal">Tek başına bunlar değil tabii, ekonomiden sağlık sistemine kadar uzanmış başarısızlıklar, büyüyen eşitsizlikler ve daha bir dizi somut, güncel sorun.</p>
				<p class="normal">Ne var ki, bunlardan hiçbiri, birkaç ay öncesine kadar “imkânsız” görünen bir değişimi tek başına açıklamıyor:</p>
				<p class="normal">Amerikan siyasal sisteminde, var olan başkanın ikinci kez seçilmeyişi, çok istisnai bir durum. Söz konusu başkanın, olağanüstü başarısızlığı gerekiyor. Yüzde 2’lik enflasyonu yüzde 20’ye çıkarmış Başkan Carter’ın seçim kaybetmesi gibi. Oysa ekonomideki tüm sorunlarına karşın. Başkan Bush benzer bir başarısızlık içinde değildi. Üstelik Soğuk Savaş’ı kazanmanın, ayrıca Irak’ta sonuca ulaşmanın önceliklerine sahipti.</p>
				<p class="normal">Görülebildiği kadarıyla, birçok koşulun belirli bir tarih kesitinde bir araya gelmesiyle oluşan güçlü değişim ihtiyacı, Bush’un beklenmedik yenilgisine yol açtı:</p>
				<p class="normal">Amerika, bir yönüyle, ekonomik sorunlardan kurtulamıyor, sorunların ağırlaşmasını yaşıyordu. Bütçe açıklarının günlük hayata yansıması, kapanan işyerleri, büyüyen işsizlik, öğrenci burslarında azalma, sağlık hizmetinde gerileyiş, artan eşitsizlik toplumu bunaltmaktaydı. Dünyanın en zengin ülkesinde, milyonlarca insan işsizdi, umutsuzdu.</p>
				<p class="normal">Başkan Reagan’la başlayıp Bush döneminde süren “yeni muhafazakâr” ekonomi anlayışı, sadece ekonomik sorunları ağırlaştırmakla kalmamıştı. Müthiş bir eşitsizliğe yol açmıştı. Ekonomi duraksadığında, eşitsizlik yokluğa da dönüşmüş, dayanılmaz sosyal boyutlara erişmişti.</p>
				<p class="normal">“Evsizler” diye yeni bir toplumsal “kategori” ortaya çıkmıştı; sokaklarda, istasyonlarda yatıp kalkan, derme-çatma barakalara sığınanlar. Uyuşturucu kullanımı, aıds belası, dünyanın en yüksek suç oranları, en yaygın silâh tutkusu, cinayet, soygun, ırza tecavüz rekorları. New York caddelerinde Hindistan’ı hatırlatan dilenci sayısı.</p>
				<p class="normal2">Toplumdaki Değişim</p>
				<p class="normal">Bunlar yaşanırken, Amerikan toplumunun yapısı, birikimi, değer ölçüleri, kaygıları da değişim geçirmekteydi:</p>
				<p class="normal">abd’ye göç edenler, artık Ellis Adası’ndan düzenli geçen, çoğu kültürlü ve okumuş Doğu Avrupalılar değildi; “yeni Amerikalılar” büyük çoğunluğuyla, Meksika’dan kalkıp tarlaların içinde yollarını açarak Amerika’ya ulaşan köylülerdi.</p>
				<p class="normal">“Savaş sonrası”nın kuşağı, yani, şimdi 50 yaşın altında olanlar, toplumun sorumlu görevlerine, kamuda ve özelde karar merkezlerine gelmişti.</p>
				<p class="normal">Soğuk Savaş’ın bitimiyle sorunların da sona ereceğini sanan abd halkı, tam aksine, ekonomik durgunluğa girmişti. “Komünizmin yenilmesiyle” her şeyin düzeleceğini bekleyenler, şimdi bunun şaşkınlığını yaşamaktaydı.</p>
				<p class="normal">Büyüyen toplumsal sorunlar, varlık içinde yaşanan yokluklar ve mevcut şartlanmalara kaybolan güvenler, tüm moral değerlerin, ekonomik varsayımların sorgulanmasını gündeme getirdi. Toplumda “değişim” rüzgârları esmeye başladı. Değişim rüzgârı, ihtiyaç duyduğu lideri Clinton’da yarattı;</p>
				<p class="normal">Clinton, bu rüzgârı yönlendirdi ve güçlendirdi. Toplumun istediği ahlâk değerlerini, insancıllığı, insan boyutunu, yeni bir ekonomik ve siyasal programı topluma sundu. Clinton, siyasetçi olarak kitlelerle yeni bir iletişim sağlayabildi. abd basınına göre, insanları insan yerine koyarak, onlara gerçekten değer vererek, onları gerçekten düşündüğüne insanları inandırarak, mekanik olmayan, içtenlikli bir sevgiyi seçmene yansıtarak toplumun güvenini sağladı.</p>
				<p class="normal">Böylece, imkânsız denilen sonuç gerçekleşti. Öncelikle zengini daha zengin ederek toplumun da zenginleşeceğini varsayan Friedmancı ekonomi anlayışları, güçlü bireyi kutsallaştırarak toplumu yok sayabilen sosyal görüşler, Bush’la birlikte Amerikan tarihinin geçmişine terk edildi.</p>
				<p class="normal2">Keynes ve Sol</p>
				<p class="normal">abd’nin son seçim dönemi için, Keynes’in ve bir ölçüde solun Amerika’da yeniden keşfedilmesi denebilir.</p>
				<p class="normal">Sol terminolojinin Amerikan versiyonları, hiçbir abd seçiminde rastlanmadık düzeyde kullanıldı. Hattâ, abd televizyonları bile bu tanımlara bolca yer verdi. Clinton’ın siyasal söylemi, büyük ölçüde, sol özellikli bir insancıllığa, dinsel motifler de içeren bir eşitlik ve dayanışma ahlâkına dayandırıldı. Zaman zaman, Avrupa sosyal demokrat partileriyle çağrışımlar getirdi.</p>
				<p class="normal">Clinton’ın ekonomik programı ise, gene Avrupa’nın sosyal demokratlarını hatırlatır şekilde, Keynesçi yaklaşımları yansıtıyor:</p>
				<p class="normal">Devletin bütçe düzenlemeleriyle ve en varlıklı kesime getirilen, yabancı sermayeye getirilen ek vergilerle, askeri harcamaların azaltılmasıyla yeni kaynak yaratılacak. Sonra, bu yeni kaynak, öncelikle altyapı yatırımlarında, yeni sermaye girişimlerinin desteklenmesinde kullanılacak. Böylece, ekonominin canlanması ve işsizliğin azalması hedeflenecek. Kaynakların bir bölümü de sosyal hizmetlerin gelişimine, öğrenci burslarının yaygınlaşmasına ayrılacak.</p>
				<p class="normal">Clinton, yönetiminin ilk “yüz günü”nde değişim yasalarını Kongre’ye sunmayı planlıyor.</p>
				<p class="normal2">Başarabilir mi?</p>
				<p class="normal">abd kamuoyu, dünya kamuoyu şimdi sonucu bekliyor. Clinton’ın abd için öngördüğü hedefler destekleniyor, ancak hedeflere ulaşıp ulaşmayacağını zaman gösterecek.</p>
				<p class="normal">Clinton’ın dış politikası, biraz daha abd yararlarına dönük olacak. Avrupa’nın ticari ve askeri yararları bir ölçüde gerileyecek. Amerikan dış politikasındaki insan hakları boyutu genişleyecek.</p>
				<p class="normal">Neyin olup neyin olmayacağını şimdiden kestirmek elbette mümkün değil. Ancak, hiç değilse kendi söyleminde insancıllığı, eşitliği ve sevgiyi öne çıkaran, bu doğrultudaki bir yenileşmeyi savunan bir abd başkanı şimdi söz konusu.</p>
				<p class="normal">Bu bile, değişimi getiriyor. Her değişimin bünyesinde var olan belirsizliği, ancak, belirsizlikle birlikte, umudu da taşıyor.</p>
				<p class="sagnormal">8 Kasım 1992</p>
				<p class="normal1">Rusya: “Evdeki Bulgurdan Olmanın” Korkuları</p>
				<p class="normal">Rus toplumunun demokratikleşmesine, dışa açılmasına, ekonominin akılcılık ve verimlilik esasında yeniden yapılanmasına dönük reformlar gecikmiş; yanlış yönetilmiş; insanı dikkate almayan bir duyarsızlıkla şekillenmiş. Dolayısıyla Rusya, belirsizliklerle, tehlikelerle, acılarla dolu bir yolun yolcusu olmuş.</p>
				<p class="normal">Moskovalı bir aile sabahın erken saatinde uyanmış. İvan, yatağından çıkmaya üşenirken, Anna kalkmış, mutfağa gitmiş. Elektriğin düğmesine dokunmuş, hayret, mutfağın lambası yanıvermiş. Anna biraz şaşırmış. Sonra, evin içinde bir gariplik hissederek, elini kalorifere değdirmiş. Kalorifer sımsıcakmış. Biraz daha şaşıran Anna, mutfaktaki musluğu açmış ve gözlerine inanamamış: Gürül gürül su akıyormuş musluktan. Büyük bir korku içinde mutfaktan dışarı fırlayan Anna, kocasına haykırmış: “İvan, mahvolduk, komünistler iktidara geri gelmiş.”</p>
				<p class="normal2">Olan ve Olmayan</p>
				<p class="normal">Bu küçük fıkra, Rusya’daki siyasal bunalımın bâzı nedenlerine ışık tutuyor:</p>
				<p class="normal">Rusya, alışılageldiği “sistemi” terk etmeye çalışıyor.</p>
				<p class="normal">Merkezi planlamaya ve yaygın devlet mülkiyetine dayalı ekonomi yerine, “piyasa ekonomisini” getiriyor. Ne var ki bu çaba, hayli pahalıya mal oluyor. Enflasyon kontrol edilemiyor; son yılın sanayi üretimi yüzde 29 oranında düşüyor; işsizlik, işsizliği geçmişte hiç yaşamamış insanları bunaltıyor. Yaygınlaşan sefalet, boy gösteren dilenciler, karamsarlık, yer yer umutsuzluk. Rus halkının bir bölümü, “Ölmek var, dönmek yok!” diyor. “Bütün bunlar, daha iyisine ulaşmak için katlanmamız gereken geçici sıkıntılar.”</p>
				<p class="normal">Bir başka bölüm, “Değişimin ilkesi ve yönü doğru ama, uygulayıcılar yetersiz,” diyor.</p>
				<p class="normal">Halkın son bölümü ise, “Eskiden işimiz de vardı, ekmeğimiz de. Bu değişim macerasına boş yere girildi,” düşüncesinde...</p>
				<p class="normal">Bir bakıma, “Dimyat”a pirince giderken, evdeki bulgurdan olmanın” korkuları:</p>
				<p class="normal">Kimine göre, 150 milyonluk koca Rusya, “piyasa ekonomisine geçip zengin olacağız” derken, kendi var olan maddi düzeyini perişan etmiş.</p>
				<p class="normal">Kimine göre, şimdi yılgınlığa kapılıp “Bu reformlar olmadı, eskiye dönelim,” demek, zorlukla ulaşılmış yeni özgürlükleri ve demokrasiyi elden çıkarmak anlamında...</p>
				<p class="normal">Herkes, bir şeyler kaybettiği yahut kaybedeceği korkusunda. Ama halkın bir bölümü, geçmişte var olup da şimdi kaybettiğini öncelikle düşünüyor, “işinden ve ekmeğinden” söz ediyor. Diğer bölümü ise, şimdi sahip olduğu “özgürlükleri ve demokrasiyi,” gelecekte kaybetmekten çekiniyor.</p>
				<p class="normal2">Yeltsin’in Reform Programı</p>
				<p class="normal">Durum böyle olunca, toplumun temel sıkıntısı, temel ayrışması, “korkusu,” siyasete aynen yansıyor: Bir yanda, parlamento var; 1990’da, “Sovyetler Birliği” henüz resmen dağılmamışken seçilmiş 1.033 milletvekilinden oluşuyor. Öte yanda, 1991’de işbaşına gelen Devlet Başkanı Yeltsin var.</p>
				<p class="normal">Yeltsin “reformcuları” temsil ediyor. Rusya’yı bir an önce “serbest piyasa ekonomisine” ulaştırmak için, özelleştirme programları uyguluyor; destek politikalarını sınırlıyor; sosyal güvenlik alanını daraltıyor. Böylece, zararına çalışan devlet işletmelerinden kurtulacağına, boş akan muslukların kapanacağına, ekonominin kendi doğal gücüyle hareketleneceğine inanıyor. 1992 yılı içinde 46 bin 815 işletme özelleştirilmiş. Bunların çoğu dükkân, atölye, lokanta niteliğindeki küçük işletmeler. Orta ve büyük işletmelerin özelleştirilmesine aralık ayında başlanarak 18’i “halka açılmış.” 1993’ün ilk aylarında 249 orta ve büyük işletmenin daha özelleşmiş olması bekleniyor.</p>
				<p class="normal">Yeltsin’in “reform programı,” bir yanıyla bu özelleştirme ve bâzı verimsiz devlet işletmelerini kapatmaya dayanıyor. Bir yanıyla da, paralarını kısarak, devlet giderlerini daraltarak, ekonomiye sağlıklı dengeler kazandırmaya... Ne var ki, bu politikaların kitlelere maliyeti son derece ağır oluyor, işsizlik çığ gibi büyüyor; kaynakları koruyan sosyal güvenlik kurumları çalışmıyor; eğitim ve sağlık sistemleri bozuluyor; yaşlılar, dar gelirliler perişan oluyor vb.</p>
				<p class="normal">Bu ortamda ve koşullarda, “parlamento,” bir karşı-güç olarak, Yeltsin’in önüne dikiliyor.</p>
				<p class="normal2">“Halkı” Kim Düşünecek?</p>
				<p class="normal">Rusya Parlamentosu, bütün parlamenterler gibi, halkın güncel sorunlarıyla daha yakından ilgili: “Parlak bir gelecek adına” halka yüklenen “güncel sıkıntılar” bu Parlamento’yu ve onun milletvekillerini rahatsız ediyor. “Reform programının” daha “insancıl” olması ve zamana yayılması için. Parlamento sürekli baskı yapıyor. “İcrayı,” yani Devlet Başkanı Yeltsin’i ve hükümeti sürekli sınırlıyor, bazen engelliyor. Rusya’da iki yıldır yaşanan Devlet Başkanı-Parlamento bunalımının temelinde, bu farklı yaklaşımlar ve bu kavga yatıyor.</p>
				<p class="normal">Yeltsin’e ve programına karşı gelişen muhalefetin öncülüğünü, Parlamento Başkanı Hasbulatov yapıyor. Bu muhalefet, geçen yıl, “reformcu” Başbakan Gaydar’ı istifa zorunda bırakmış, Yeltsin, bu kaybı sineye çekmişti. Parlamento, hükümetin bâzı ekonomik kararlarını engelleyerek, denetlediği idare birimlerini kullanarak, “reformların” acısını hafifletmeye çalışmıştı. Merkez Bankası’nın Parlamento’nun kontrolünde olması, onun program dışına çıkarak “para basmasına,” böylece –ve muhalefetin iddiasına göre– halkın günlük sıkıntılarını hafifletmesine imkân tanımıştı.</p>
				<p class="normal">Parlamento’nun bu direnişi, milletvekillerinin yorumuyla, “halka sahip çıkmaktı”, “ayağı yere basmayan ekonomistlerin fantezilerinden toplumu sakınmaktı,” vb.</p>
				<p class="normal">Yeltsin ve yandaşları ise, Parlamento’yu “gericilerin kalesi” olarak görmekteydi. Reformların ve parlak geleceğin önündeki en büyük engel, Parlamento’ydu.</p>
				<p class="normal2">Kimin Gücü Kime Yetecek?</p>
				<p class="normal">Geçtiğimiz hafta tüm dünyayı meşgul eden “güç gösterisi” işte bu ortamda gelişti. Yeltsin Anayasa’yı değiştirecek, Parlamento’yu feshedecek bir girişimi başlattı. Parlamento Başkanı Hasbulatov ise, Yeltsin’i devlet başkanlığından “azledecek” bir senaryoyu Meclis’te devreye soktu.</p>
				<p class="normal">Batı başkentleri telaş içindeydi; Almanya’dan, Fransa ve Amerika’dan, “Yeltsin’e destek” mesajları birbirini izliyordu. Batı, koruma altına aldığı Yeltsin’i kaybetmekten korkuyordu. Özellikle abd, Yeltsin giderse istikrarsızlığın geleceğini, istikrarsızlık gelirse, Clinton yönetiminin askeri harcamaları azaltmayacağını, dolayısıyla ekonomik programını aksatacağını düşünüyor, kaygılanıyordu. Herkesin kendine göre bir hesabı vardı.</p>
				<p class="normal">Korkulan olay gerçekleşmedi: Ne Yeltsin’in Parlamento’yu feshedecek gücü vardı, ne de Parlamento’nun Yeltsin’i düşürecek gücü.</p>
				<p class="normal">Yeltsin’in kararname girişimi, Yüksek Mahkeme tarafından geri çevrilmişti. Hasbulatov’un Parlamento’daki yandaşları çoğunluktaydı ama, devlet başkanının azli için gereken “üçte iki” düzeyine çıkamıyordu.</p>
				<p class="normal">Sonuçta, her iki taraf da geri adım attı: Azil girişiminden Parlamento vazgeçti; Yeltsin de, köktenci reform yanlısı iki bakanını görevinden uzaklaştırdı. “Ekonominin iyi gitmediğini, yanlışların düzeltileceğini” açıklayarak, “muhaliflerinin de katılacağı bir koalisyon hükümetini” gündeme getirdi. Hafta sona ererken, Rusya yönetimindeki kavga, bir başka raunda ertelenmekteydi.</p>
				<p class="normal2">Zorlu Yolun Sonu</p>
				<p class="normal">Görülebildiği kadarıyla, Rusya’nın ve halkının önünde daha çok sıkıntı var.</p>
				<p class="normal">Uzmanların yazdığına göre, toplumun demokratikleşmesine, dışa açılmasına, ekonominin akılcılık ve verimlilik esasında yeniden yapılanmasına dönük reformlar gecikmiş; yanlış yönetilmiş; insanı dikkate almayan bir duyarsızlıkla şekillenmiş. Dolayısıyla Rusya, belirsizliklerle, tehlikelerle, acılarla dolu bir yolun yolcusu olmuş. Fıkradaki gibi “akmayan sular akıp, kesilen elektrik geldiğinde,” geçmiş komünist yönetim “tekrar iktidar mı oldu” diye düşündürten, sonra “eyvah, geri geldiler” diye kaygılandıracak; “reform uğruna” işini ve ekmeğini kaybeden, “iş ve ekmek uğruna özgürlüklerini kaybetmekten çekinen” bir garip ortam oluşmuş.</p>
				<p class="normal">Tarihin akışı içinde bu ortam da herhalde aşılacak. Rusya, yoksun olduğu özelliklere, özgürlük ve eşitliğin sentezlerine, herhalde bir gün kavuşacak.</p>
				<p class="normal">28 Mart 1993</p>
				<p class="normal1">Gizli Diktatörlük, Yeni İmparatorluk</p>
				<p class="normal">Rusya Devlet Başkanı Yeltsin, “demokrasi” kavgası mı veriyor? Yoksa giderek tekelleşen bir iktidarın ağlarını mı örüyor? Oluşturduğu “Bağımsız Devletler Topluluğu,” demokratik bir dayanışma örgütü mü, yoksa Rus emperyalizminin daha “çağdaş” bir örneği mi?</p>
				<p class="normal">Bu sorular son günlerde sıkça soruluyor. Sorulması nedensiz değil. Önce “yeni emperyalizm” iddialarına bakalım:</p>
				<p class="normal">Son birkaç ayda, “Bağımsız Devletler Topluluğu”nun altı ülkesi, “onur kırıcı” olarak nitelenen savunma antlaşmalarını Rusya ile imzalamak zorunda bırakıldı. Beş ülke, ekonomilerini canlandırmak umuduyla ekonomik haklarının önemli bir bölümünü Rusya’ya devretti. Bağımsız Devletler Topluluğu üyesi olmayanlar ise, üyelik için başvurdu. Eski “Sovyetler Birliği”nin on beş devletinden yalnızca üç Baltık Cumhuriyeti, Estonya, Litvanya ve Letonya, gerçek anlamıyla bağımsızlığını koruyor.</p>
				<p class="normal2">Ekonomiden Savunma İşbirliğine...</p>
				<p class="normal">Bu gelişmeler, üç Slav cumhuriyetin (Rusya, Beyaz Rusya, Ukrayna) temmuzda imzaladıkları ekonomik işbirliği anlaşmasıyla başladı. Ardından, Orta Asya devletleri devreye girdi: Tacikistan, sınırlarındaki Afgan destekli tehditten kurtulmak için Rus askerlerini yardıma çağırdı. Orta Asya devletleriyle ve Ermenistan’la “Savunma İşbirliği Antlaşması” imzalandı. Bunu, Ermenistan, Beyaz Rusya, Kazakistan, Tacikistan ve Özbekistan’ın ekonomik egemenliklerini büyük ölçüde Rusya’ya devrettikleri işbirliği anlaşması izledi.</p>
				<p class="normal">Bu arada, nispeten güçlü devletlerden Ukrayna, “Rusya’ya olan borçlarını derhal ödemek ya da donanmasının ve nükleer füzelerinin bir bölümünü Rusya’ya devrederek bu borcu kapatmak” zorunda bırakıldı. Ukrayna, gemileri ve füzeleri devretti.</p>
				<p class="normal">Gürcistan, Rus tanklarına, Abhazlarla baş etmek için çağrıda bulunmuştu. Sonuçta, Gürcü Başkan Şevardnadze, Rus askerlerinin Abhazlara arka çıkarak Gürcistan’ın “işgaline” yol açmasından ötürü, Rusya’yı “ihanetle” suçladı.</p>
				<p class="normal">Nihayet, malûm, Azerbaycan’ın bağımsızlık yanlısı Devlet Başkanı Elçibey, Rusların desteğiyle Aliyev tarafından devrildi; ardından, Azerbaycan’ın kendini Bağımsız Devletler Topluluğu’na, aslında Rusya’ya teslimi yaşandı.</p>
				<p class="normal2">Bu Gelişmelerin Anlamı Ne?</p>
				<p class="normal">Olaylara bakıldığında, “silâh kullanımının” söz konusu olmadığı görülüyor. Ama belirli bir irade, dikkatle, özenle, eski Sovyet devletlerini kendine bağımlı kılıyor. Kiminin ekonomik zaafından yararlanıyor, kiminin güvenlik sorunundan, kiminin içsavaşından. Sonuç: Rusya’nın, geleneksel “imparatorluk” politikasını, çarlık özelliklerinden sonra, komünizm özelliklerinden sonra, şimdi yeni özelliklerle uygulamakta olması.</p>
				<p class="normal">Burada iki sorun ortaya çıkıyor: İlki, kendi imparatorluğunu oluşturmaya başlamış bir Rusya’nın, böylece bir süreç içinde “demokrasi” olup olamayacağı, ikincisi ise, aynı imparatorluk politikasının, eski Sovyetler Birliği’ne komşu ülkeleri ve bu arada Türkiye’yi nasıl etkileyeceği.</p>
				<p class="normal">Rusya’dan gelen haberler, bu ülkenin demokratik alışkanlıklar geliştirdiğine işaret etmiyor. Bilâkis, saray entrikalarıyla desteklenen örtülü bir diktatörlüğün çeşitli belirtileri var. Parlamentosundan şikâyetçi tek devlet yahut hükümet başkanı Yeltsin değil. Ama kendi özlemleri Parlamento tarafından ne zaman sınırlansa diktatörlüğe özenen az sayıdaki başkanın başlıcası, Yeltsin. Rusya’daki son olay, bu özelliğin tipik ve tehlikeli bir örneği:</p>
				<p class="normal">Rus Devlet Başkanı, yetkisini kullanmakta olan Parlamento’yu, bir kalemde feshediyor, ince bir politikayla, bir de seçim tarihi belirliyor. Bu arada ülkenin Anayasa Mahkemesi, Yeltsin’in hakkını suiistimal ettiğine, böyle bir fesih girişiminin Anayasa’yla çeliştiğine, geçersiz olduğuna karar veriyor. Ama Yeltsin, çarlara yakışan bir tavırla. Anayasa Mahkemesi kararını dinlemiyor. Daha da ince bir politika uygulayarak ilân ettiği seçim tarihini erteliyor. Sonrası malûm, Parlamento direniyor, siyasal bunalım sürüyor, vb.</p>
				<p class="normal">Yeltsin amacına ulaşırsa –ulaşacak gibi görünüyor– Parlamento pes edip dağılacak. Bir geçiş döneminde, bir siyasal boşluk döneminde, Yeltsin’in etkinliği artıp manevra alanı genişleyecek. Yeni kararnamelerle seçimin koşulları belirlenecek, tarihi ayarlanacak ve Başkan”la uyumlu bir düzenin, bir tür dikensiz gül bahçesinin gerçekleşmesi sağlanacak.</p>
				<p class="normal2">“Anti-Komünizm Adına”</p>
				<p class="normal">Burada belki en ilginç ve en düşündürücü olan, Rusya Devlet Başkanı”nın kurnaz ve “kolaycı” yaklaşımları:</p>
				<p class="normal">Bir zamanların Sovyetler Birliği”nde, en ağır suç, en büyük günah, komünist “olmamaktı.” Siyasetçiler, bu iddiayla, bu suçlamayla rakiplerini sindirir, bazen de tasfiye ederdi. Herkes iyi komünist olmak zorundaydı. Olmayana hayat hakkı yoktu.</p>
				<p class="normal">Günümüzün Rusya’sında en ağır suç, en büyük günah, komünist “olmak.” Daha doğrusu, “geçmişte komünist olmak.” Siyasetçiler, bu iddiayla, bu suçlamayla rakiplerini sindiriyor, bazen de tasfiye ediyor. Herkes, iyi bir “anti-komünist” olmak zorunda. Olmayana hayat hakkı yok.</p>
				<p class="normal">Rusya Devlet Başkanı, kendi toplumunun bu düşmanlık geleneğinden çok iyi yararlanıyor. Sürekli bir “komünist düşmanlığını” canlı tutuyor. Kitleleri bu yönde tahrik ediyor. Rakiplerini komünist olmakla, eski rejimin kalıntısı olmakla suçluyor. Bir tür “cadı kazanı” kaynatarak, diktatörlere özgü taktikle “düşman yaratarak” rakiplerini sindiriyor, tasfiye ediyor. Faşizmin ve Sovyet komünizminin, genelde bütün totaliter yönetimlerin bu etkili yöntemi, günümüz Rusya’sında geçerliğini koruyor.</p>
				<p class="normal">Yeltsin’in bu kurnaz iç politika yöntemi, onun Batı Avrupa ve Amerika’dan sağladığı destekleri de güçlendiriyor. Yönetimin bir amacı da bu: Batılılar, hâlâ komünizm fobisinden tam kurtulamadıklarından, “eski komünistlerin” geri geleceği ihtimalini düşündüklerinden, hızlı anti-komünist Yeltsin’e daha da yakınlık duyuyor. Doğu Bloku’ndaki “ekonomik liberalleşmeye” kim biraz karşı dursa, Batılılar onu “komünist” belliyor. Hele Polonya”da (Batı’nın tanımıyla) “eski komünistlerin” son seçimi kazanması, Yeltsin’in yelkenlerine Batı rüzgârlarını daha güçlü taşıyor.</p>
				<p class="normal">Özetle, Rusya Devlet Başkanı, gerek eski Rus çarlığını hatırlatan girişimlerinde, gerekse iç politikadaki demokrasi-dışı yönelimlerinde, Batı desteğini yanında buluyor.</p>
				<p class="normal">Burada önemli olan, Yeltsin’in kendi halkının desteğini, eski Sovyet devletlerindeki halkın desteğini ne ölçüde ve nereye kadar yanında bulabileceği.</p>
				<p class="normal2">İmparatorluğun Bedeli</p>
				<p class="normal">Rusya’nın ekonomik “reform” girişimleri, bütün gözlemcilerin ortak kanısıyla, henüz başarılabilmiş değil. Ekonomik durum, kitlelerin tahammülünü zorluyor. Enflasyon, yokluk, işsizlik bir arada gelişiyor. Ama aynı Rusya, milli gelirinin yaklaşık yüzde 10’unu, öteki “eski Sovyet” devletlerine borç vererek, onlardan ithalat yaparak, onların ekonomisini destekleyerek kullanıyor. Doğal olarak, kendi muhtemel yararları için, ekonomik ve siyasal egemenliği, “imparatorluk beklentileri” için bu sıkıntıya katlanıyor.</p>
				<p class="normal">Ne var ki, öbür eski Sovyet devletlerinin durumu da Rusya’nınkinden daha ferah değil. Hattâ çoğunda koşullar daha ağır. Bu genel durum, Yeltsin politikalarına sadece Rus halkının muhalefetini getirmiyor; eski Sovyetler’deki insanların da yeni Rus egemenliğini sorgulamasına, bu egemenliğe boyun eğmiş yöneticilerine tepki duymasına yol açıyor.</p>
				<p class="normal">Böylece, imparatorluk ve demokrasi – dışı eğilimler sergileyen Yeltsin yönetimi, kendi ülkesinde büyüyen bir muhalefetle karşı karşıya kalıyor. Bu muhalefetin bir ürünü ve örneği olarak Parlamento Yeltsin’e direndi. Önümüzdeki günlerin yeni örnekler getirmesi şaşırtıcı olmayacak.</p>
				<p class="normal2">Türkiye’nin Konumu ve Yararları</p>
				<p class="normal">Stalin”in kısa süreli Boğazlar hayâlciliği bir yana bırakılırsa, Türkiye’nin geleneksel dış politikası, Sovyetler Birliği”nin geleneksel dış politikasından rahatsızlık duymamıştır.</p>
				<p class="normal">Yeni Rusya’nın, hele ilân edilmemiş imparatorluk özlemlerini hayata geçiren bir Rusya’nın dış politikası, Türkiye’yi rahatsız edebilir mi?</p>
				<p class="normal">Yanıt vermek için belki erken ama, geçmişteki rahat konumunu Türkiye’nin kaybetme ihtimali gözüküyor. Hele İslam/Türk özelliği de taşıyan eski Sovyet ülkeleriyle Türkiye’nin geliştirmeye çalıştığı ilişkileri Rusya’nın memnunlukla karşılaması beklenemez. Nitekim Türkiye’nin Azerbaycan’la kurduğu yakınlık, biraz bizim beceriksizliğimizden, ama elbette Rusya’nın da olumsuz yaklaşımıyla kısa sürede dağıldı.</p>
				<p class="normal">Rusya, bizim en büyük komşumuzdur. Rusya’nın eski Sovyet devletlerine karşı şimdi yeni emperyalizmi andıran politikalar gütmesi de, Rusya’nın kendi içinde totaliter uygulama örnekleri vermesi de Türkiye’nin yararına değildir. Demokrasiden uzaklaşan yeni imparatorlukların, içte ve dışta kendilerini nerede sınırlayacağını, kendileri dahil kimse bilemez.</p>
				<p class="sagnormal">3 Ekim 1993</p>
				<p class="normal1">Yeni ve Çirkin Bir Dünya Düzeni</p>
				<p class="normal">Hayâlimizi bir an için zorlayarak, Rusya Başkanı Boris Yeltsin’in kıpkızıl bir komünist olduğunu varsayalım. Aynen Çin’i yöneten Çin Komünist Partisi’nin lideri gibi.</p>
				<p class="normal">abd açısından, Batı Avrupa açısından, değişen bir şey olur muydu?</p>
				<p class="normal">Kesinlikle hayır.</p>
				<p class="normal">Ya da, Yeltsin, “ilân edilmemiş” bir dikta rejiminin, “açıklanmamış” bir yasakçı ve sansürcü yönetimin değil de, (geçmişteki gibi) düpedüz bir diktatörlüğün apaçık diktatörü olsaydı, abd ve Batı Avrupa açısından değişen bir şey olur muydu?</p>
				<p class="normal">Gene, kesinlikle hayır.</p>
				<p class="normal">Ama tek, bir tek koşulla:</p>
				<p class="normal">Yeltsin’in, abd ve Batı Avrupa yararlarına uygun politikalar izlemesi; Çin Komünist Partisi lideri gibi, Batı’nın sermayesine ve çıkarlarına ekonomisini olanca genişliğiyle açması koşuluyla.</p>
				<p class="normal">Açıkçası, öyle “özgürlük” ölçüsüymüş, “insan haklarıymış” ya da “kendi meclisini kendin bombala!” misali bir “demokrasiymiş,” hiç önemi yok.</p>
				<p class="normal">“Yeni dünya düzeninin tek bir parametresi, tek bir ölçüsü var:</p>
				<p class="normal">Menfaat.</p>
				<p class="normal2">Dün, Dündü; Bugün, Bugün</p>
				<p class="normal">“Geçmişin ölçüsü de bu değil miydi, dünya düzeninde, dış ilişkilerde her şey menfaat çevresinde dönmez miydi? Bunu bilmeyen, bunu anlamayan mı vardı?”</p>
				<p class="normal">Geçmişin dünyasındaki temel ölçü de menfaatti. Ama geçmişin dünyasında, eski abd Başkanı Bush patentli şu ünlü “yeni dünya düzeni” öncesinde, kollanması gereken başka ölçüler, dikkate alınması gereken moral değerler oluşumunda onların da payı bulunurdu. Bazen hassas dengeleri değiştirecek kadar güçlü olabilirdi bu pay.</p>
				<p class="normal">Örneğin, abd’nin Vietnam’daki, Sovyetler’in Afganistan’daki, daha önceleri Fransa’nın Cezayir’deki utanç savaşlarına, dünyanın birçok ülkesi adetâ isyan etmişti. Doğu Bloku’nun insan hakları ve özgürlük eksiği, tüm Batı’nın tüm iletişim araçlarında başlıca eleştiri konusuydu. Batı’nın eşitsizliği, dengesizliği, uyuşturucu ve fuhuş hastalıkları, kolladığı askeri diktatörlükler, Doğu Bloku’ndan yükselen iddiaların ve suçlamaların temel kaynağıydı.</p>
				<p class="normal">Bu hassasiyetler ortamında, ilgili ülkelerin kendi kamuoyu da olayları daha yakından yaşar, tepki gösterir ve dengelerde önemli bir etken olabilirdi. Nitekim Amerikan gençliğinin, basınının, düşünce ve edebiyat çevrelerinin savaşa direnişi, Vietnam ayıbının son bulmasında etkili olmuştu. Benzer bir etkiyi Fransa’nın aydınları ve işçileri Cezayir Savaşı döneminde yaratabilmişti.</p>
				<p class="normal">Peki, ne oldu, ne değişti de Bosna’daki katliam, seyircilerin sessizliğine gömülüverdi? Parlamento feshedip parlamento basan, parti kapatıp, basın sansürleyen Yeltsin, demokrasi kahramanı olup çıkıverdi?</p>
				<p class="normal">Düşünebiliyor musunuz, Yeltsin’in yaptığını Brejnev yapmış olsaydı, başta abd, bütün dünya nasıl da ayağa kalkardı?</p>
				<p class="normal">Ya da günümüzdeki Sırpların, Müslümanlara uyguladığı terörü ve “etnik temizliği” geçmişte Mareşal Tito uygulamış olsaydı?</p>
				<p class="normal">Gerçekten, dünyada ne değişti de, şimdi her şey “alışılır” oldu?</p>
				<p class="normal2">Şirazeden Çıkmış Bir Dünya</p>
				<p class="normal">İki büyük değişim söz konusu, biri moral değerler düzeyinde, diğeri ise “güç politikası” düzeyinde:</p>
				<p class="normal">Geçmişin dünyasında, birbiriyle yarışan, birbirini kollayan, birbirinin açığını ortaya koyarak, onu zor duruma sokarak kendisi öne çıkmayan çalışan iki rakip “güç merkezi” vardı.</p>
				<p class="normal">Bunlardan biri bir açık verse, öteki hemen harekete geçerdi. Öyle çok fazla haktan, adaletten, özgürlükten yana olduğu için değil; öncelikle rakibini küçük düşürmek ve kendini büyütmek için: abd, Şili’deki faşist darbeye omuz verdiğinde, Sovyetler yeri göğü inletmişti. Kendileri sütten çıkma ak kaşık olduklarından, benzer yöntemlere gereğinde başvurmadıklarından değil tabii. Rakiplerini hırpalamak için. Aynı şekilde, Sovyet tankları Macaristan’a girdiğinde ya da Çekoslovakya’nın Dubçek’i düşürüldüğünde, bu kez özgürlük sevdalısı olmak abd’ye düşerdi.</p>
				<p class="normal">Hemen herkes, bu “moralist” davranışların, “insancıl” yaklaşımların altındaki hesabı bilirdi. Ancak sonuçta, belli bir denge, belli bir caydırıcılık, belli bir çekinme duygusu herkesi etkilerdi. Taraflar, “Ben bunu yaparsam, karşımdakiler bunu benim aleyhime nasıl kullanır?” diye hesap yapmak zorunda olurdu. Ve dünya böylece, kendi kendini bir ölçüde kontrol altında tutardı. Tutmak zorunda kalırdı.</p>
				<p class="normal">Baştaki örneklere dönersek, karşıt güçlerin dengesine dayalı eski dünyada, Yeltsin’i demokrasi kahramanı ilân etmek de, Bosna vahşetine göz yummak da, Çin diktatörlüğünü neredeyse olimpiyata mekân yapmak da, günümüzdeki kıyaslanmayacak kadar zor olurdu. Belki imkânsız olurdu.</p>
				<p class="normal">Günümüzün “tek merkezli” dünyasında ise, pekâlâ mümkün. Nobel Barış Ödülü’nü Sırp lideri Miloseviç ile Yeltsin paylaşırsa, buna bile şaşmamak gerekir.</p>
				<p class="normal2">“Moral” Değerler Ne Oldu?</p>
				<p class="normal">Geçmişten bugüne, “karşıt güç merkezlerine” dayalı denge değişti; ortada karşıt güç merkezi kalmayınca, kimsenin kimseden çekinmesi de kalmadı. Her şey yapılabilir, her politika izlenebilir oldu.</p>
				<p class="normal">Çok önemli bir şey daha değişti: Moral etkenlerin, ahlâk ölçülerinin gücü azaldı. Daha doğrusu, sanıldığı kadar güçlü olmadıkları, kendi başlarına güçlü olmadıkları ortaya çıktı:</p>
				<p class="normal">Evet, herkes Bosna’daki vahşete karşı. Kendi insan anlayışı, ahlâk ölçüleri nedeniyle karşı. Ama bu karşıtlık, siyasal iradeyi etkileyecek boyutta olamıyor. Bir Avrupa Topluluğu’nun hareketsizliğini, Birleşmiş Milletler’in aslında Sırplardan taraf olmak anlamına gelen tarafsızlığını engellemiyor. Herkes çoğulculuktan, demokrasiden yana. Ama bu yana oluşun yaygınlığı ve yoğunluğu, Yeltsin’e taraf çıkmayı önlemiyor.</p>
				<p class="normal">Neden?</p>
				<p class="normal">Görüldüğü kadarıyla, moral değerler, “geçmişin hassas dengelerinde” kendi etkinliklerini duyurabilmiş. Zaten karşıt güç merkezleri kapışırken, moral değerlerin ağırlığı, dengeleri etkileyebilmiş. Ahlâk ölçülerinin böylece bir kıymet-i harbiyesi oluşmuş. Şimdi dengeler ortadan kalkınca, istediğiniz kadar Bosnalılara acıyın ya da demokrasi diye tutturun, birbirini kollamak zorunda güç merkezleri olmadıkça, sizin tepkinizin esamesi okunmuyor.</p>
				<p class="normal">Tepkiniz, iyi niyetli, ahlâklı, tutarlı insanların bir yakınması olmaktan ileri gitmiyor.</p>
				<p class="normal">Peki, Soğuk Savaş dengeleri yok olduğuna göre, bunların geri gelmesinde kimseye yarar bulunmadığına, bâzı haksızlıkları sınırlasalar bile, belki daha fazlasına yol açtıklarına göre, çözümü kim sağlayacak, yeni bir dengeyi ne oluşturacak?</p>
				<p class="normal2">Yeni Bir “Ahlâk” Anlayışı mı?</p>
				<p class="normal">“Yeni dünya düzeni” adına dünyaya yaşatılmakta olan çarpıklıklara baktığımızda, bu düzenin geçmiştekini “aratmayan” adaletsizliğine, kandırmacalarına, vahşetine tanık olduğumuzda, bunları “sınırlayıcı” bir etkinin, bir gücün yeniden oluşması gerekliliği anlaşılıyor.</p>
				<p class="normal">Geçmişteki gibi “karşıt güç merkezi” söz konusu olamayacağına göre, bu etki nasıl şekillenecek?</p>
				<p class="normal">Geçmişin, silâh tehdidine ve Soğuk Savaş’a dayalı ama bâzı olumsuzlukları sınırlayıcı etkisini, şimdi nereden kaynaklandıracağız?</p>
				<p class="normal">“Yeni dünya düzeni”nin, olabildiğince “çirkin” bir düzen olduğu, çifte standartlı, acımasız, riyakâr olduğu, bu nitelikleriyle “eskisinin” devamı, hem de daha pervasız bir devamı olduğu çok çabuk ortaya çıktı. Bu gerçeğin ışığında, üstelik tek merkezli bir dünyada, hangi “karşı güç” bir ölçüde denge sağlayacak, haksızlığı ve acımasızlığı bir ölçüde sınırlayan etkinliği yaratacak?</p>
				<p class="normal">Geçmiş artık geçmişte kaldığına göre, yeni dengelerin olumlu temeli, herhalde gene moral değerlerde, ahlâk ölçülerinde, bunları şimdi daha da güçlendirmenin zorunluluğunda aranacak.</p>
				<p class="normal">Mümkün mü, değil mi, bilemiyoruz.</p>
				<p class="normal">Geçmişte ancak karşıtların ve hassas dengelerin varlığı sayesinde olumlu sonuç verebilmiş, bâzı insanlık dışı uygulamaları sınırlamış moral bir etki, bugünün daha zor koşullarında oluşabilir mi? Ahlâka ve insan değerlerine dayalı bir etkiyi, Yeltsin’in “demokratlığını” konuşturmayan, Bosna’daki vahşeti sınırlayabilen bir etkiyi, insanlık yaratabilir mi?</p>
				<p class="normal">Günümüzün dünyasında, insan olduğunu iddia edenler için denenecek başka yol gözükmüyor. Ya bunu başaracaklar ya da yeni Yeltsin’lerin demokratlığını, yeni Bosnaların acımasızlığını, kuzuların sessizliği içinde, kabullenecekler.</p>
				<p class="sagnormal">10 Ekim 1993</p>
				<p class="normal1">İtalya’dan Türkiye’ye, Bir Tutam “Namus” İçin</p>
				<p class="normal">Neden İtalya’da, Türkiye’de, Japonya’da ve bâzı ülkelerde dedikoduların, yolsuzlukların ardı arkası kesilmez de, örneğin Amerika’da yahut Almanya’da bunlara pek rastlanmaz?</p>
				<p class="normal">Amerikalılar çok namuslu da, İtalyanlar namustan nasibini almadığı için mi? Ya da Japonların hırsızı bol ve safı az da, Almanya tümüyle saf ve bakir yurttaşlardan mı oluşuyor?</p>
				<p class="normal">Elbette değil.</p>
				<p class="normal">İtalya’da “Temiz Eller Operasyonu” tüm hızıyla sürerken, Türkiye’de yolsuzluk ve rüşvet iddiaları zirveye tırmanır, toplumun duyarlılığı artarken, olaya yakından bakmaya çalışalım:</p>
				<p class="normal2">Rüşvetin Evrensel Mekanizması</p>
				<p class="normal">Yolsuzluğun ve rüşvetin bâzı evrensel gerçekleri var:</p>
				<p class="normal">Bir defa, rüşvet ve yolsuzluğun oluşması için, taraflardan birinin mutlaka “devlet” olması gerekiyor. Devlet ya da kamu yönetimleri, devletin ekonomik kuruluşları, belediyeler, devlet memurları, vb. Öteki taraf ise, ticari şirketten futbol kulübüne, tek başına sıradan vatandaşa kadar, herkes olabiliyor.</p>
				<p class="normal">Bir devlet kurumu ile bir başka devlet kurumu arasında ya da bir özel şirketle diğeri arasında rüşvet ve yolsuzluk ilişkileri oluşmuyor. Ya da çok çok istisnai durumlarda buna rastlanıyor. Çünkü, yolsuzluğun ve rüşvetin oluşması için, taraflardan birinin, kullandığı parayı kaybetmekten bizzat zarara uğramaması gerekiyor. Yani, kendi cebinden değil, halkın cebinden harcaması.</p>
				<p class="normal">Rüşvetin ve yolsuzluk ilişkisinin ilk önkoşulu böylece oluşuyor: Taraflardan biri, gereğinden fazla ödeme yapıyor. Sonra, bu ödemeyle fazladan para kazandırdığı diğer taraftan bir “pay” alıyor.</p>
				<p class="normal">Başka bir açıdan bakıldığında, rüşvet ve yolsuzluk ilişkilerinin “devlet” tarafı, “yapmaması gerekeni yaparak” ya da “yapması gerekeni yapmayarak,” süreci başlatıyor:</p>
				<p class="normal">“Yapmaması gereken,” yani örneğin bir bakanlığın, bir genel müdürlüğün, belirli bir işi devlete ucuza mal edecekken pahalıya mal etmesi. Aradaki fark nedeniyle ek kazanç sağlayan şirketten, ilgili devlet yöneticisinin rüşvet alması.</p>
				<p class="normal">“Yapması gerekeni yapmamak” ise, daha çok yerel uygulamalarda geçerli: Örneğin, bir vatandaşın hakkı olan imar iznini geciktirerek onu zorlamak gibi... Memurun, önlemesi gereken yasadışı ise göz yumup karşılığında para alması gibi... Gecekonduyu görmezden gelip sahibini aylık rüşvete bağlamak gibi...</p>
				<p class="normal2">Rüşvetin “Objektif Koşulları”</p>
				<p class="normal">Rüşvet ve yolsuzluk ilişkilerinin, her toplumda geçerli olan bâzı önkoşulları, kolaylaştırıcı ve özendirici etkenleri var:</p>
				<p class="normal">a) Bir toplumda yasadışı, kural dışı uygulamalar fazlaysa, herkes, bir yerde, kuralın ve yasanın dışına zorlanmışsa ya da çıkmışsa, o zaman, rüşvet ve yolsuzluk konusunda duyarlılık azalıyor; herkes bir ölçüde kural dışı olduğundan, kimse kimseden hesap sormuyor.</p>
				<p class="normal">Bu durumun tipik örneği olarak Türkiye verilebilir:</p>
				<p class="normal">Çok sayıda insan, elektriğini kaçak bağlatıp bedava kullanmaktaysa, oturduğu ev Hazine arazisinde kaçak inşaatsa, o insanlar, toplumdaki yolsuzlukların hesabını soramayacaktır. Vergisini ödemeyenler çoğunluktaysa, vergi kaçakçılığıyla mücadele edilemeyecektir. Vergi kaçırmayıp da elektriği kaçak kullananlar ise, vergi kaçakçılığına başkaldıramayacaktır, vb.</p>
				<p class="normal2">“İşi Bitir, Malı Götür”</p>
				<p class="normal">b) Bir toplumun anlayışları, geleneği, ahlâk ölçüleri de rüşvet ve yolsuzluğun artmasında etkili oluyor. Bunun klasik örneği İtalya’dır. Taze örneği ise Türkiye’dir:</p>
				<p class="normal">Ortalama İtalyan yurttaşı için, kural dışı davranış biçimleri bir “hayat tarzıdır.” “Mafya” bir İtalyan geleneğidir. Kaçak iş yapmak, vergi kaçırmak, rüşvet karşılığı hizmet sunmak, sunduğu iş için açıktan para almak elbette ayıptır; ama “anlaşılabilir”, “katlanılabilir” uygulamalardır. Dolayısıyla, toplum bunları ayıplar ama, pek de karşı çıkmaz. Zaten insanların önemli bir bölümü, şu ya da bu şekilde, bu tarz uygulamalara en azından “taraf” olarak katılmıştır.</p>
				<p class="normal">Taze örnek Türkiye ise, benzer özellikleri 1980 sonrasında geliştirmiştir. “Özel girişim anlayışını yerleştirme” adına, “köşeyi dönmek”, “malı götürmek” kavramları yüceltilmiştir. Ne pahasına ve hangi yöntemle olursa olsun “işi bitirmek” kutsanmıştır. Sonuçta, “namuslu” tanımının “saflıkla”, “beceriksizlikle” eşanlama geldiği bir noktaya varılmıştır. Böylece, rüşvet ve yolsuzluk karşısında pek de tepkili olmayan, bunların “olağan” sayabilen bir toplum modeli gelişmiştir.</p>
				<p class="normal2">Örgütleyici Değil, Yasakçı</p>
				<p class="normal">c) Nihayet, “yasakçı devlet” modeli, rüşvet ve yolsuzluk ilişkilerinin artışında başlıca bir etkendir. Türkiye, yasakçı devletin de tipik örneğidir:</p>
				<p class="normal">“Yasakçı devlet,” hem çeşitli sorunlarını, hem de toplum, ekonomi, insan ilişkilerini “yasaklar koyarak” çözümlemeyi âdet edinmiş devlettir. Örneğin, bu yasakçı anlayış, kentleşmeyi akılcı ve Örgütleyici planlarla düzenlemeyecektir: “Yasaklar” koyarak, sonra kendi koyduğu yasaklara “istisnalar” tanıyarak; her yasağın beraberinde getirdiği rüşvet imkânını çoğaltarak, ardından kendi koyduğu yasakları çiğneyenler için “af çıkararak; sürekli “mevzuat” üretip yasakları artırarak “yasakçı devletin” kent kargaşasını ve onun rüşvetçi hayat tarzını yaratacaktır.</p>
				<p class="normal2">İtalya’daki “Kirli Eller”</p>
				<p class="normal">Her şey, 1992’nin şubat ayında başladı: Milano’daki bir yerel politikacı, bir “yaşlılar evinin” temizlik işleri ihalesi nedeniyle rüşvet alırken yakalandı. Bu “küçük” olayı basının ve savcıların büyütmesi sonucunda, kamuoyunun dikkati İtalya’nın “bilinen, kabullenilen” özelliğine çekildi. Kamuoyunun ilgisi, basının ve savcıların cesaretini artırdı; cesaretin artması açığa çıkan olayların sayısını. Böylece, “Temiz Eller Operasyonu” yuvarlanan bir kartopu gibi büyüdü, büyüdü... İtalya, sandığından ve kabullendiğinden çok daha yaygın bir yolsuzluk batağına gömülü olduğunu, yılda 2 milyar dolarlık rüşvetin sırtından ödendiğini birdenbire fark etti.</p>
				<p class="normal">1993’ün şubat ayına gelindiğinde, yalnızca Milano ve çevresinde 200’ü aşkın politikacı ve işadamı, rüşvet iddiasıyla mahkemeye verilmiş, bir bölümü hüküm giymişti. Hakkında kovuşturma yapılanlar arasında bir eski başbakan, baştaki hükümetin iki bakanı, Fiat şirketlerinin en üst düzeydeki iki sorumlusu, devlet işletmelerinin yöneticileri, milletvekilleri, belediye başkanları, ulusal ve yerel düzeyde siyasetçiler bulunmaktaydı. Savcılık, 150 milletvekiline “haklarında kovuşturma başlattığını” bildirmiş, bâzılarının dokunulmazlığını kaldırtmak için parlamentoya başvurmuştu.</p>
				<p class="normal">Yerel politikacıların kovuşturulmadığı, hattâ hapiste olmadığı bir yöre, yok gibiydi. Bâzı belediyeler, belediye meclisinde çoğunluk kalmadığından çalışamaz durumdaydı. Parlamentonun, bakanların, milletvekillerinin “itibarı” sıfır düzeyindeydi.</p>
				<p class="normal">İtalya’nın siyaset, seçim ve yerel yönetim sistemini kökten değiştirecek bir süreç başlamaktaydı.</p>
				<p class="normal2">Herkes “Payını” Alıyor</p>
				<p class="normal">İtalya’nın kurtulmaya çalıştığı “sistemin” önemli bir özelliği var: Bütün siyasal partiler, iktidardan, rüşvet ve yolsuzluktan “adil biçimde” pay alıyor. Dünyanın başka yörelerinde benzer bir imtiyaz ancak ulusal ya da yerel iktidar partisine, varsa koalisyon ortaklarına ayrılırken. İtalyan usulü usulsüzlükte tüm partilere “nispi sistem” uygulanıyor:</p>
				<p class="normal">İtalya’ya özgü bu sistemin adı “lottizzazione.” Özel paylara bölünme; herkesin kendine ait özel payının bulunması anlamında. Buna göre, devlet görevleri, müdürlükler, devlet şirketlerinin yönetimleri, devletin televizyon istasyonları (örneğin, İtalyan devlet televizyonundaki kameramanlıklar, muhabirlikler) partiler tarafından “son seçimdeki oy oranına göre” paylaşılıyor, iktidarda yer alsın ya da almasın, her parti, kendine düşen “payda” egemen oluyor. Atamaları, harcamaları, ihaleleri o kararlaştırıyor.</p>
				<p class="normal">Yerel düzeyde de uygulanan bu sistem ve onun yerleşmiş, gelenekselleşmiş kuralları sayesinde, bütün partiler kardeş kardeş geçiniyor, dostça paylaşıyor. Partilerden dışlanan olmadığı için, oyunbozan çıkmıyor; dışarıda kalanın denetimi söz konusu olamıyor. Kimse, kimsenin alanına yahut kazancına karışmıyor. Tüm siyasal partileri memnun eden bir sistem... Dolayısıyla, sistemi değiştirmek de kolay olmuyor.</p>
				<p class="normal2">“İşi” Kolaylaştıran Sistem</p>
				<p class="normal">Sistem, klasik rüşvet mekanizmalarına etkinlik ve kolaylık sağlıyor. Nitekim son “Temiz Eller Harekâtı,” İtalya’nın ulusal ve yerel düzeydeki neredeyse tüm ihalelerinden rüşvet alındığını, en azından siyasal çıkar sağlandığını ortaya çıkardı. Devlet, bakanlık, genel müdürlük, belediye, yaptırdığı işe ya fazladan para ödüyor ya da ödediği paranın karşılığında eksik ve kalitesiz hizmet satın alıyor. Böylece, arada oluşan “rant,” o ihaleyi gerçekleştiren makamın “ait bulunduğu” partiye veya kişiye menfaat olarak, rüşvet olarak geri geliyor.</p>
				<p class="normal">Sadece ihalelerde değil, işe girebilmek gibi, hastanede öncelik almak, belediye cezalarından kurtulmak gibi “küçük olaylarda” da, partinin sözü geçiyor ve rüşvet imkânı doğuyor.</p>
				<p class="normal">İtalyanlar şimdi bu düzenden kurtulmaya uğraşıyor. Kamuoyunun artan duyarlılığı, bir türlü baş edilemeyen mafyanın bile ilk kez ciddiyetle peşine düşülmesini sağlıyor.</p>
				<p class="normal">İtalya sonuçtan umutlu görünüyor. Siyasal gelenekler, paylaşım sistemi, partiler, politikacılar, yerel yönetimler: “A’dan Z’ye kadar her şey değişecek!” deniyor.</p>
				<p class="normal2">Kiminde İstisna, Kiminde Kural</p>
				<p class="normal">İtalya’daki rüşvet ve yolsuzluğun çok da “özel” bir durumu yok. Her ülkede rastlanabilecek olaylar. Ama kiminde üzerine gidiliyor, kurallar, denetim, cezalar oluşuyor ve rüşvet, gerçekten “istisna” konumunda kalıyor. Kiminde kurala, geleneğe, “hayat tarzına” dönüşüyor...</p>
				<p class="normal">Baştaki soruya dönersek, yolsuzluk ve rüşvetin, İngiliz olmakla, Türk olmakla, İtalyan olmakla fazla bir ilgisi yok. Ciddi olmakla yakından ilgisi var.</p>
				<p class="normal">İtalya, şimdi ciddi olmaya çalışıyor. Ne demeli, darısı başımıza.</p>
				<p class="sagnormal">14 Mart 1993</p>
				<p class="normal1">Anılar, Mesajlar, Kıbrıs</p>
				<p class="normal">İnsanın zihninde yer tutan ve onu asla terk etmeyen olaylar, görüntüler vardır.</p>
				<p class="normal">“Kıbrıs” konusu ne zaman hareketlense, böyle bir anı bizim de gözümüzde ve yüreğimizde canlanıverir:</p>
				<p class="normal">1974 yılının temmuz ayı. İlk Kıbrıs Harekâtı’nın ilk günü, akşam saatleri. Türk birlikleri adaya çıkalı on iki saatten fazla zaman geçmiş. Başlangıçta Kıbrıs’tan peş peşe gelen haberler, her nedense gelmez olmuş. Askerden bilgi alınamıyor, ajanslarda çıt çıkmıyor. Kıbrıs ve oraya ulaşan askeri birlikler, sanki dünyadan kopmuş, bizden kopmuş, bilemediğimiz sorunlar karşısında ve yapayalnız.</p>
				<p class="normal">Ortada bir gariplik olduğu, bir yanlışlık olduğu, beklenmedik bir durumla karşılaşıldığı apaçık anlaşılıyor.</p>
				<p class="normal2">Sessiz Başbakanlık</p>
				<p class="normal">O günlerde trt’yi yönettiğimizden, görevimiz gereği, Kıbrıs’ta yaşanılan gerçekleri bilmek ve bunları bir savaş ortamının sorumluluğu içinde ama doğru şekilde yansıtmak durumundayız.</p>
				<p class="normal">Ankara’da herkes çok dikkatli. Harekâta ilişkin konular güvenlik nedeniyle telefonda konuşulmuyor. Bilgi almak için Başbakanlığa gidiyoruz. Herkes durgun ve düşünceli: Kıbrıs’a çıkmış birliklerden üç saattir haber alınamıyor. Tahminin üzerinde bir dirençle karşılaşıldığı, planların geciktiği, çok şiddetli çarpışmaların olduğu belirtiliyor. Ama en kötüsü, yeterli bilgi gelmiyor.</p>
				<p class="normal2">Telsizin Başında</p>
				<p class="normal">Bu kaygılı ortama Kıbrıs’tan ulaşabilen tek şey, zaman zaman ve kopuk kopuk alınan “mücahit mesajları.”</p>
				<p class="normal">Bugün gibi hatırlıyoruz:</p>
				<p class="normal">Başbakanın odasına getirilen, hemen hepsi birbirine benzeyen, hepimizi hüzünlendiren telsiz mesajları.</p>
				<p class="normal">“33 numaralı tepede üç kişi kaldık. Cephane azalıyor.”</p>
				<p class="normal">“Ben Mücahit Korkmaz. Çıkarma birlikleriyle temas kuramıyoruz. Zor durumdayız.”</p>
				<p class="normal">“42 numaralı mevkiden mesaj yolluyorum, öteki arkadaşları şehit oldu. Düşman yaklaşıyor. Dayanacak gücüm kalmadı.”</p>
				<p class="normal">Başbakanlığın odalarında hava kurşun gibi ağır. Kimsenin ağzını bıçak açmıyor. Dağınık gelen telsiz mesajlarının arasındaki dakikalar geçmek bilmiyor.</p>
				<p class="normal">Sonra, 33 numaralı tepeden bir telsiz mesajı daha geliyor: “Tek başına kaldım. Düşman çok yaklaştı. Vatan sağ olsun.”</p>
				<p class="normal">33 numaralı tepeden artık başka mesaj gelmiyor.</p>
				<p class="normal">Sonra, Mücahit Korkmaz son kez sesleniyor: “Cephanemiz tükendi. Yapabileceğimiz bir şey yok. Vatan sağ olsun...”</p>
				<p class="normal">Ve Mücahit Korkmaz’dan alınan son haber oluyor bu.</p>
				<p class="normal">42 numaralı tepeden, öteki mücahit mevzilerinden, öteki mücahitlerden hep benzer mesajlar geliyor. Hemen hepsi aynı sözcüklerle noktalanıyor. Sonra, telsiz mesajları seyrekleşiyor. Gece yarısına doğru, tek tuk ulaşıyor Başbakanlığa. Hepsi aynı şekilde son buluyor:</p>
				<p class="normal">“Vatan sağ olsun!”</p>
				<p class="normal">Ve telsiz susuyor.</p>
				<p class="normal2">Harekât Sonrası </p>
				<p class="normal">Gece aydınlığa çıkarken, adadaki birliklerle düzenli haberleşme sağlanmıştı. Harekâtın başarıyla sonuçlandığı da kesinleşmişti.</p>
				<p class="normal">Kıbrıs Harekâtı’nın acılarını ve bedelini hatırlarken, “tek karış toprak bile bırakılmasın, uzlaşma olmasın, Kıbrıs ikiye bölünsün” benzeri düşüncelere sahip değiliz.</p>
				<p class="normal">Bizim anlayışımız, kural olarak, bölünmenin ve küçülmenin ülkelere de, toplumlara da yarar getirmediğidir. Kıbrıs için yoğun görüşmelerin yapıldığı günümüzde, elbette uzlaşmadan yanayız. Ama üç noktayı kendimize unutturmayalım ve başkalarına hatırlatalım:</p>
				<p class="normal">İlki, Kıbrıs Türk kesiminin günümüzdeki güvenli ortama ulaşması için çok büyük bedel ödenmiştir.</p>
				<p class="normal">İkincisi, Kıbrıs’ta Türk kesimini Yunan kesimiyle birlikteliğe zorlayan dış güçler, benzer sorunlar yaşayan başka ülkelerde bölünmeyi ve küçük bölümlerin bağımsız devlet kurmasını öneren ve özendiren güçlerdir. Balkanlardan Irak’a, eski Sovyet topraklarına kadar.</p>
				<p class="normal">Üçüncüsü, Türkiye’nin Kıbrıs politikası, KKTC’nin bağımsız ve ayrı bir devlet olmak ve böyle “kalmak” hakkını yeterince vurgulamamıştır, savunmamıştır. Dünyada yaşanan diğer örnekleri, bir Yugoslavya’yı, Çekoslovakya’yı ve diğerlerini öne çıkarmamıştır.</p>
				<p class="normal">Amacımız bölünmüş değil bütünleşmiş bir Kıbrıs bile olsa, bu sonucun “koşullarını, çerçevesini belirlemekte” çok etkili olabilecek bir koz, “KKTC’nin dünyadaki gelişmelerle uyumlu olarak bağımsız ve ayrı kalabileceği” tezi ve iddiası, uluslararası platformlarda yeterince kullanılmamıştır.</p>
				<p class="normal2">Olumsuz Koşullar</p>
				<p class="normal">Kıbrıs üzerine “nihai” görüşmeler New York’ta gerçekleşirken, Türk tarafının zor durumda olduğu açıktır:</p>
				<p class="normal">1) Her şeyden önce, Türk tarafı, bugünkü durumu kendinden yana değiştirebilecek bir “koza” artık sahip değildir. “Uzlaşma olmazsa, bir 
				KKTC’yi sürekli ve kalıcı bir bağımsız devlete dönüştüreceğiz; bütünleşme konusunu da gündemden çıkaracağız!” demek şansı artık yoktur. Eldeki tek koz, bugünkü durumu devam ettirebilmek kozudur. Bunun gücü ise azalmaktadır.</p>
				<p class="normal">2) Türk tarafı, açık bir tehdit karşısındadır: Uzlaşma sağlanamazsa, Birleşmiş Milletler Güvenlik Konseyi öngördüğü çözüm biçimini tebliğ edecektir. Bu “çözüm biçimine” karşı çıkılması halinde bir dizi “müeyyidenin” bm tarafından devreye sokulacağı Türk tarafına (ve Türkiye’ye) açıkça duyurulmuştur.</p>
				<p class="normal">3) Gerek dünya kamuoyunun, gerekse bm Güvenlik Konseyi’ndeki Batılı devletlerin “tarafsız hakem” olmadığı malûmdur. Özellikle kamuoyu, Kuveyt’i işgal eden Saddam’la, Kıbrıs’ı “işgal eden” Türkiye’yi özdeş görmeye şartlanmıştır.</p>
				<p class="normal">bm’nin Türk tarafını “uzlaşmayan taraf ilân etmesi hem Kuzey Kıbrıs’a çeşitli müeyyideler getirecek, hem de Türkiye karşıtı çok yönlü bir kampanyayı başlatacaktır. “Askerlerini geri çekmezse” Türkiye’nin yeni ambargolarla karşılaşması, olumsuz bir sonucun muhtemel uzantıları arasındadır.</p>
				<p class="normal2">Ne Yapılabilir?</p>
				<p class="normal">Rauf Denktaş, geçmişten devralınan ve başkalarına ait olan dış politika yetersizliklerini de sırtında taşıyarak görüşme masasına oturmaktadır. Önündeki manevra alanı sınırlıdır.</p>
				<p class="normal">Elindeki kozları kullanamayan, en haklı olduğu noktaları bile anlatamayan, kraldan fazla kralcı olmayı pek seven, uzak karakol kimliğinden ya da kompleksinden bir türlü çıkamayan bir dış politikanın “Kıbrıs sorununu” getirip mahkûm ettiği çerçeve, ne yazık ki budur.</p>
				<p class="normal">KKTC’nin ve Türkiye’nin önündeki açmazdan bir ölçüde kurtulabilmek, görüşme masasındaki bireysel beceriye kalıyor.</p>
				<p class="normal">“Vatan sağ olsun.”</p>
				<p class="sagnormal">18 Temmuz 1992</p>
				<p class="normal1">Üzerimize Kapanan Kapılar Zorlanamaz mı?</p>
				<p class="normal">Bunun böyle olacağı bilinmiyor muydu?</p>
				<p class="normal">Elbette biliniyordu.</p>
				<p class="normal">Birleşmiş Milletler’deki “Kıbrıs görüşmelerinde,” Rum tezlerinin “Güvenlik Konseyi Kararı”na dönüşmesine yönelik bir senaryo özelliği sezilmekteydi. Önceki gün açıklanan karar, bu sezgileri doğruladı.</p>
				<p class="normal">Bir ucunda Kıbrıs sorunu, diğer ucunda Güneydoğu sorunu bulunan bir açmaza Türkiye’nin sokulmakta olduğu da, görülmekteydi.</p>
				<p class="normal">Şimdi, “Kıbrıs kararını benimsemezseniz, Güneydoğu’daki sıkıntılarınıza duyarsız kalırız; Güneydoğu ve Kuzey Irak için önerilerimize itibar etmezseniz, Kıbrıs konusunda baskılar yoğunlaşır!” benzeri bir pazarlık gücüyle, Türkiye yüz yüze geliyor.</p>
				<p class="normal2">Birkaç Olasılık Örneği</p>
				<p class="normal">Örneğin, Kıbrıs kararına KKTC uyumsuzluk gösterir ve Türkiye bu uyumsuzluğu desteklerse, Türkiye’nin Kuzey Irak’ta girişebileceği yeni bir operasyona Batı’dan büyük tepki gelebilir. Ya da, malûm Çekiç Güç’ün Türkiye’de kalış süresini uzatmaya Türkiye yanaşmazsa, Kıbrıs kararının uygulanması için baskılar yoğunlaşabilir.</p>
				<p class="normal">Örneğin, Kıbrıs’ta “gelişme sağlamak” amacıyla, Türkiye’ye karşı Güneydoğu kozu kullanılarak, “Güneydoğu sorununun uluslararası platformlara götürülmesi” gündeme getirilebilir ya da Batı’nın uygun göreceği bir Kuzey Irak biçimlenişine Türkiye direnirse, Türkiye’ye karşı Kıbrıs kozu öne sürülebilir.</p>
				<p class="normal">Yani, iki yönden işletilebilecek bir “pazarlık gücü,” şimdi Türkiye’nin karşısına dikiliyor.</p>
				<p class="normal">Peki, durumun böyle gelişebileceği belliydi de, Türkiye neden bir şey yapmadı ya da yapamadı?</p>
				<p class="normal">Bu sorunun cevabını daha sonra aramak üzere, önce Kıbrıs oluşumunu değerlendirmeye çalışalım:</p>
				<p class="normal2">Kıbrıs Nasıl Görüşüldü?</p>
				<p class="normal">Kıbrıs sorununa ortak bir çözüm bulabilmek için, Birleşmiş Milletler gözetiminde ve Sayın Denktaş ile Sayın Vasiliu arasında konu uzun süre tartışıldı. Sonuçta, bm (Birleşmiş Milletler) Genel Sekreteri Butros Gali, Kıbrıs Yunan tezlerinin kâğıda dökülmüş biçimini andıran bir rapor hazırladı. Rapor, bm Güvenlik Konseyi tarafından da benimsenerek “karara” dönüştürüldü.</p>
				<p class="normal">Güvenlik Konseyi kararında, Türk tarafının “kabulü mümkün değil” diye nitelediği, “hayati” önemde” gördüğü bâzı özellikler var. Bunlardan bâzıları şöyle özetlenebilir:</p>
				<p class="normal">1) “İki tarafın da başlangıçta egemen olduğunun ve egemenliklerinden bir bölümünü federal devlete devrettiklerinin” kabul edilmesi, 
				KKTC açısından büyük önem taşıyor. Aksi halde, Kıbrıs Türk toplumu, yeni oluşumda bir azınlık konumuna giriyor.</p>
				<p class="normal">2) Federal devlette, “başbakanlığın” dönüşümlü olması ve her iki halkça ayrı ayrı seçilmeleri: Bu ilkeden vazgeçmek, Türk tarafının kendine ait bütünlükten ve eşitlik iddiasından vazgeçmesi anlamına geliyor.</p>
				<p class="normal">3) “Harita” olarak Kıbrıs Yunan tarafının öne sürdüğü ve bm Genel Sekreteri’nin büyük ölçüde kabullendiği şekillenme, Türk tarafının çok küçülmesine ve Türk nüfusunun dörtte birinin (yaklaşık kırk bin insan) göçe zorlanmasına neden oluyor.</p>
				<p class="normal2">Günümüzün Değişen Koşulları</p>
				<p class="normal">Raporun, KKTC’nin hassasiyetlerini yok sayan bu özellikleri karşısında, 1993 Martı’ndaki Kıbrıs görüşmelerine 
				KKTC’nin katılması bile kuşkulu gözüküyor. Marta kadar geçecek sürede yeni bir uzlaşma zemini bulunamazsa, çözümsüzlük devam edecek.</p>
				<p class="normal">Ne var ki, bu çözümsüzlük, günümüz dünyasında ve koşullarında, geçmiştekinden daha büyük sorunları 
				KKTC’ye ve Türkiye’ye getiriyor:</p>
				<p class="normal">1) Birleşmiş Milletler örgütünün eskiye kıyasla daha itibarlı ve işlevsel olduğu bir dönemdeyiz. İki kutuplu dünya düzeninin sona ermesi, Birleşmiş Milletler Güvenlik Konseyi’nin hem karar almasını kolaylaştırdı, hem de bu kararlara etkinlik kazandırdı.</p>
				<p class="normal">Geçmişte birbiriyle çekişen ve ellerinde “veto” yetkisi bulunan büyük devletler, Güvenlik Konseyi’nin kritik bir konuda karar almasını fiilen engellemişti. Çekişme sona erince, Güvenlik Konseyi, hemen her önemli konuda karar alabiliyor.</p>
				<p class="normal">Öte yandan. Güvenlik Konseyinin daimi üyeleri olan büyük Batı devletleri, kendi tercihlerine “meşruiyet sağlayan,” onların istediği kararlara uluslararası nitelik kazandıran bir örgüt olarak şimdi bm’yi değerlendiriyor.</p>
				<p class="normal">2) Bu yeni konum, özellikle Irak savaşı döneminde bm’nin düzenleyici bir rol oynamasına, ittifak güçlerinin silâhlı müdahalesine “meşruiyet kazandırmasına” imkân sağladı. Aynı bm, Güvenlik Konseyi’ni kontrol eden büyük devletlerin tavrı doğrultusunda hemen her konuda “karar alan”, “kararın uygulanmasını talep eden,” büyük devletler aracılığıyla müeyyide getirebilen bir organizasyona dönüştü.</p>
				<p class="normal">Bu ortamda, bm’nin son Kıbrıs kararı, geçmiştekilere kıyasla daha büyük etkinlik taşıyor; daha ciddi bir müeyyide olasılığını düşündürtüyor.</p>
				<p class="normal2">Asıl Tehlike</p>
				<p class="normal">KKTC ve Türkiye, bir “muhtemel tehlikeyi” göze alamaz. Alamadığı için. Birleşmiş Milletler’in son kararı gibi bir kararı, –müeyyidesi ne olursa olsun– uygulamaya koyamaz:</p>
				<p class="normal">Tehlike, Kıbrıs’ta topluluklar arası bir çatışmanın, hattâ dar çerçevedeki bir vuruşmanın, kavganın meydana gelmesidir. Faili kim olursa olsun, nedenini kim yaratırsa yaratsın, nasıl gelişirse gelişsin, hattâ nasıl sonuçlanırsa sonuçlansın, bu tür çatışma 
				KKTC’yi de, Türkiye’yi de çok zorlar:</p>
				<p class="normal">bm kararının uygulamaya konduğu, federal devletin oluştuğu yeni bir ortamda, Kıbrıslı Rumların Kıbrıslı Türkleri vurduğunu düşünelim. 1974 öncesinin örneklerinde olduğu gibi.</p>
				<p class="normal">Bu yeni ortamda, Kıbrıslı Türkler, can güvenliğini sağlayan Türk birliklerinden artık yoksundur. 
				KKTC, sayısı ve silâhı kendinden çok üstün bir güç karşısındadır.</p>
				<p class="normal">Türkiye, olaylara müdahale etmemenin de, etmenin de sorumluluğu altında olacaktır. Barışmasa insanlar ölecektir. Barışsa, tercihleri zaten malûm bir bm’nin, Batı kamuoyunun ayaklanacağı, suçlayacağı, yeni kararlara, müeyyidelere yöneleceği muhakkak gibidir.</p>
				<p class="normal">Eli kolu bağlı bir Türkiye, öldürülen insanları karşısında ya çaresiz bir seyirci kalacaktır ya da 1974’tekinden çok daha zorlu bir müdahaleye kalkışacaktır.</p>
				<p class="normal">Türkiye’de kimse bu senaryoyu göze alamaz. Ne hükümet, ne de toplum.</p>
				<p class="normal2">BM Kararının Zaafı</p>
				<p class="normal">Birleşmiş Milletler’in son Kıbrıs kararı, işte bu nedenle uygulama şansına sahip değildir. 
				KKTC de, Türkiye de, yukarıda belirtilen riski üstlenemez. Oysa son bm kararı, öngördüğü çerçeve ile, doğrudan doğruya bu riski, bu tehlikeyi oluşturuyor:</p>
				<p class="normal">Karar doğrultusunda, otuz bin kadar Kıbrıslı Rum, halen Türklere ait bölgeye geçecek, kırk bin kadar Türk, evini, tarlasını bırakıp göçe zorlanacak. Böyle bir ortamda çatışma çıkması için kıvılcıma dahi gerek kalmaz.</p>
				<p class="normal">Yeni yapısıyla federal devlet, her an patlamaya hazır bir bomba gibi, her an Türkiye’ye karşı kullanılabilecek bir tehdit gibi, Türkiye’nin üzerinde asılı kalır.</p>
				<p class="normal">İşte böyle bir riski kimse üstlenemeyeceği için, 
				KKTC’ye uygulanacak müeyyide ne olursa olsun, Türkiye’ye dönük baskılar nereden gelecekse gelsin, bm kararının uygulamaya girmesi mümkün gözükmüyor.</p>
				<p class="normal">Tabii, tek iyimser ihtimal, bu kaygıları ortadan kaldıracak yeni bir uzlaşma zemininin 1993 Martı’na kadar bulunabilmesi.</p>
				<p class="normal2">Yanlışlardan Ders Almak</p>
				<p class="normal">Kıbrıs’taki bu çıkmazdan Türkiye’nin hükümetleri büyük ölçüde sorumludur. Kimi fırsatları değerlendirememiştir; kimi en kritik zamanda 
				KKTC’yi yalnız bırakmıştır:</p>
				<p class="normal">Dünyada bölünmenin, parçalanmanın, ufacık bağımsız devletler oluşturmanın kasırga gibi estiği, üstelik Batı tarafından özendirildiği bir zaman kesitinde –federasyonda değil “bağımsızlığında kararlı bir 
				KKTC” çözümü, bir koz olarak dahi kullanılamamıştır.</p>
				<p class="normal">Dostça yaşayan, aynı dini, kiminde aynı dili paylaşanlar bile, Sovyet dünyasında, Yugoslavya’da, Çekoslovakya’da birbirinden kopup bağımsız birimler oluştururken, Türkiye’yi yönetenler, “KKTC’nin kalıcı bağımsızlığı” kozunu öne sürememişlerdir. Bu koz sayesinde federal devlet çözümünü kendi tezlerine daha uygun hale getirmeleri muhtemelken, 
				KKTC’ye daha elverişli bir federatif uzlaşma zemini bu yolda aranabilecekken, Türkiye’nin sorumluları hareketsiz kalmışlardır.</p>
				<p class="normal">İkinci temel yanlış, Birleşmiş Milletler gözetimindeki Kıbrıs görüşmelerinin ilk aşamasında yapılmıştır. Türkiye’nin sorumluları, “Biz doğrudan taraf değiliz, iki cemaat aralarında çözecek.” beyanını tekrarlayarak, bu yaklaşımlarını bir dış politika mahareti sanarak, 
				KKTC’nin tek başına olduğunu dosta-düşmana adetâ ilân ederek onu yapayalnız bırakmışlardır. Hem de kimlerin karşısında: abd’nin, çağrı üzerine çağrı tazeleyen (ya da baskı tazeleyen) İngiltere’nin, yanlılığı ilk günden apaçık ortada olan bm Genel Sekreteri Butros Gali’nin karşısında.</p>
				<p class="normal">O kadar ki, bu görüşmeler döneminde KKTC Cumhurbaşkanı Denktaş da, onun görüşmelerdeki siyasal danışmanı da, bu yalnızlığı ve Türkiye Cumhuriyeti hükümetine sitemlerini “diplomatik” sayılamayacak kadar açık ifadelerle dile getirmişlerdir.</p>
				<p class="normal">Sonuç, fırsatları kullanamamış, ortaklıkta yalnız bırakılmış bir 
				KKTC’nin üzerine çok daha kolay yürünmesidir; son bm kararıyla noktalanan sürecin çok daha rahat işletilmesidir.</p>
				<p class="normal2">Ne Yapılabilir?</p>
				<p class="normal">Takvimi geriye döndürmek ne mümkün... Çok şey için artık çok geç.</p>
				<p class="normal">KKTC’nin ve Türkiye’nin bm kararını benimsemesi, bu benimsemenin taşıdığı büyük riskten ötürü mümkün gözükmüyor. Dolayısıyla, kararı reddetmenin daha az tehlikeli ama mutlaka ağır sonuçlarına hazırlıklı olmak gerekiyor.</p>
				<p class="normal">Yapılabilecek tek şey, Mart 1993’e planlanmış yeni New York görüşmesine kadar, bu süreyi iyi kullanmak. Bir uzlaşma zeminini ısrarla aramak.</p>
				<p class="normal">Bu zeminin bulunmaması halinde, yapacak hiçbir şeyin kalmadığını, 
				KKTC’nin ve Türkiye’nin, “Kusura bakmayın, bizden bu kadar!” demeye kararlı olduğunu, gene yalnız bırakılmış bir 
				KKTC’nin ağzından değil, KKTC ile birlikte dünyaya söyleyebilmek.</p>
				<p class="sagnormal">29 Kasım 1992</p>
				</body>
</html>