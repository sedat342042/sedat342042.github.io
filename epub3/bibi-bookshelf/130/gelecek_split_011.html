<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_13">a) “Kültürümüz” Nerede?</h2>
				<p class="normal1">“Batılı” Değiliz, “Doğulu” Değiliz, Peki Biz Neyiz?</p>
				<p class="normal">İnsanların, dünyanın neresinde olursa olsun, hangi gelir düzeyini, eğitim özelliğini paylaşırsa paylaşsın, “ortak” tercihleri var. Temel önceliklerin sıralanması değişmiyor: İnsan, ailesini ve kendini yaşatmak, devam ettirmek istiyor. Bunu gerçekleştireceği ekonomik ortamı, güvenlik ortamını arıyor. İçinde yer aldığı topluma, toplumsal çevre ile ilişkilerine bakınca, bundan kıvanç duymak istiyor; birey olarak kendisinin bir anlam ve önem taşıdığına, yarattığı toplumun değerli ve doğru olduğuna inanmak istiyor.</p>
				<p class="normal">Başka bir deyişle, insanın maddi olan ve maddi olmayan en temel ihtiyaçları, dünyanın her tarafında birbirine benziyor ve öncelik taşıyor. </p>
				<p class="normal">Söz konusu ihtiyaçlar benzeşiyor ama, bunları karşılamanın yöntemleri farklılaşıyor. Üretimde, güvenliği sağlamakta, paylaşımda, ahlâk ölçülerinde, “hayat tarzında” değişik yaklaşımlar, insanın değişmeyen amacını, “mutluluğu” kovalıyor.</p>
				<p class="normal">Bu farklı yaklaşımların kendi farklı kulvarlarında birbirleriyle bütünleşmesi sonucunda da, “sistemler” oluşuyor, büyük “modeller” biçimleniyor: “Batı Modeli”, “Asya Modeli,” şimdi dağılmış olan “Sovyet Modeli” gibi; gene büyük “ahlâk ve değer sistemleri” gelişiyor: “Protestan ahlâkı”, “İslam değerleri” gibi.</p>
				<p class="normal">Bunların hepsi, aynı temel ve değişmeyen amacı, insanı daha mutlu kılmayı kendi değişik doğrultularında izliyor.</p>
				<p class="normal2">Altüst Olan Değerler</p>
				<p class="normal">Sistemlerin ya da büyük modellerin yıkıldığı bir dönemdeyiz. Daha doğrusu, alışılmış modellerin yetersizliği ortaya çıkıyor; modeller üzerine yapılmış ve yapılan değerlendirmelerin eksikliği anlaşılıyor.</p>
				<p class="normal">Bâzı birey ve toplum kavramları, her bakımdan yeni değerlendirmelerin ihtiyacına işaret ediyor. Birkaç örnek verilebilir:</p>
				<p class="normal">“Doğu Modeli,” bir bölümüyle “İslam özellikli” olan model, sistem, hayat tarzı, sanıldığından daha kalıcı olduğuna dikkati çekiyor. Dünyanın geniş bir kesiminde kendini sürdürüyor; umut olmaya devam edebiliyor.</p>
				<p class="normal">“Eski Sovyet Modeli,” sanıldığı kadar ya da gösterildiği kadar kötü olmadığı izlenimine şimdi bâzı toplumlarda yol açıyor. Bu, sistemin bütününü ya da sonucunu olumlu görmek seklinde değil. Kimse özgürlüksüzlüğün, diktanın özleminde değil elbette. Ama bu sistemin güvenlik, eşitlik gibi özellikleri, kalıcı ve şimdi aranılan değerler olarak ortaya çıkıyor. Özellikle bu modelin eski ülkelerinde, eşitsizlik, işsizlik, güvensizlik, yokluk, suç eğilimleri, birer dev sorun niteliğiyle gündeme geliyor.</p>
				<p class="normal">Ekonomik büyümeye ve bireysel özgürlüklere en elverişli ortamı yarattığı kanıtlanmamış olan “Batı Modeli” ise, en temel bir olumsuzluğunu, şimdi daha açık sergiliyor. Modelin eksikleri ya da “zaafı” bir türlü alt edilemiyor; ekonomi geliştikçe, bu zaaf da büyüme eğilimi gösteriyor: Ekonominin “motoru” olan bireycilik, toplumda bencillik ve duyarsızlık eğilimlerine de yol açıyor; yaygın yoksulluk kümeleri oluşurken, onların derdiyle varlıklılar ilgilenmiyor; model, şiddeti, ırkçılığı ve faşizmi her an hayata geçirebiliyor; cinayet, hırsızlık, uyuşturucu kullanımı, bireyin artan “yalnızlaşması” ve sonuçta mutsuzluğu, Batı modelinin, şimdilik “kaçınılmaz” gözüken bâzı sonuçları arasında yer alıyor.</p>
				<p class="normal2">Almanya ve Amerika</p>
				<p class="normal">Mevcutların “en az kötüsü” diye de genellikle nitelenen Batı Modeli, iki öncüsünün peş peşe verdiği kötü sınavlarla dikkati çekiyor.</p>
				<p class="normal">Her bakımdan Avrupa’nın “en güçlüsü” olan Almanya, zor bir sorunla ne zaman karşılaşsa, rayından çıkabileceği izlenimini yaratıyor: Doğusuyla birleşmenin ekonomik güçlükleri, başlangıç hesabını hayli aşan birleşme maliyeti, büyüyen işsizlik derken Almanya, bir anda Hitler öncesini andıran ırkçı-faşist titreşimlere sahne oluyor. Yaygınlaşan yabancı düşmanlığı, bir zamanların Yahudilerinin yerine, şimdi kendisine hedef olarak Almanya’daki Türkleri, Arapları, Afrikalıları alıyor: Faşist sapıkların taşlı sopalı saldırıları, hattâ cinayetleri katlanarak artıyor; Alman toplumunun sağlıklı çoğunluğunda endişe yaratıyor. Ama onu hareketlendirmeye, bu sağlıklı kesime ciddi önlemler aldırtmaya yetmiyor.</p>
				<p class="normal">Kendi vatandaşına (zencilere) karşı ayrımcılık ve ırkçılık yapmanın ayıbından bâzı bölgelerinde abd hâlâ kurtulamıyor. “Batı Modeli”nin en zengini, aynı zamanda en eşitliksizini de oluşturuyor. Modelin ekonomik büyümesinde bir fatura gibi görünen toplumsal ve bireysel gerilim, şiddete olağanüstü yatkın insanlar üretiyor. Cinayette, silâhlı soygunda, cinsel saldırıda, uyuşturucu kullanımında, boşanmalarda dünya rekorları kırılıyor. Model, bir belirli çizgiyi aşmak için ömür boyu yarışan, sürekli buna koşullanan, aşamayınca da kendi haline terk edilen, kendini işlevsiz ve anlamsız gören varlıksız ve küskün yığınlarda, müthiş bir öfke birikimi depoluyor. Bu birikim, bir belirli kıvılcım çaktığında, bireysel şiddetten hemen toplumsal şiddete dönüşebiliyor.</p>
				<p class="normal">İnsanın mümkün olduğunca yaygın ve paylaşılan mutluluğunu ölçü olarak getirirsek, “Batı Modeli”nin de bu amaca eriştiği gözükmüyor.</p>
				<p class="normal2">“Bürokrasinin Demokrasisi”</p>
				<p class="normal">Bu “modeller kargaşasında,” birbiriyle çelişen ve her biri bir noktada yetersiz kalan değer yargılarının arasında, Türkiye’mizin çok ilginç, çok değişik, herhalde çok zor olan bir konumu var. “Batı Modeli” desek, Batılı değiliz; “Doğu” desek, Doğulu değiliz. “Klasik İslam toplumu” özellikli değiliz, belki hiçbir dönemde olmadık. “Üçüncü Dünya’nın mazlum bir toplumu” desek, o da değiliz. Peki biz neyiz?</p>
				<p class="normal">Üstelik bizim gelişme sürecimiz başkalarınınkinden çok farklı. Örneğin “demokrasi,” öncelikle Batı modelinin bir ürünü. Ama Batı’da demokrasiyi gene öncelikle burjuvazi gerçekleştiriyor; yani, kentlerde gelişen tüccar-sanayici-banker sınıfı. Bizde ise, bürokrasi demokrasiyi getiriyor; burjuvazisi olmayan bir demokrasi, bir tür “bürokrasinin demokrasisi” ülkemizde oluşuyor.</p>
				<p class="normal">Geniş anlamıyla ahlâk ölçüleri (ethic), değer yargıları, ne Batı’daki gibi Hıristiyan ahlâkında yoğrulup biçimleniyor, ne de Doğu’nun bir bölümündeki gibi İslam ahlâkından kaynaklanıyor. Geniş anlamıyla İslam ahlâkını yerine getirdiğimiz, ekonomik büyümeye ve çağı paylaşmaya dönük cumhuriyetçi bir ölçüde Batılı ahlâk değerleri ise, bir türlü yerleşemiyor. Belki bürokratik demokrasi zorunluluğundan, belki burjuvazinin ve işçi sınıfının tarih sahnemizdeki gecikmişliğinden... Ama bu ahlâk ölçüleri de yeterince gelişmiyor.</p>
				<p class="normal">Sonuçta, bir temel kimliğin, bir temel ahlâk ve değerler sisteminin eksikliği, her alanda, her düzeyde, toplumsal ve bireysel her tür ilişkide kendini duyuruyor.</p>
				<p class="normal2">Örnekler ve Sonuç</p>
				<p class="normal">O kadar çok sayıda örnek var ki... Siyasetten, yönetimden davranış özelliklerine kadar.</p>
				<p class="normal">Bir tanesi, hırsızlığa karşı son derece hoşgörülü bir yaklaşımı benimsemiş, özümsemiş olmamız. Böylesi, ne Protestan ahlâkının Batı modellerinde, ne İslam ahlâkının biçimlediği toplumlarda görülebilir: Devletten ve devlet aracılığıyla diğer vatandaşlardan çalmak, ortaklaşa “kayıtsız kalınan” bir durumdur. İsteyen vergi kaçırır, isteyen toplumun ortak varlığından arazi çalıp gecekondu ticareti yapar, isteyen elektrik ve su şebekesinden özel hat çekip bedava kullanır, vb.</p>
				<p class="normal">Bizim “değerler sistemimizde”, “ahlâk ölçülerimizde” bunlar fazla tepki yaratmaz. Belki de, vergi kaçakçılığına tepki göstermesi gereken toplum kesitlerinin, bir bölümüyle, kaçak elektrik kullanıp devletten arazi çalmalarından, ya da, kent arazisinin yağmalanmasına karşı çıkmaları gerekenlerin, bir bölümüyle, vergi kaçırmakla uğraşır olmasından.</p>
				<p class="normal">Yani, hiçbir ahlâk sisteminin kabul etmeyeceği bir ortak suçluluğun yaygınlığından; kimsede başkasıyla uğraşabilecek konumun bulunmayışından. Yani, temel bir ahlâk ve değer sisteminin yokluğundan. “Doğru”, “yanlış”, “ayıp” gibi ortaklaşa benimsenmiş toplumsal ölçülerin eksiğinden.</p>
				<p class="normal">Ne yazık ki, Türkiye’mizin “kimlik” sorunları, “ahlâk sistemi,” Batı ve Doğu modelleri arasındaki konumu, yeterince düşünülmüyor, incelenmiyor. Bu alanda ürkütücü bir bilgi ve ilgi eksiği var. Düşünce, makale, kitap eksiği var.</p>
				<p class="normal">Batı’nın ve Doğu’nun kendine özgü doğrularını, güzelliklerini yeterince alamadan, ama Batı’nın ve Doğu’nun kendine özgü yanlışlarını, çirkinliklerini bol bol paylaşarak yıllar geçiyor, zaman tüketiliyor.</p>
				<p class="sagnormal">10 Mayıs 1992</p>
				<p class="normal1">Eksik Olan Bir Şey Var Türkiye’mizde</p>
				<p class="normal">Selahattin Giz’in inanılmaz güzellikteki fotoğraf kitabı Beyoğlu-1930’a, aynı ölçüde güzel bir düşündürücü olan bir önsözü Demir Özlü yazmış. Bir yerinde şöyle diyor:</p>
				<p class="normal">“Ama Beyoğlu’nu yıkan Doğu kültürü ya da (ulusal kültür) olmadı. Kültür dışı bir şiddet yıktı onu. Aynı kültür dışı şiddet, bugün Bursa’da ilk Osmanlı başyapıtlarından Yeşil Türbe’yi de yıkıyor.”</p>
				<p class="normal">“Kültür dışı.” Demir Özlü’nün Türkiye’deki değerlerinin yıkılmasından sorumlu tuttuğu bu “kültür dışı olmak” özelliği, günümüzün de açıklamasını getirmiyor mu?</p>
				<p class="normal">Geniş anlamıyla “kültür,” yani, toplumun temel değer ölçüleri, hayat tarzları, yaklaşım ve davranış biçimleri, mantık sistemleri, gelenekler yumağı, toplumun dokusu, atardamarları, kromozomları.</p>
				<p class="normal">Çevremize bir bakalım: Kültür dışı olanın yıllar boyu, kuşaklar boyu estirdiği çöl rüzgârlarının kupkuru bıraktığı bir ortam... Değer ölçülerinde, hayat tarzlarında, yaklaşımlarda ve davranışlarda çözülme, dağılma, yozlaşma.</p>
				<p class="normal2">Bir Gariplik Var</p>
				<p class="normal">Hiçbir temel kurumu, kuruma benzemiyor. Hiçbir sosyal sınıfı, sınıfa benzemiyor. Politikacısı var, politikacı gibi değil; televizyonu televizyon gibi değil; sokakları var, sokaktan başka her şeye benziyor; parlamentosu var, çözüm üretmiyor; partileri var, siyaset yapmıyor; belediyeleri var, belediyecilikle ilgilenmiyor; ustaları var, işini kaytarıyor; okulları var, eğitmiyor; futbolcuları var, oynamıyor.</p>
				<p class="normal">Sanki herkes, her kurum ve her kişi, üzerine iğreti duran bir role sıvanmış gibi; herkes, kendine ait olmayan, taşımaya hakkı olmayan bir kimliğe bürünmüş gibi.</p>
				<p class="normal">Bir büyük sahnede irili ufaklı büyük oyuncular koşuşuyor, konuşuyor, bağrışıyor; kimse kimseyi dinlemiyor, kimsenin söylediği anlaşılmıyor; birileri eziliyor, başkaları yükseliyor; oyuncuların sahnede oynamakta olduğu oyun henüz yazılmamış bile. Herkes herkesten ve bizzat kendinden kopuk; hiçbir sözün, hiçbir işin mantığı yok; bu büyük sahnede amaç yok, iddia yok.</p>
				<p class="normal">Hangi kuruma, hangi kuruluşa el atsanız, elinizde kalıyor, yolsuzluk eteklerinden dökülüyor. Hangi “mükellefin” defterini inceleseniz, içinden kaçırılmış vergileri çıkıyor... Yasalar, çiğnenmek üzere ve çiğneyenlerin affedilmesi için yapılıyor. Çiğnemeyenlerin ise “saf” yerine konması için.</p>
				<p class="normal">Belki en önemlisi, bu büyük sahnede “tepki” yok. Ne olursa olsun, ne yapılırsa yapılsın, tepki gelmiyor.</p>
				<p class="normal">İster, şehirlerin ortak varlığına el koyup gecekondu ticareti yap; ister cadde ortasında gökdelen yükselt; ister devletin ihtiyacı olmayan malları devlete satın aldırtıp “komisyonuyla” geçin; ister pis sularınla, zehirli atıklarınla denizleri, gölleri öldür; ister açıp doldurmadığın çukurlarla ve inanılmaz bir kayıtsızlıkla sokakları, meydanları harabeye çevir; ister toplumun sana emanet edilmiş parasını ihale oyunlarıyla yakınlarına dağıt, mümkünü yok, yaprak kımıldamıyor.</p>
				<p class="normal">Gerçekten, ne oldu, neden oldu?</p>
				<p class="normal">Ortalıkta hiçbir “ölçü” gözükmüyor. Başvurulacak “değer yargıları” bir bir yıkılmış. “Nirengi noktaları” yok olup gitmiş. Her şey “şirazesinden” çıkmış. Neden?</p>
				<p class="normal2">“Kültür Dışı” Olmak</p>
				<p class="normal">Acaba, yasaklar ve cezalar yetersiz de, ondan mı?</p>
				<p class="normal">Değil. Yasaklar ve cezalar toplumların “marjinal” kesimleri için öngörülür. Yani, toplumun çarpık işler yapmaya, suç işlemeye yatkın olan çok küçük kesimi, yasakların ve cezaların varlığıyla engellenir; daha doğrusu, sınırlanır. Yasakların ve cezaların etkinliği, gücü, işlevi bundan ibarettir. Yoksa bir toplumun geniş kesimleri çarpık işler yapmaya dönük durabiliyorsa, hırsızlık kimseyi fazla etkilemiyorsa, adaletsizlik, kaytarıcılık, ahlâksızlık olağan ve sıradan görülebiliyorsa, meşru sayılabiliyorsa, yasaklar ve cezalar çaresiz kalır. Çünkü onların etkisi, ancak marjinal bir kesimle sınırlıdır.</p>
				<p class="normal">Toplumların büyük çoğunluğunun doğruyu yanlıştan ayırt etmesini sağlayan, onların temel değer sistemleridir, ahlâk ölçüleridir. Bir toplumun çoğunluğunu ya da tek bir insanı, işini kaytarmak imkânı varken kaytarmaktan alıkoyan, çalmak fırsatı varken çaldırmayan, haksızlıklara göz yummak rahatı varken, ona başkaldırtan, çirkinliklerin peşinde sürüklenebilecekken onu güzelliğin zahmetli arayışına yönelten, o toplumdaki ve insandaki “kültür değerleridir.”</p>
				<p class="normal">Aynı şekilde, bir toplumun bu ortak kültür sistemi, toplumdaki insanların, “farklılaşmaları içinde bütünleşmelerini” kolaylaştırır; karşıtlıklar içinde diyaloğun, anlayışın, hoşgörünün var olmasını sağlar; büyük sorunlara ortak yaklaşımları, büyük çözümlerde uzlaşabilmeyi getirir; toplumun ortak paydalarını, ortak dokusunu oluşturur.</p>
				<p class="normal">Türkiye’nin temel sorunu, “kültür sisteminin” zaman içinde tahrip olması, kendini yenileyememiş bulunmasıdır. Toplumun, temel değerlerden yoksun şekilde her tür çarpıklığa, her tür yanlışlığa yatkın özelliklere, dağınıklığa, yozlaşmaya, anlayışsızlığa, hattâ düşmanlıklara kendini açmasıdır. “Kültür dışı olmanın” tüm olumsuzluklarıyla, toplum ve birey hayatının her kesitinde, her alanda yerleşmesi, etkinliğini artırmasıdır.</p>
				<p class="normal2">Neden Böyle Oldu?</p>
				<p class="normal">Toplumlarda kültür kimliğinin oluşumu ve temel ölçülerin yerleşmesi, büyük oranda, inanç sisteminin etkisiyle gerçekleşmiştir. Batı Avrupa, günümüzde de kendi kültür kimliğini “Hıristiyan-hümanist akımların bütünlüğü” olarak görür. Batı Avrupa’nın laiklik anlayışının bile, dinsel kültürün bâzı temel değerleri üzerine kurulduğu söylenebilir. Türkiye’de de, toplumun doğru-yanlış ölçüleri, benimsenmesi yahut sakınılması önerilen davranış biçimleri, tarih içinde ve öncelikle dinsel değerler sisteminden kaynaklanmıştır.</p>
				<p class="normal">Türkiye, çağdaş devlete geçiş sürecinde, kültür sistemine yeni bir kaynak, yeni bir meşruiyet bulmanın zorunluluğuna düşmüştür. Çünkü yeni bir devlet modelini amaçlamıştır. Oysa var olan İslami değerler sistemi, aynı zamanda, bir “devlet sistemidir.” Cumhuriyetçilerin amaçladığı yeni devlet, zaten bir devlet modeli bulunan mevcut kültür üzerine kurulamayacağından, cumhuriyeti gerçekleştirenler, yeni bir kültür ve değerler sistemine yönelmiştir. Geçmişin “dinsel kaynaklı” değer ölçülerinin “doğru-yanlış” tanımlarının yerine, şimdi, “devlet kaynaklı” ölçüler ve tanımlar getirilmiştir. Ne var ki durumun Hıristiyan özellikli Batı oluşumundan farklılığı, Batı’daki gibi sentezleri ve bütünlüğü olan geçişleri zorlamıştır. Bir “kopuş” gündeme gelmiştir.</p>
				<p class="normal">Bu değişim, kısa bir süre etkili olmuştur. Cumhuriyet’in ilk dönemindeki heyecan ve idealizm, toplumun hiç değilse “öncü” kesiminde yeni bir “değerler sisteminin” varlığını mümkün kılmıştır.</p>
				<p class="normal">Sonra, heyecan ve idealizm azaldıkça, “yeni,” etkinliğinden ve işlevinden uzaklaşmıştır. “Eski” ise, zaten etkisinden uzaklaştırılmıştır. “Kültürsüzlük”, “ölçüsüzlük” ortamı doğmuştur. Bu ortama, sivil toplum, demokrasi gibi kültür oluşumlarını destekleyici etkenlerdeki gecikme eklenmiştir. “Şehirleşmenin”, “dışa açılmanın” özünde sağlıklı ama bunalımlı yansımaları da gelince, “kültür dışı” olmanın, değer sisteminden yoksun bulunmanın tüm olumsuzlukları, tüm hastalıkları toplumu sarmıştır.</p>
				<p class="normal2">“Entel” Bir Uğraşı mı?</p>
				<p class="normal">Kültür sistemleri, değer yargıları, temel doğruluk ölçüleri ve benzeri kavramlar: Bunlar, soyut tartışmaların, sonuç vermeyen gevezeliklerin mi konusu? Son zamanların deyişiyle, hayattan kopuk “entel” tartışmaları mı?</p>
				<p class="normal">Kesinlikle değil.</p>
				<p class="normal">Günümüzde ülkeyi saran bütün olumsuzlukların, insanların güncel sorunlarıyla yaşanan bütün çaresizliklerin temelinde, bu “kültür dışı” kalmanın öncelikli yeri var. Değer sisteminden yoksun bir ülkede, siyasetin de, ticaretin de, insanlar arasındaki ilişkilerin de ancak bu kadarı olabiliyor. Var olan imkânlar en kötü şekilde, en azıyla kullanılıyor. Toplum, her an dağılmaya hazır, hattâ her an dağılmakta olan bir özellik taşıyor. Çünkü Türkiye’de “kültür değerlerinin” eksiği var. Hattâ yokluğu var.</p>
				<p class="normal">Türkiye’nin temel sorunu, çözmenin çıkış noktası burada.</p>
				<p class="normal">Bunu görmenin zamanı geldi ve geçiyor.</p>
				<p class="sagnormal">16 Şubat 1992</p>
				<p class="normal1">Yeni Yaklaşımları Düşünmek Zamanı</p>
				<p class="normal">Avrupa’nın en az kitap okuyan ülkesi. Bu ayıptan bakalım ne zaman kurtulacağız.</p>
				<p class="normal">Bilgisayar kullanımında “Batı Avrupa”nın sonuncusuyuz. Bu teknolojiden yararlanan yurttaşlarımızın oranı, diğer ülkelerden çok daha düşük.</p>
				<p class="normal">Aynı sonunculuk durumu, üniversite mezunlarının oranında dikkati çekiyor: Batısı ve doğusuyla tüm Avrupa’da sonuncuyuz.</p>
				<p class="normal">Bilimsel yayınlarda, üniversitelerin süreli yayınlarında, araştırma ve geliştirmeye ayrılan bütçelerde, hep en sonlardayız.</p>
				<p class="normal">Sanat ve edebiyat eserlerinin basımında, kütüphaneye gidenlerimizin sayısında, tiyatro, sinema ve klasik müzik konserlerinin meraklılarında, sanat galerilerine aşina olanlarımızda, gene sonlardayız.</p>
				<p class="normal">Bedeni büyüyen, kolları, bacakları gelişen, ama kafası ve beyni küçücük kalmış bir ülke mi olmaktayız?</p>
				<p class="normal">Örneğin, kitap okumaktaki, bilimsel yayın yapmaktaki ve bilgisayar kullanmaktaki sonunculuğumuzla, Güneydoğu sorununu yıllardır çözüm yoluna koyamamak arasında bir bağlantı yok mu? Kent kargaşasıyla, çirkinliklerle, çöp yığınlarıyla ve gecekondu mafyası karşısında yenilgiyi böylesine kolay kabullenmekle, sanat duyarsızlığı doğru orantılı değil mi?</p>
				<p class="normal">Seçkin semtlerde pis su atıklarının üzerinde seksek oynanıyor; hava zehirliyor; en basit konularda çözüm bulunmuyor; ciddi sorunlar karşısında ise düpedüz çaresiz kalınıyor.</p>
				<p class="normal">Açıkçası, çağ atlamak şöyle dursun, çağın çok gerisindeki bir bilgi, metot ve organizasyon fukaralığı.</p>
				<p class="normal2">Yeni Bir Mantığın Gereği</p>
				<p class="normal">Türkiye’nin, “bilgisayar mantığına” geçebilmesi lâzım. Bilgisayar mantığı, yani, çok özet olarak, insan düşüncesini en verimli, en etkili kılan ve en üst düzeyde organize eden mantık.</p>
				<p class="normal">Yöntem konusunda geleneksel dağınıklığı bulunan, kendi düşüncesini ve eylemini organize etmekte zorluk çeken, etkinlik/verimlilik kavramından uzak kalmış bir özelliğimiz var. Okullarımızda “metot” öğretilmemiş; zihnimizde olayları “1-2-3” diye bölümlemek yerleşmemiş; eylemimizde adımları “1a-1b-1c” şeklinde sıralayıp planlamak alışkanlığı oluşmamış.</p>
				<p class="normal">Bu alanda geleneksel birikimi bulunan, yüz yıldır ilkokuldan başlayarak öncelikle “metot” öğreten ülkeler bile, bilgisayar mantığının getirdiği yeni açılıma bir kurtarıcı gibi sarılıyor. Bilgisayar kullanımı, küçücük çocuklara ilk öğretilen beceri oluyor. Bu teknolojinin sağladığı kolaylıklardan, verimden yararlanmak için değil sadece, öncelikle onun “mantığına” alışabilmek için. Etkinliği, verimliliği, organizasyon becerisini zihinlere ve bilinçaltına yerleştirmek için... Bu beceriyi insan kimliğinin bir ayrılmaz bölümüne dönüştürmek, hayatın her evresinde ve her alanında onun nimetlerinden bireyi ve toplumu yararlandırmak için.</p>
				<p class="normal">Günümüzün Türkiye’si, öncelikle ve ivedilikle bilgisayar mantığına geçmek, bu mantığı hem çocuklarına hem yetişkinlerine benimsetmek durumundadır. Bilgisayar teknolojisinin yaygınlaşması ve ucuzlaması, tarihin açığını kapatmak durumunda olan bütün toplumlara eşsiz bir fırsat getirmiştir. Hele “verimlilik, etkinlik, organizasyon” açığı bulunan, “metotlu düşünceye” uzak kalmış bir toplum özelliğiyle, Türkiye’nin bu mantıktan kazanacağı çok şey var.</p>
				<p class="normal">Türkiye’nin çağı paylaşması amaçlanmaktaysa, bilgisayar eğitiminin ilkokullara mutlaka getirilmesi, yaygınlaştırılması, yetişkinlerin bilgisayar kullanımına özendirilmesi, bu yönde desteklenmesi gerekiyor. Çağın mantığını özümsemeden, çağı paylaşan toplum olunmaz.</p>
				<p class="normal2">Kitap Okumayan “Çağdaşlar”</p>
				<p class="normal">Türkiye’nin “bilim”, “sanat” ve “kültür” merkezi İstanbul’un haline bakın:</p>
				<p class="normal">Diploma düzeyi en yüksek ilçe olan, nüfusu milyondan fazla Kadıköy’ün, üç tane kitapçısı yok. O zengin Şişli’de kırtasiye satışıyla ayakta durabilen birkaç melez kitabevi. Gündüzleri milyonluk olan Beyoğlu’nda tek bir kitapçı... Eminönü ilçesinin çoğu geçim derdindeki geleneksel kitapçıları. Başka semtlerde, birkaç iyi niyetli amatörün gene kırtasiye desteğiyle yaşam kavgası veren ufak kitabevleri.</p>
				<p class="normal">Ankara’da, İzmir’de, bir elin parmaklarını geçmeyen kitapçılar. Anadolu ve Trakya kent merkezlerinde ancak adres sorup belki de bulabileceğiniz “kitap da satan” kırtasiyeciler.</p>
				<p class="normal">Hepsi bu.</p>
				<p class="normal">Kitap. Yani, yazarının bir ömür boyu çalışarak, yaşayarak, bireysel bedelini ödeyerek oluşturduğu bilgi, gözlem, duygu birikimini bir anda kitlelere sunabilen, bu birikimi kolayca paylaşmak fırsatını başka insanlara tanıyan o tılsımlı araç.</p>
				<p class="normal">Kitap okumadan gelişebilmiş bir topluma dünya henüz tanık olamadı. Türkiye’nin de kitap okumadan gelişmesi söz konusu değil. Oysa biz hem okumuyoruz, hem de geliştiğimizi sanıyoruz. Dolayısıyla, bizim gelişmemiz, işte ancak böylesi olabiliyor.</p>
				<p class="normal">Gerçekten, zihni gelişmemiş kocaman bir çocuk olmayı kendimize yakıştırmıyorsak, daha çok yazmamız, daha çok okumamız, daha çok araştırma yapmamız, yazıp-okuduklarımızı daha çok tartışmamız gerekiyor.</p>
				<p class="normal">Efendim, insanlar kitap almıyorsa, biz ne yapalım? Televizyondan vakit kalmıyor ki. Hem kitaplar da çok pahalı. Meraklısı kütüphaneye gitsin, vb.</p>
				<p class="normal">Dünyanın en çok okuyan ülkelerinden İngiltere’de, kitap, dergi ve gazeteden “katma değer vergisi” alınmamıştır. Bu verginin yayınlara getirilmesi bu yıl nihayet düşünülmüş, ancak büyük tartışmalara ve yaygın tepkiye neden olmuştur. Bir başka “çok okuyan” ülkede, Fransa’da, kitap, dergi ve gazete devletin özel desteğine sahiptir; kullandığı kâğıdın fiyatından ulaştırma giderlerine kadar “sübvansiyon” alır. Gene bu ve benzeri ülkelerde, kitabın tanıtımı ve milyarlarca lira değerindeki dolaylı reklamı, tüm devlet radyo ve televizyonlarından, hattâ özel televizyonlarından çok yoğun biçimde yapılır. Bir “kamu hizmeti” anlayışıyla, bir “toplumsal görev” bilinciyle bu yapılır.</p>
				<p class="normal">Türkiye’nin fukara yayınevleri ise, en küçük bir destekten yoksun olarak, kitap okumayan bir topluma kitap okutmaya çalışır. Fukara üniversiteler, bilimsel bir süreli yayın için, bir araştırmayı bastırabilmek için bütçe cambazlığı yapar. Sonuçta, Türkiye, kitap ve araştırma yayınında ve kişi başına kitap tüketiminde tüm Avrupa’nın en son sırasında çakılıp kalır. Üstelik aynı Türkiye’nin sorumluları, “öncü ülke” olmaktan, çağ atlamaktan söz eder.</p>
				<p class="normal">Bizde pek moda olan bir “Batı özentisi” vardır: Bütün dükkânlarımızın adı ya İngilizcedir ya Fransızca. Siyasal liderlerimiz, çoğu yanlış kullanılmış yahut yanlış telaffuz edilmiş İngilizce sözcükleri, İngilizce tanımları cümlelerinin arasına sıkıştırıverir. Böylece, ne kadar “bilgili” ve de “çağdaş” olduklarını gösterir. Futbolun “Avrupai” olanını isteriz; “Avrupalı gibi davranmak” bir övünç nedenidir, vb.</p>
				<p class="normal">Bu yaklaşımı ve özentiyi her zaman yadırgamışımdır da, itiraf edeyim, bir alanda benzer bir kompleks hissederim: Avrupa’nın, Amerika’nın herhangi bir “orta boy” kentinde sıra sıra dizilmiş kitapçıları dolaşırken, yüzlerce, binlerce kitabın, süreli yayının raflarda sergilenişine bakarken ve kitapçıları günün her saatinde dolduran kitap meraklılarını özenerek, imrenerek izlerken.</p>
				<p class="normal">Eğer bu kentlerde sular kesilmiyorsa, caddeler çukurlarla bezenmiş değilse, şehirleşme adına çirkinlikler yükseltmiyorsa, insanlar otobüs kuyruklarında saatler tüketmiyorsa, çevre kirliliği bunaltmıyorsa, “organize” yaşamanın nimetleri paylaşılıyorsa, bütün bunların, o kitapçılarla, o kitaplarla, o araştırmalarla ve o kitapçıları dolduranlarla çok yakın ilişkisi vardır.</p>
				<p class="normal2">Yeni Yaklaşımlar İhtiyacı</p>
				<p class="normal">Çağı paylaşmak iddiasının sahibi olacaksa, Türkiye’nin yeni bir mantık geliştirmeye, yeni yöntemler oluşturmaya, yeni yaklaşımlar benimsemeye ihtiyacı var.</p>
				<p class="normal">Çevremize ve kendimize daha dikkatle bakmak, yeni sorular sormak, yeni yanıtlar aramak, yeni tanışmalar başlatmak durumundayız.</p>
				<p class="normal">“Alıştırıldığımız”, “doğru sandığımız” çok şey, doğru değil.</p>
				<p class="normal">İşin kötüsü, hiçbirinin değişmeyeceğine, farkına varmaksızın, bilinçaltında şartlanmışız. Hareketsiz kalmışız. Kalitesizliğin ve çapsızlığın kurallarına teslim olmuşuz. Bir yandan da “geliştiğimizi” sanmışız.</p>
				<p class="normal">Gerçekten “gelişme” olacaksa, büyük bir beden üzerine yerleştirilmiş küçük bir beyinle Türkiye yetinmeyecekse, yeni bir mantığa, yeni bir metoda, yeni bir yaklaşıma ihtiyaç var. Bir de, kitabın ve kitapçıların çoğalmasına.</p>
				<p class="sagnormal">5 Aralık 1993</p>
				<p class="normal1">Kudüs’te Bir “Osmanlı” Tartışması</p>
				<p class="normal">Uluslararası bir platformda, başka ülkelerin temsilcileriyle tartışırken, bazen göğsünüzü gere gere Türkiye’den söz edersiniz. Kendinizi methetmenin sevimsiz görünümünden kaçınarak, ölçüye dikkat ederek, ama üstünlüğünüzün keyfini de çıkararak, bu keyfinizi karşınızdakine usulünce hissettirerek kendi toplumunuzu, kendi insanlarınızı anlatırsınız.</p>
				<p class="normal">Benzer durumlar ne yazık ki pek sık yaşanmaz. Uluslararası platformlarda genellikle savunmada olan bir ülkedir, Türkiye. Ama bazen bunun tersi de olabiliyor: Avrupa Konseyi, 1992’nin temel sorunları arasında “hoşgörüyü” inceliyor. Dinler arasında, siyasetler, ırklar, insanlar arasında hoşgörü. Dünyanın ve Avrupa’nın buna şiddetle ihtiyacı var. Yabancı düşmanlığı ve ırkçılık Avrupa’da büyüyor. Balkanlar’da tarih sanki yeniden yaşanıyor, milliyetçilik Yugoslavya’yı paramparça ediyor. Eski Sovyetler’de, yeni “bağımsız” devletler birbirine saldırıyor. Hemen hepsinde, çoğunluk-azınlık sorunları, hattâ kavgaları var. Dünyanın başka kesimlerinde durum farklı değil, Arap-İsrail anlaşmazlığı tüm acılarıyla olduğu yerde duruyor. Asya’da, Afrika’da, inanç ve ırk temelindeki hoşgörüsüzlük toplumları kasıp kavuruyor.</p>
				<p class="normal">Avrupa Konseyi’nin bu çerçevedeki çalışmalarının ilki, “dinsel hoşgörü”yü ele alıyor. Farklı inançlara sahip insanların aynı toplumda ve hoşgörü içinde yaşamak becerisi ya da beceriksizliği.</p>
				<p class="normal">Konsey, bu toplantıyı en anlamlı mekânda, dinlerin yüzyıllarca barış içinde birlikte var olduğu –günümüzde ise, birbirine girdiği– Kudüs’te gerçekleştirdi. Konu “dinsel hoşgörü” olunca, tabiatıyla, tarihin güzel örneği, onurlu mirası olarak, Osmanlılar gündeme geliyor. Osmanlılar ve onların deneyimini günümüze taşıyan Türkiye.</p>
				<p class="normal2">Osmanlıların “Akılcılığı”</p>
				<p class="normal">Osmanlılar, dinsel hoşgörünün tarihteki en başarılı örneği. Genel olarak, mukayeseli olarak Osmanlılar, yüzyıllar boyunca Avrupa’nın bu alanda en ileri, en insancıl, en hoşgörülü sistemini yaşatıyor.</p>
				<p class="normal">Tabii ki zaman zaman sapmaları, çarpıklıkları da bulunan bir sistem. Ama Avrupa uluslarının birbirini din kavgalarıyla kırdığı, Yahudileri engizisyonla, sürgünle ve toplu ölümlerle “cezalandırdığı” bir çağda, Osmanlı hoşgörüsü, bir uygarlık ve insanlık dersi gibi çevresini aydınlatıyor.</p>
				<p class="normal">Farklı inanç kümelerinin birlikte ve mutlu yaşamaları için Osmanlıların basit bir formülü var: Onların dinsel kimliğine saygılı olmak ve dinsel özgürlüğünü tanımak. Her cemaat, kendi dinsel yapılanmasını ve eğitimini, kendi dinsel temsilcilerini bizzat belirliyor. Devlet bu özgürlüğün uygulanmasına karışmıyor; tam tersine, onu kolaylaştırıyor ve güvence sağlıyor. Farklı inanç topluluklarının inançlarını değiştirmek, onlara çoğunluğun, devletin inancını kabul ettirmek gibi bir çabaya girmiyor. Bu temeller üzerinde, Osmanlıların altı yüzyıla yakın başarılı sonuçlar veren dinsel hoşgörü sistemi yükseliyor.</p>
				<p class="normal">Kudüs’teki toplantıda Osmanlı deneyimini anlatırken, bunun “nedenlerini” açıklamaya çalıştık: Her şeyden önce, “akılcılık” geliyor. Osmanlılar, farklı dinlerin büyük oranlara ulaştığı bir inanç mozaiğini barış içinde yönetmek durumunda. Nüfusun önemli kesitleri Müslüman değil. Devletin kurucusu Osman Bey’in ölümünde, 1317’de, Osmanlı tebaasının üçte biri Hıristiyanlardan oluşuyor. Bu oran, imparatorluk Doğu’da genişlemezden önce, yüzde 50’ye yaklaşıyor. Sonra, Ortadoğu’nun İslam toplumlarının katılmasıyla, yüzde 50-40 arasında bir değişim gösteriyor. Böyle bir yapının yönetilmesi, ancak hoşgörüyle mümkün olabiliyor.</p>
				<p class="normal2">Hoşgörü ve Büyüme</p>
				<p class="normal">Osmanlıların hoşgörülü yaklaşımı, imparatorluğun daha kolay büyümesini de kolaylaştırıyor. Osmanlılar bir yandan daha ileri bir ekonomik ve sosyal düzeni genişleme döneminde temsil ederken, öte yandan, dinsel özgürlüklerin güvencesini getirebiliyor. Fransız düşünürü Roger Garaudy, Osmanlı fethinin Balkanlar’da ve Orta Avrupa’da “kabul görmesini” açıklarken, özetle şöyle yazıyor:</p>
				<p class="normal">“... Çözülme halindeki bir kölecilik âlemine ya da ufak parçalara bölünmüş ve hareket yeteneğinden yoksun kalmış bir feodal âleme, fetihlerin daha yüksek ekonomik ve sosyal örgütlenme biçimleri getirmiş olması, zaferin tayin edici faktörüdür. Halkın çoğunluğu için İslam fethi, güvenlik demekti...” (R. Garaudy, İslam ve Sosyalizm, s. 10, 19).</p>
				<p class="normal">Tarihçi Edouard Perroy, Osmanlı genişlemesinin Batı’daki özelliklerini incelerken, “İlk Osmanlıların komşu Hıristiyan halkların işbirliğini ya da tarafsızlığını sağlamış oldukları şüphesizdir,” diyor. “Toplum düzeninden yararlananlar sadece Müslümanlar değildi. Hıristiyan tebaa devletin koruduğu bir topluluğu meydana getiriyordu.” (E. Perroy, Histoire Generale des Civilisations, c. III, s. 535)</p>
				<p class="normal">“Hoşgörü,” Osmanlıların hem başka topluluklarca kabullenilmesini ve dolayısıyla genişlemesini kolaylaştıran, hem de çok unsurlu bir imparatorluğun barış içinde yönetimini mümkün kılan temel tercih olarak beliriyor.</p>
				<p class="normal">Dinsel hoşgörünün “akılcılık” özelliği, ekonomide de dikkati çekiyor: Müslüman olmayan Osmanlı tebaası, malûm, askere gitmiyor. Bu nedenle de, devlete özel bir vergi, “cizye” veriyor. Nüfusun yaklaşık üçte biri tarafından ödenen bu vergi, devlet gelirlerinde çok önemli bir yer tutuyor. Dolayısıyla, Osmanlılar, Hıristiyan ve Musevi nüfusu İslamlaştırıp vergi kaynağını kurutmak gibi bir davranıştan uzak duruyor.</p>
				<p class="normal">“Akılcılık,” dinsel hoşgörünün önemli bir nedeni. Ama daha köklü nedenler, Osmanlıların kültür kimliğinde ve inanç dünyasında dikkati çekiyor.</p>
				<p class="normal2">Uygarlık Birikimi</p>
				<p class="normal">Osmanlıların “dinsel hoşgörü” örneği olarak tanımlanması, onların kültür kimliğiyle yakından bağlantılı. Osmanlılar, her şeyden önce, bir İslam topluluğu. Bu kültürün temsilcisi ve bir dönemdeki öncüsü. Ama sadece tek bir kültürü değil, çeşitli kültürleri Osmanlı kimliği yansıtıyor: Osmanlıların özelliği, Anadolu kültürlerinin ve öncelikle Bizans kültürünün de uzantısı olmaları. Devlet yönetiminde, toprak sisteminde, mimaride, Bizans izleri var. Fatih Sultan Mehmet, kendisini hem İslam âleminin, hem Doğu Roma’nın imparatoru olarak niteliyor.</p>
				<p class="normal">Bizans’ın yanı sıra, Orta Asya’dan uzanıp gelen Türk kültürleri, İran kültürü, İslam aracılığıyla Arap kültürü, Osmanlıların “kültür sentezinde” yerlerini alıyor. Osmanlıların kimliği, farklı akımların katkısıyla oluşmuş bir İslam sentezini yansıtıyor.</p>
				<p class="normal">Değişik uygarlıkların mirasçısı olmak, İslam’ın çerçevesinde, hattâ potasında farklı kültür kimliklerini bir araya getirmek, sonuçta, “hoşgörü özelliğinin” öne çıkmasını kolaylaştırıyor. Bu özelliği geliştiriyor. Tek unsurdan oluşmuş bir kültür kimliğine kıyasla, hoşgörü anlayışını ve ihtiyacını çok daha etkili kılıyor.</p>
				<p class="normal">Ve, Kudüs’teki Avrupa Konseyi çalışmasında Avrupalı uzmanların belirttiği gibi, İslam dini, tarih içindeki örnek ve uygulamalarında, Hıristiyanlığa ve Yahudiliğe kıyasla diğer dinlere karşı çok daha hoşgörülü ve insancıl yaklaşımlara sahip. Osmanlıların yanı sıra Abbasilerin de büyük bir hoşgörü örneği yarattıkları belirtiliyor.</p>
				<p class="normal2">Osmanlılardan Türkiye’ye</p>
				<p class="normal">Günümüz Türkiye’sinin, dünyadaki İslam geleneğine sahip toplumlar arasındaki tek “laik” ülke olması, Osmanlı geçmişimizden ayrı düşünülebilir mi?</p>
				<p class="normal">Genç cumhuriyetin bir dinsel hoşgörü mirasının, bir belirli kültür yapısının üzerinde yükselmesi, hiç kuşkusuz, laikliğin benimsenmesini ve uygulanmasını kolaylaştırıcı bir faktör.</p>
				<p class="normal">Günümüzdeki laiklik anlayışı, sadece “başka dinlere, inançlara karşı” bir hoşgörünün, bir tarafsızlığın ifadesi değil. Devletin, çoğunluk dinini paylaşan vatandaşlarına karşı da, onların dindar olup olmamasına bakmaksızın, aynı hoşgörüyü ve tarafsızlığı koruyabilmesi, günümüzün laikliği.</p>
				<p class="normal">Türkiye, laik özellikleriyle, şu sıralarda çok konuşulan ve “örnek”, “model” niteliği gündeme gelen bir ülke. Hem Ortadoğu açısından, hem de eski Sovyet cumhuriyetlerinin İslam özellikli olanları açısından, Türkiye büyük önem taşıyor. Bunu belirtirken, bizdeki laiklik uygulamasının kusursuz olduğu iddiasında değiliz. Türkiye, hâlâ var olan ve laiklikle bağdaşmayan uygulamalara son verirken, bir yandan da, laikliğin demokrat yorumunu geliştirmek durumundadır. Laiklik, geçmişin “yasakçı”, “dışlayıcı”, “baskıcı” anlayışından çıkabilmelidir. Laikliğin “çoğulcu”, “özgürlükçü”, “demokrat” yorumuna Türkiye artık ulaşabilmelidir. Laiklik, bütün farklı hassasiyetler için “kendi özgürlüklerinin güvencesi,” onların tercihlerine “kimsenin baskı yapamayacağının” göstergesi olabilmelidir. Bu anlayışa tartışmalı bir alandan örnek verilebilir: Çağdaş ve demokrat yorumuyla laiklik, başörtüsü kullananın bu tercihinin de, kullanmayanın tercihinin de “ortak” güvencesi olabilmelidir.</p>
				<p class="normal2">Kudüs’ten Sonuç</p>
				<p class="normal">Osmanlı dinsel hoşgörüsü günümüz ölçüleriyle “mükemmel” olmayabilir; Türkiye’nin “laiklik” anlayışı geliştirilmeye muhtaç gözükebilir.</p>
				<p class="normal">Ama tarih içindeki Osmanlılar da, günümüzün Türkiye’si de, bu çok önemli alanda, çağımızın temel bir sorunu olan dinsel hoşgörüde, örnek ve model niteliği, önceliği taşıyor.</p>
				<p class="normal">Tek tanrılı dinlerin yüzlerce, binlerce yıllık kutsal mekânlarıyla iç içe yaşadıkları Kudüs’teki Avrupa Konseyi toplantısında, güzel örneği, olumlu örneği Osmanlılar veriyor, Türkiye veriyor.</p>
				<p class="sagnormal">22 Mart 1992</p>
				<p class="normal1">Toplumun Üzerindeki “Vesayet” Kalkarken</p>
				<p class="normal">Herhalde farkındasınız, herhalde farkındayız, çok önemli bir değişim yaşanıyor Türkiye’de. Son üç-dört yılda işaretlerini veren, ilk adımlarını atan bir süreç, hızlanarak gelişiyor. Türkiye’de demokrasi, rejim ve sistem, sonunda, bürokrasinin “vesayetinden”, “gözetiminden”, “denetiminden” çıkıyor.</p>
				<p class="normal">Çağdaş Türkiye’nin çözümlenmesinde, özellikle Amerikan siyasetbilimcilerinin kullandığı bir model ve bir tanım vardır: “Vesayet sistemi.” Buna göre, cumhuriyetin kurulmasıyla birlikte, bir “vesayet sistemi” ülkemizde oluşmuştur. Asker-sivil bürokrasisinin vesayeti altında, “siviller” de ülkenin yönetiminde yer almaya başlamıştır. Böylece, 1923’te kurulan Cumhuriyet rejimi, “sivil” olmayan, ama hiç değilse görüntüsünde “sivil” özellikler taşıyan, kendi kişiliğine özgü bir rejim olarak tarih sahnesine çıkmıştır.</p>
				<p class="normal">1920’lerin zor koşullarında, vesayetten başka bir şey belki düşünülemezdi. Osmanlı devletini yönetenler, Osmanlı düzeninin “seçkinleri,” bürokratlardı. Padişahın yanı sıra, sivil ve asker bürokratlardan oluşan bir seçkinler zümresi, ülkenin kaderine yön vermekteydi. Her şey, bu bürokrat kadronun içinde başlayıp bitmekteydi: Siyaset, kimi dönemde gelenekçi bürokratlarla değişimci bürokratlar arasında bir mücadeleydi; kimi dönemde milliyetçi bürokratlarla uzlaşmacı bürokratlar arasında. Kültür tartışmalarının iki tarafı, “İslamcı” bürokrasi ile “Batı yanlısı” bürokrasi olagelmişti. Sivil güçler –bürokrasi dışındaki toplum kesitleri– ya ortalarda yoktu ya da olsalar bile, etkileyebildikleri bürokratlar aracılığıyla sınırlı bir işlev taşıyorlardı.</p>
				<p class="normal">Döneme ilişkin araştırmalara göre, genç Cumhuriyet, Osmanlı bürokrasisini, “yüzde 90” oranında devralmaktaydı. Bir zamanın Osmanlı bürokrasisi neredeyse tam kadroyla, şimdi Cumhuriyet bürokrasisi olmuştur.</p>
				<p class="normal2">Derin Bir Güvensizlik</p>
				<p class="normal">Böylece, bürokrasinin vesayeti altındaki bir cumhuriyet rejimi oluştu. Rejimin başlıca özelliği, bürokratların, sivillere karşı engin güvensizliğiydi.</p>
				<p class="normal">Siyasal partiler kurulacaksa, bunu, bürokrat kadrolar –emekli paşalar, valiler vb.– kuracaktı; iktidar kendilerindeydi, muhalefet de kendileri olacaktı. Kendilerinde olan muhalefet –Serbest Fırka örneği– vesayetin dışına doğru meylederse, parti derhal kapatılacaktı. Basın, sendika ve benzerleri mutlak bir gözetim altında tutulacak, gereğinde takrir-i sükûn çıkarılarak susturulacak, dağıtılacaktı.</p>
				<p class="normal">Vesayetin çapı ve güvensizliğin boyutları öylesine büyüktü ki, tek partinin il başkanlıkları bile, devletin valileri tarafından üstlenilmişti. Gene bir valinin sözleriyle, “Bu memlekette komünizm olacaksa, onu da biz yaparız...” diyecek kadar, Türkiye’nin bürokrasisi, kendi egemenliğine, kendi rolüne ve gücünün tartışılmazlığına güvenmekteydi... Ve sivillere o ölçüde güvenmemekteydi.</p>
				<p class="normal">Türkiye’de devirler değişti, bürokrasi karşısında başka güç odakları oluştu, çok partili düzen geldi, ama rejim, “vesayet” özelliklerinden kurtulamadı. Güvensizlik, vesayetin temel bir özelliği olarak sürdü gitti. “Siviller” haddini bilmezse, sınırını aşarsa, müeyyide hazırdı. Rejimin “asıl” sahibi olan bürokrasi hemen duruma müdahale edecek, sivillere haddini bildirecek, işleri yeniden düzene sokacaktı. Bir bakıma, 27 Mayıs, 12 Mart ve 12 Eylül, bu vesayet rejiminin doğal uzantıları olacaktı.</p>
				<p class="normal">Vesayet rejiminin iki büyük özelliği var:</p>
				<p class="normal">İlki “oyunun kurallarını” bizzat belirlemesi; kendi “doğrusuna” göre sınırları çizip temel tercihleri yapması.</p>
				<p class="normal">İkincisi, “zihinleri” vesayetinin altına alarak, neyin nereye kadar düşünülebileceğini, neyin hiç düşünülmeyeceğini saptaması. Buna göre düşünce “tabuları” oluşturup düşünce “dokunulmazlıkları” getirmesi.</p>
				<p class="normal">Vesayet rejiminin ilk özelliğine büyük örnek, Türkiye’nin anayasalarıdır. Bu anayasaların tümü, bürokrasi tarafından gerçekleştirildi. Bürokrasi, kendine göre oyunun kurallarını koyup sivillere, “hadi oynayın” dedi. Demokrasi, siyaset, bireyin hakları, özgürlükler, emeğin hakları, her şey, bürokrasinin belirlediği ölçüler içinde var olabildi ya da olamadı.</p>
				<p class="normal2">Bâzı Düşünce Kalıpları</p>
				<p class="normal">Zihinlerin vesayet altına alınması, izahı ve örneklemesi daha zor bir olgu. Zaman içindeki ısrarlı şartlamalarla, insanlara bâzı düşünce kalıpları, bâzı “doğrular” ve “yanlışlar” kabul ettirildi. Davranış biçimleri ve ölçüler, tanımlar zihinlere yerleştirildi. Modern devletin oluşumu bürokrasinin vesayetinde gerçekleşirken, zihinler de aynı vesayetin altında yoğruldu. Örneğin “ilerici”, “gerici” tanımlarının ve ayrışımının içeriği böylece belirlendi. “Çarşaf yırtmayı ilericilik sanmak” buralardan kaynaklandı. Bir “başörtüsü sorunu,” aynı ilericilik-gericilik anlayışının yadigârı olarak günümüze kadar sarktı. Ya da bu zihinsel vesayet, bize bâzı şeyleri düşünmemek, bâzılarını görememek özelliğini verdi. Örneğin, Diyanet İşleri Başkanlığı’nı kurduk. Toplumun dinsel ihtiyaçlarına destek olduk ama, Alevi mezhebinden milyonlarca yurttaşımızın bu destekten yoksun bırakılması, neredeyse dışlanması, toplumu yönetenleri, hattâ düşünürlerimizi rahatsız etmedi. Ya da, bir Güneydoğu sorununa bürokrasinin zihnimize yerleştirmiş olduğu kalıplara hep baktık ve çok şeyi göremedik, anlayamadık.</p>
				<p class="normal">Günümüzün Türkiye’si, bir tarihsel vesayetten uzaklaşmanın işaretlerini veriyor. Bu bir anda, kendiliğinden ve kolay olmadı. Ama oluyor.</p>
				<p class="normal">Bir yandan, toplumun gelişimi, demokratikleşme doğrultusunda yıllarca verilmiş mücadelenin birikimi. Öte yandan, dünyadaki gelişmeler ve her şeyin sorgulandığı, her şeyin yeni baştan düşünüldüğü bir çağın başlaması.</p>
				<p class="normal2">Yeni Bir Dönem</p>
				<p class="normal">Bütün bunlar, üç-dört yıldır Türkiye’de yeni arayışlara, yeni düşüncelere ve yeni soru işaretlerine yol açtı. Giderek, hızlanan bir demokratikleşme sürecini başlattı. Bugün, artık, bu sürecin köklü adımları bile, toplumda genel bir uzlaşma içinde atılabiliyor.</p>
				<p class="normal">Özetle Türkiye’nin rejimi, demokrasisi ve belki tümünden önemli olan, insanların zihinleri vesayetten uzaklaşıyor. </p>
				<p class="sagnormal">13 Aralık 1991</p>
				<p class="normal1">Laiklik: Çatışma Konusu mu, Uzlaşma Platformu mu?</p>
				<p class="normal">Başkaları başarıyla uyguluyor, sorunun üstesinden geliyor:</p>
				<p class="normal">Farklı düşünceler, farklı inançlar, farklı hayat tarzları bir arada ve barış içinde yaşayabiliyor; çelişkiler ve zıtlaşmalar demokrasinin doğal sınırları ve kuralları içinde kalabiliyor. “Laiklik,” bu anlayışların temel bir unsuru olabiliyor. Amerika’da oluyor, Fransa’da oluyor, vb.</p>
				<p class="normal">“Biz Türküz, biz Müslümanız, dolayısıyla biz bunu beceremeyiz, bize göre değil” demek, kendimize ve yaygın inancımıza karşı haksızlık olmuyor mu? Hele Malaysiya’nın laiklik girişimi kökleşirken; özgürlük yolundaki Filistin bunu başarmaya adaylığını koyarken?</p>
				<p class="normal">Türkiye, laikliği bir kavga konusu yapmaya devam edecek mi? Pek de iyi tanımlanamamış bir “laiklik” ölçüsüyle toplumu ikiye bölme merakı sürecek mi? Bu ölçüyle bölünenleri kışkırtmanın, hattâ birbirine düşman etmenin bilinçli-bilinçsiz çabaları sürecek mi?</p>
				<p class="normal">Ya da bizim insanlarımız, hayli gecikmiş de olsalar, laikliği bir barış faktörüne, bir uzlaşma platformuna, “farklılıklar içinde bütün olabilmenin, birlikte yaşayabilmenin” yönetimine dönüştürebilecek mi?</p>
				<p class="normal2">70 Yıla Yakın Süre</p>
				<p class="normal">Laikliğin benimsenmesinden 70 yıl kadar sonra, bir laiklik sorununun bu özellikleriyle hâlâ var olması, “laikliği” pek de becerememiş olduğumuzu göstermiyor mu?</p>
				<p class="normal">Yoksa “laiklik,” ancak “demokrasiyi, temel hak ve özgürlükleri” benimseyen toplumlarda mı başarıyla uygulanabiliyor?</p>
				<p class="normal">Düşünsel, siyasal, sosyal, bireysel ve dinsel özgürlükler “bir bütün olarak” özümsendiğinde mi laiklik kendinden beklenen işlevi tam olarak gerçekleştiriyor?</p>
				<p class="normal">Bir yandan “laiklik” ilkesi benimsenirken, öte yandan demokrasiyi, insan haklarını ve düşünsel-siyasal-sosyal özgürlükleri göz ardı etmiş bir düzen, sonuçta sadece demokrasisinde değil, laikliğinde de mi “yetersizliğe” kendini mahkûm ediyor?</p>
				<p class="normal">Laikliğin “tek cümlelik”, “tek” bir tanımı olabilir mi?</p>
				<p class="normal">“Laik olan-laik olmayan” etiketi üzerlerine kondurulmuş tarafların çatışması Türkiye’de körüklendiğinde, bundan kim kaybeder? Bu tür ayrışmaların ve çatışmaların, bâzı gerçekleri topluma unutturmak, bâzı sorumluları toplumun gözünden saklamak gibi bir işlevi geçmişte olmuş mudur?</p>
				<p class="normal">Bu soruların cevabını vermek bir yana, yanıtını “aramak” bile bizim “pek demokrat” ortamımızda kolay değildir. Benzer konuları kurcalayan “tehlikeli” yurttaşı bir çırpıda “din düşmanı” ilân etmek de mümkündür. “Atatürk düşmanı” bellemek de.</p>
				<p class="normal2">Türkiye, “Çözmek” Zorunda</p>
				<p class="normal">Bu sorunu çözmemiz gerek. Türkiye’nin özel bir konumu ve özel zorlukları bulunduğu açıktır. Dinsel nitelikli bir devlet anlayışını yüzlerce yıl uyguladıktan sonra, laik özellikli bir devlet modelini gerçekleştirmek kolay değildir. Sağladığı büyük imkânların yanı sıra, köklü sorunlara da yol açması doğaldır. Doğal olmayan, bu sorunları çözmekte bunca yıldır süregelen başarısızlıktır. Cumhuriyet’in 70. yılında hâlâ “laiklik elden gidiyor mu, gitmiyor mu” sorunuyla uğraşılması, hepimizin ortak ayıbıdır.</p>
				<p class="normal">Soruna yakından bakmaya çalışalım:</p>
				<p class="normal">Türkiye’nin kendi kimliğini devrim yoluyla yenileyişi ve dinsel esaslara dayalı bir devlet modelinden tümüyle dinsel özellikli kültür ve değer ölçülerinden cumhuriyetçi esaslara, kültüre ve değer ölçülerine geçmiş olması, doğal olarak, baskıcı yöntemleri de beraberinde getirmiştir. Türkiye’nin o dönemdeki koşullarında ve ihtiyaçlarında bunun başka türlü olabileceğini düşünmek, gerçekçiliğin dışına çıkar. Ne var ki, aynı baskıcı yaklaşımın uzun yıllar kendini sürdürmesini doğal kabul etmek de, gerçekçiliğin dışına düşer. Oysa getirilen ve son tahlilde elbette Türkiye’nin yararına olan yeni anlayışlar, siyasal, sosyal ve dinsel özgürlükleri çok uzun süre sınırlamıştır. Cumhuriyetin ancak 23. yılında tek parti rejiminden vazgeçilebilmiştir; ancak 39. yılında sendikal haklar gelebilmiştir; ancak 40. yılında sosyalist parti kurulabilmiştir. Dinsel özgürlüklerin gelişimi ise, doğrudan doğruya demokrasinin ve çoğulcu anlayışların gelişmesiyle paralel olmuştur.</p>
				<p class="normal">Bu süreç içinde, toplum, laikliğin doğru ve demokrat yorumunu yerleştirmekte zorluk çekmiştir. Bir “uzlaşma platformu, bütünleşme faktörü” olması gereken laiklik, tam tersine, köklü bir ayrışma ve kavga konusuna dönüşmüştür. Farklı hassasiyetlerin birbirini anlamasında değil, birbirini dışlamasında, birbirini baskı yöntemiyle sindirmesinde kullanılmıştır. Bugün bile, bâzı “laiklerin” ya da “laik olmayanların,” örneğin “türban” konusunda, giyim konusunda, karşılıklı olarak birbirlerine uyguladıkları baskılar, sağlıksız ölçülerle ayrışmanın örneğidir. Benzerine, laikliğin hiçbir başarılı uygulamasında (Amerika, Fransa, vb.) rastlanmaz. Gene bu süreç içinde, “laiklik sorunu,” ekonomik, sosyal ve siyasal gericilik tarafından, kendisini rahatsız eden ilerici akımlara karşı özellikle 1950 sonrasında kullanılmıştır. “Dinsizlik” ve benzeri iddialarla, bu akımların karalanmasına, toplumdan soyutlanmasına çalışılmıştır. Günümüzün Türkiye’sinde bile laiklik sorunu vardır; laiklik hâlâ bir çatışma konusudur. “Laikliğin elden gittiği” ya da “dinin elden gittiği” varsayımlarıyla birbirine karşı baskıcı ve yasakçı olmaya şartlanmış birikimler azımsanmayacak bir düzeydedir.</p>
				<p class="normal2">“Çözüm” Nerede Aranabilir?</p>
				<p class="normal">“Laikliğin” çok kısa, çok net tanımını yapmak kolay değildir. Ancak “en yanlışsız” tanım ve “en doğru yöntem,” şöyle öngörülebilir:</p>
				<p class="normal">Bir toplumdaki inananın, farklı inananın, farklı düşünenin, inanmayanın, kendi özgürlükleri bakımından “ortak güvencesi” laikliktir.</p>
				<p class="normal">Laiklik, inananların, farklı inananların, inanmayanların, “kendi değişik tercihlerinin, inançlarının, inançlarını uygulayabilmelerinin ortak güvencesidir.” Bir örnek verilirse, türban kullanmak isteyenin bunu özgürce yapabilmesinin de, kullanmak istemeyenin kullanmama özgürlüğünün de “ortak güvencesi” laikliktir.</p>
				<p class="normal">Laikliğin işlevi, laikliğin güzelliği, laikliğin insan gelişimine büyük katkısı, bu “ortak güvence” özelliğindedir. Yani, laiklik, sadece şu tercihin, bu tercihin değil, “farklı tercihlerin” var olabilme güvencesidir.</p>
				<p class="normal">Başarıyla uygulandığı her ülkede laikliğin temel özelliği, temel işlevi budur. Türkiye, bunu fark etmekte çok gecikmiştir.</p>
				<p class="normal">Bu anlayışın, doğru yorumlanmış bir laikliğin “yöntemi” ise, klasik ve bilinen tanımıyla, “din ve devlet işlerinin birbirinden ayrılmasıdır.”</p>
				<p class="normal">Başka bir deyişle, “devletin,” inanç ve din alanında “yansız” olabilmesidir. Bir “tercih” yapmamasıdır. Devletin, kendi “temel işlevlerine,” yani devletin verdiği eğitim, ülke savunması, idari yapılanma, adalet gibi işlevlerine, toplumdaki “inanç özelliklerini, dinsel tercihleri” yansıtmamasıdır; bu özelliklerin ve tercihlerin etkisinden uzak şekilde “devlet işlerini” gerçekleştirmesidir.</p>
				<p class="normal">“Laik devlet” kendi işlevlerinin sınırları içinde yer alan ve sadece kendisine ait yetkilere sahip çıkabilen, kararlı ve etkin davranabilen devlettir. “Laik devlet,” aynı zamanda, bütün inançların ve onların ifade biçimlerinin “özgürlüğüne” kefil olabilen, “güvence” olabilen devlettir.</p>
				<p class="normal">Böyle bir “laikliği,” anlayışlarıyla ve uygulamalarıyla, devletiyle ve inanç dünyasıyla henüz gerçekleştirememiş olduğumuz açıktır. Yeterince “anlayabilmiş” olduğumuz da pek söylenemez.</p>
				<p class="normal2">Nasıl Gelişebilir?</p>
				<p class="normal">Laikliği bir “kavga konusu” olmaktan kurtarıp bir büyük “uzlaşma platformuna” dönüştürmenin acil ihtiyacı var.</p>
				<p class="normal">Böyle bir platform, “laiklik hassasiyeti” en yüksek olanların da, “inanç özelliğini” toplumsal ve bireysel kimliğinin en önemli unsuru sayanların da mutlak yararınadır. Toplumun ve ülkenin yararınadır.</p>
				<p class="normal">Laikliğin çağdaş ve demokrat yorumunu geliştirmek, öncelikle “özgürlüklerin tümüne sahip çıkabilmekle bağlantılıdır.” Türkiye, düşünsel, siyasal, sosyal, bireysel özgürlükler gerçekleştirmekte geciktiği için, bugün hâlâ bir “laiklik” sorunuyla karşı karşıyadır; Türkiye, bu özgürlükleri “bir bütün olarak” göremediği için, sağlıksız ayrışmalara sahnedir: “Dinsel özgürlük benim sorunum değil, ben siyasal özgürlüklerle ilgiliyim” ya da “benim hassasiyetim bireysel özgürlükler, sosyal olanla başkası uğraşsın” anlayışları, Türkiye’yi bugün içinde gözüktüğü yetersizliklere getirmiştir.</p>
				<p class="normal">Özgürlükleri bir bütün olarak anlayabilirsek. Laikliğin, herkes için güvence olmak özelliğini kavrayabilirsek. Laik devletin yansızlığını ve yöntemini gerçekleştirirsek.</p>
				<p class="normal">Çok mu zor? Ya da hak etmediğimiz öncelikleri, özellikleri mi kendimizde varsaymaktayız?</p>
				<p class="sagnormal">20 Şubat 1994</p>
				
				</body>
</html>