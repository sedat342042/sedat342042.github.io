<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_6">V<br class="chapter"/> ORTADOĞU SAVAŞIYOR</h1>
				<p class="normal1">Savaş: “Son” Yakın mı?</p>
				<p class="normal">Körfez Savaşı’na Türkiye “girdi” mi?</p>
				<p class="normal">Bu “girdinin” bedeli ne olacak?</p>
				<p class="normal">Savaşın sonu gerçekten yakın mı?</p>
				<p class="normal">Savaş sonrasında Ortadoğu dengeleri değişir mi?</p>
				<p class="normal">Değişim Türkiye’ye nasıl yansır?</p>
				<p class="normal">Bunlar ve daha bir dizi belirsizlik: Körfez Savaşı’nın dördüncü gününde, Türkiye’nin insanları geleceği görmeye ve hazırlıklı olmaya çalışıyor.</p>
				<p class="normal">Sabahlara kadar televizyon haberleri izleniyor. Sonra gazeteler okunuyor. Herkes Körfez Savaşı’nı konuşuyor. Neredeyse hepimiz “askeri strateji” uzmanına dönüştük.</p>
				<p class="normal2">Üzücü ama Gerçek Bir Fotoğraf</p>
				<p class="normal">Savaşın görüntülerini evlerimizden izliyoruz. Bir yanda, teknolojinin ve organizasyon becerisinin tüm sınırlarını zorlamış “müttefik” güçler var. Araçlarından, silâhlarından, duruşlarından, konuşmalarından “karavana” önündeki sıralanmalarına kadar, planlı ve programlı hazırlığı yansıtıyor. Teknolojiyle iç içe yaşayan, teknolojiyi bizzat üreten toplumların özellikleri sergileniyor.</p>
				<p class="normal">Bu güçlerin karşısında, çağı paylaşmayı becerememiş bir toplumun, organizasyon yeteneğinin uzağında kalmış, teknolojiyle özdeş olamamış insanları var. En ileri silâhları taşıdıklarında bile, bu silâhlar üzerinde iğreti duruyor. Ama olaya halk düzeyinde bakıldığında, Bağdat sokaklarında Saddam’ı alkışlayan Iraklılar izlendiğinde, başka türlü olması mümkün değil, insanın yüreği burkuluyor: Tarihin haksızlığını yaşamış, dünya düzeninin eşitsizliğine yüzyıllar boyu terk edilmiş mazlum bir Irak halkı. Sıcak, sevecen, duygulu, bâzı özellikleriyle bizim insanımızdan yansımalar gördüğümüz, yakınlık hissettiğimiz bir halk.</p>
				<p class="normal">Kendi vatandaşını Halepçe’de zehirli gazla öldüren Saddam Hüseyin ile bu halkı bir tutmak mümkün değil. Irak halkının tarihsel haksızlıklar karşısındaki tepkilerini acımasız bir dikta yönetimine malzeme yapan, önce İran’da, şimdi Kuveyt’te şan ve şöhret kovalayan Saddam’ı mazur görmek de mümkün değil.</p>
				<p class="normal">Teknolojinin gerisindeki bir toplum, çok daha üstün teknolojiye sahip olanlara elbette direnebilir, hattâ zafere de ulaşabilir. Ama bunun için, en üstteki yöneticisinden neferine kadar müthiş bir haklılığın sahibi olmak gerekir. Vietnam’da yaşandığı, örneklendiği gibi.</p>
				<p class="normal">Irak, Vietnam değil elbette. Olmadığı için, Irak’ta bir trajedi, bir kaçınılmazlık yaşanıyor. Irak’ın sıradan, barışçı insanları, ellerine tutuşturulmuş silâhları ve üzerlerine bol gelen üniformalarıyla, Saddam’ın peşinden hak etmedikleri bir sona sürükleniyor.</p>
				<p class="normal2">“Son”un Kendisi Değil, Biçimi Tartışılıyor</p>
				<p class="normal">Körfez Harekâtı’nın, daha ilk gece “bittiği” öne sürülüyor: abd uçaklarının yoğun saldırısına hiçbir direnç gösteremeyen Irak’ın, savaşı o gece kaybettiği belirtiliyor.</p>
				<p class="normal">Hava üstünlüğünü tümüyle rakibine terk etmiş bir Irak’ın, kara savaşını kazanması mümkün değil. Savaşın bundan sonrası, abd ve müttefikleri açısından bir “zamanlama” olayına dönüşüyor: Havadaki üstünlük sayesinde Irak’ın kara gücünü zayıflatmak, mevzi kara harekâtıyla bu gücü biraz daha yıpratmak, koşullar en elverişli kıvama geldiğinde son saldırıyı başlatmak. Birkaç gündür bu planın uygulanışına tanık oluyoruz.</p>
				<p class="normal">Bu arada, Irak’ın karşı saldırıları elbette söz konusu, İsrail’e, Suudi Arabistan’a, abd ve müttefik askerlerine kayıplar verdirmesi mümkün. Ancak, sonucun değişmesi mümkün değil.</p>
				<p class="normal">İlk gece kanıtlanan büyük teknoloji farklılığından sonra, şimdi sadece “süre” tartışılıyor.</p>
				<p class="normal2">Türkiye Savaşa Girdi mi?</p>
				<p class="normal">Türkiye, sınırları içindeki üsleri abd uçaklarının Irak saldırılarında kullandırtarak savaşa “fiilen” katılmış bulunuyor. Bu iznin, resmen ilân edilmemiş olsa bile hukuki anlam taşıdığı, Irak’a bir “savaş nedeni” sağladığı belirtiliyor.</p>
				<p class="normal">Açıkçası, Türk topraklarından havalanıp Irak’ı bombalayan uçaklar nedeniyle Irak aynı toprakları bombalarsa, “savaş hukuku” bakımından kimse Irak’ı suçlayamaz.</p>
				<p class="normal">Şimdi önem taşıyan konu, Irak’ın böyle bir girişimi gerçekleştirme ve başarma ihtimalidir.</p>
				<p class="normal">Bu ihtimal elbette vardır. Türkiye hükümetinin, aldığı kararın muhtemel sonuçlarını bilmediği düşünülemez. Anlaşıldığı kadarıyla, Irak’ın Türkiye’deki üslere saldıracak güçte olmadığı, saldırsa bile bu üslere ulaşamayacağı hesaplanmıştır. Irak saldırısının, hele hedefe varacak bir saldırının “çok küçük olasılık” olduğu öngörülmüştür.</p>
				<p class="normal">Bu hesapların ne ölçüde sağlam olduğunu bilemeyiz. Böyle bir hesabın (sağlam bile olsa) taşıdığı büyük riski hükümet üstlenmiştir.</p>
				<p class="normal">“Fiilen” savaşa zaten katılmış bir Türkiye’nin, katılımın boyutlarını “kendi iradesiyle” genişletemeyeceğini hükümet açıklamaktadır. Bir bakıma, kara ve hava kuvvetlerimizin savaşta yer alması, Irak’ın iradesine terk edilmiştir: Irak, üslerimize saldırırsa, hele bu saldırıda başarılı olursa, “ikinci cephe” kaçınılmaz şekilde açılacaktır.</p>
				<p class="normal2">“Arap Olmayan” Güçlerin Etkinliği</p>
				<p class="normal">Türkiye’nin kendi topraklarını abd uçaklarına kullandırtması, değişik Arap ülkelerinden tepki çekmekte gecikmedi. “Saddam sonrasına” ilişkin bir “senaryo,” daha iddialı biçimde öne sürüldü:</p>
				<p class="normal">Buna göre “Arap olmayan” üç ülkenin etki alanına Ortadoğu’nun girmesi için şimdi yol döşeniyor. Saddam sonrasının yeni dengelerinde “Irak faktörü” zayıflayınca, bu boşluğu, İran’ın, İsrail’in ve Türkiye’nin dolduracağı iddia ediliyor.</p>
				<p class="normal">Tabiatıyla, bu varsayımlar Suriye’nin, Libya’nın ve diğer Arap ülkelerinin tepkisini şimdiden alıyor. “Endişe” ya da tepki sadece Araplarla sınırlı değil. Avrupa ve abd televizyonlarının Ortadoğu’ya ilişkin yayınlarında da benzer yorumlara rastlanıyor.</p>
				<p class="normal">Bu kaygılarda ya da tepkilerde doğruluk payı bulunabilir mi? Yoksa bunlar, senaryo yazmaya meraklı çevrelerin hayâl ürünlerinden mi ibaret?</p>
				<p class="normal">Görüldüğü kadarıyla, “Arap olmayan ülkelerin Ortadoğu etkinliği,” abd dahil Batı çevrelerinin ciddiye almadığı bir senaryo. “Arap olmayanların” Ortadoğu’da etkinlik kazanması, “Arap olanlarda” tepkiye yol açacak ve istikrarsızlığı daha da artıracak bir düşünce diye niteleniyor. Böyle bir konunun konuşulması bile anlamsız bulunuyor.</p>
				<p class="normal">Peki, Türkiye’nin Ortadoğu’ya bir askeri güç olarak karışması Batı ile Arapların arasını büsbütün açacak bir faktör şeklinde görülmekteyse, aynı Batı, Türkiye’yi “Ortadoğu’nun yeni haritasını çizmeye” özendirir mi?</p>
				<p class="normal">Sanmıyoruz. Türkiye’nin Irak topraklarında macera aramasına, Batı’nın “ihtimal vermeyeceği,” çok yakın bir menfaati yoksa kesinlikle karşı çıkacağı gelişmeler arasında.</p>
				<p class="normal">Batı açısından “tekin olmadığını” Kıbrıs Harekâtı’yla ortaya koymuş bir Türkiye’nin Batı tarafından değerlendirilmesinde, “ihtiyaç” elden bırakılmıyor.</p>
				<p class="normal2">Türkiye’nin Yeri ve Geleceği</p>
				<p class="normal">Biz istesek de, istemesek de, dünya Ortadoğu’da savaşıyor.</p>
				<p class="normal">“Saddam sonrasının” hesapları, Ortadoğu’yla yakından uzaktan ilgili bütün taraflarca ve dikkatle yapılıyor.</p>
				<p class="normal">Menfaatlerin bazen iç içe geçtiği, bazen amansızca kapıştığı bir ortamda, biz Türkiye olarak kendi rotamızı nasıl çizeceğiz?</p>
				<p class="normal">Sevilmeyen ve sayılmayan bir Türkiye imajı Ortadoğu’da oluşursa, hele bir “Truva atı görünümü” haksız da olsa bize yakıştırılırsa (harita çizmek bir yana) günümüzdeki yararlarımızı bile kaybederiz.</p>
				<p class="normal">Türkiye, Ortadoğu dengelerinde daha güçlü bir konuma elbette gelebilir. Kendi kimliğinin olumlu özelliklerini öne çıkarması ve bunları Ortadoğu’da savunması, Ortadoğu’ya önermesi koşuluyla:</p>
				<p class="normal">Cumhuriyetçiliği ve çoğulcu demokrasiyi özümseyen ve Ortadoğu için savaşan bir Türkiye; çağı paylaşmak iddiasını taşıyan, bu iddianın laiklik, kadın-erkek eşitliği gibi temel ölçülerini, hukuk anlayışını kendi içinde sergileyen ve Ortadoğu ülkelerine öneren bir Türkiye; herkesin her fırsatta bir “model” yarattığı, “Cast-ro modelinden” “Humeyni modeline” kadar ihraç mallarının üretildiği bir dünyada, kendi “çağı paylaşmak” modelini barışın ve diyaloğun kanallarından Ortadoğu’ya taşıyabilen, tanıtabilen, özendirebilen bir Türkiye, “yeni dengelerde” tabii ki söz ve güç sahibi olur.</p>
				<p class="normal">Gerisi, hayâlden, hem de tehlikeli bir hayâlden başka bir şey değildir.</p>
				<p class="sagnormal">20 Ocak 1991</p>
				<p class="normal1">“3” Koyup “1” Almak</p>
				<p class="normal">Körfez Savaşı’nda “sonun” yaklaştığı belirtiliyor. Birçok başkentte ve Ankara’da, savaş sonrasının düzenlemeleri tartışılıyor. Kimileri, özellikle de Türkiye’yi yönetenler, savaşın “sonunu” bir “Noel Baba” gibi bekliyor: “Son” gelecek ve kucağındaki armağanları Türkiye’nin sepetine boşaltacak... Uçaklar, dolarlar, yeni haritalar, konferans masasında koltuklar, krediler, silâhlar. Kuzey Irak’ta federasyonlar, “yeni” Irak’ın manevi babalığı, vs.</p>
				<p class="normal">Ne kadar güzel, değil mi?</p>
				<p class="normal2">Tatlı Rüyalardan Uyanmak</p>
				<p class="normal">Savaş sonrası, bir Noel Baba değil elbette. Tam aksine, dizi dizi “bilinmeyeni” beraberinde taşıyan bir belirsizlik yumağı; soru işaretleri kümesi: Bizim açımızdan asıl tehlike henüz geçmiş değil, ihtimali azalmış olmakla birlikte, Irak’ın Türkiye’yi kara savaşına zorlayacak girişimleri gene de mümkün.</p>
				<p class="normal">“Savaş sonrasının” yeni ortamında Türkiye, Arapların “kutsal düşmanlık” ittifakı karşısında kendini bulabilir. Savaşta yer almayan tüm Arap ülkeleri ve Filistin, Türkiye’yi her fırsatta kınıyor. Mısır’ın, Suriye’nin, Suudi Arabistan’ın ve Körfez’in dikta yönetimleriyle şeyhlikleri Saddam’a düşman ama, bu ülkelerin halk kitleleri olaya farklı bakıyor. Genellikle ve çoğunlukla, müttefik ordularını “Haçlı seferine” çıkmış güçler gibi görüyor. Türkiye’yi ise, bu güçlerle eşgüdüm halindeki bir “tehlikeli yabancı” olarak niteliyor. Başka bir deyişle, Arap dünyasının, “Aman Türkiye gelip de Ortadoğu’nun Yeni Düzeni’ne katkıda bulunsun, konferans masalarında hakkımızı savunsun” benzeri bir düşüncesi yok.</p>
				<p class="normal">Arapların yok da, Avrupalıların böyle bir yaklaşımı var mı?</p>
				<p class="normal">Geçen pazar günkü yazımızda nakledilen izlenimler, haftanın tüm gelişmelerince doğrulandı: Avrupa, Türkiye’nin Ortadoğu’yla fazlaca ilgilenmesini istemiyor. Kıbrıs benzeri bir “oldubitti” karşısında bırakılmaktan çekiniyor. Sayın Özal’ın ayaküstü verilmiş demeçlerine ve birbiriyle çelişen sözlerine kuşkuyla bakıyor. Bir olası Türk “tehlikesine” karşı, elindeki “Kürt tehdidini” çeşitli işaretlerle Türkiye’ye hissettiriyor. “Türkiye’den çok hayır gördük, gelsin de şu Ortadoğu’nun Yeni Düzeni’ni birlikte oluşturalım, yani haritalar çizelim, bu arada Kerkük ve Musul’u da gözden geçirelim” gibi bir yaklaşım, Batı’da söz konusu değil.</p>
				<p class="normal">Bu “Yeni Düzen”in Kuzey Irak’taki başlıca aktörleri varsayılan İran ve Suriye ise, bölgede Türk etkisinin artmasından dehşetli korkuyor.</p>
				<p class="normal">Bir bakıma, “kendi kendimize gelin-güvey olmak” gibi bir durum.</p>
				<p class="normal2">“Birleşmiş Milletler” Diye Diye</p>
				<p class="normal">Bir ülke, iktidarlarıyla ve muhalefetiyle beraber “Birleşmiş Milletler kararlarının” kutsallığında sözbirliğine varmışsa, ne olur? Tüm partiler, her tür Ortadoğu politikalarını “Birleşmiş Milletler kararı” gerekçesiyle açıklamışsa, davranışlarının meşruiyetini bu kararlara dayandırmışsa, bundan hangi sonuç çıkar?</p>
				<p class="normal">Diğer ülkeler, bu Birleşmiş Milletler, savunucu ülkeye dönerek, “O zaman, senin hakkındaki Birleşmiş Milletler kararlarına da aynıyla uyman gerekir!” mantığını onun önüne çıkarıverir.</p>
				<p class="normal">Savaş sonrasını umutla beklemeye devam edelim de, bu dönemde bize yansıyacak ilk sonucu doğru belirleyip hesabımızı ona göre yapalım:</p>
				<p class="normal">Daha şimdiden, “Türkiye’nin Kıbrıs’ı işgaliyle Saddam’ın Kuveyt’i işgali arasında paralellik” kurulmasına çalışılıyor. fkö lideri Arafat, “Türkiye’nin Kıbrıs’ı işgaline tepkisiz ve etkisiz kalan Batı, Saddam’a ne hakla karşı çıkmakta?” diye soruyor. Yunan tarafı ise, “Türk askerlerinin Kıbrıs’tan ayrılmasına, Kıbrıs Cumhuriyeti egemenliğinin eksiksiz sağlanmasına” dönük bm kararlarını yeniden gündeme getiriyor.</p>
				<p class="normal">“Yeni Dünya Düzeni”nden ne kastettiğini Başkan Bush bile belki tam bilmiyor ama, bu yeni düzende Birleşmiş Milletler’in öncü rol alacağını herkes görebiliyor. Birleşmiş Milletler kararlarının, hele bizim gibi bu kararları Ortadoğu için temel bellemiş ülkelere uygulatılacağı, bu doğrultuda dayanılmaz bir baskının oluşacağı tahmin ediliyor.</p>
				<p class="normal">Türkiye olarak, ambargo kararlarına uyarak ve üslerimizi açarak katkıda bulunduğumuz “Yeni Düzen”in ilk faturası, görüldüğü kadarıyla, Kıbrıs üzerinden bize çıkarılacak.</p>
				<p class="normal2">Senaryodaki Yerimiz Nerede?</p>
				<p class="normal">Başta politikacılar ve basın olmak üzere, şu sıra herkes senaryo yazımına merak sardı. Ancak tüm senaryoların ortak bir eksiği var: “Saddam’ın ne olacağı” bilinmeden bu senaryolar yazılıyor.</p>
				<p class="normal">Oysa savaş sonrasını belirleyecek en önemli etken, Saddam’ın bizzat kendisi, ister “Kuveyt’ten çekilmeye” dayalı bir barış olsun, isterse Irak’ın teslim kararıyla noktalanan uzun süreli bir savaş: Her iki durumda da, Saddam’ın Irak yönetiminde kalabilmesi her şeyi değiştiriyor. Peki, bu muhtemel senaryolarda Türkiye’ye öngörülen rol ne olabilir?</p>
				<p class="normal">İki temel varsayım çerçevesinde, fazla bir şey beklemenin yanlış olacağı düşüncesindeyiz: İlki, Arap dünyasının Türkiye’ye güven duymayacağı; ikincisi, belki abd değil ama, Avrupa’nın Türkiye’nin Ortadoğu’ya karışmasını istemeyeceği. Bu çerçevede, bir tür güvenlik ve gözetim organizasyonunun çok unsurundan biri Türkiye olabilir. nato benzeri bir oluşumda Türkiye yer alabilir. Amerika ve Avrupa’nın yakın denetimi altında böyle bir işlev taşınabilir. Eğer toplanacaksa, Ortadoğu Barış Konferansı’nda çok sayıdaki sandalyeden birinin sahibi de olunabilir.</p>
				<p class="normal">Buna karşılık, “Ortadoğu’nun yeni düzeninde” belirleyici olmak, tarihin ve günümüzün gerçeklerinde fazla iddialı bir hedeftir; kısa vadede belki hayâldir.</p>
				<p class="normal2">Tarihin Mirası ve Faturası</p>
				<p class="normal">Savaş sonrasını tartışırken, tarihin bize getirdiği imkânları da, sınırları da gerçekçi değerlendirmek durumundayız: Türkiye, 19. yüzyılın yenilikçi akımlarıyla ve Cumhuriyet’in büyük tercihleriyle bir belirli “hayat tarzını” reddetmiştir. Bu, Arap dünyasından kaynaklanmış olan, onun benimseyip sürdürdüğü hayat tarzıdır. Bir bakıma, Ortadoğu’nun özüdür, kendisidir.</p>
				<p class="normal">Buna karşılık aynı Türkiye, Batı’nın hayat tarzını tüm kurumlarıyla ve özellikleriyle kendisine amaç kabul etmiştir. Bu doğrultudaki bir değişim sürecine girmiştir.</p>
				<p class="normal">Bu süreç bütün Ortadoğu’nun askeri ve sivil diktatörleriyle, şeyhleri ve krallarıyla, baas’çıları ve Humeynicileriyle “karşı olduğu” bir süreçtir.</p>
				<p class="normal">Günümüzdeki Ortadoğu sorununa yaklaşımımızı çerçeveleyen tarihsel temeller bunlardır. Bizim büyük tarihsel tercihimiz bize çok şey kazandırmıştır ama, Türkiye Ortadoğu’da her zaman çekinilen, “yabancı” görülen, var olan Ortadoğu düzenlerince “tehlikeli” diye nitelenen bir konuma gelmiştir. Olay, sadece “çıkar çelişkisi” değildir; “dünya görüşleri” ve “hayat tarzları” bakımından çok köklü bir farklılaşma, hattâ karşıtlık söz konusudur.</p>
				<p class="normal">Kaldı ki Türkiye, bu “farklılığını” olumlu bir model gibi, barışçı bir koz gibi kullanmak becerisini göstermemiştir.</p>
				<p class="normal2">“Kumar Terminolojisi” Kullanılacaksa</p>
				<p class="normal">Bu tarihsel koşullarda ve güncel gerçeklerde, Türkiye’nin Ortadoğu’daki manevra alanı zaten geniş değildir. Uzun vadeli bir “Ortadoğu projesinden” bile Türk siyaseti hâlâ yoksundur.</p>
				<p class="normal">Öte yandan, günümüz bunalımından Türkiye’ye yararlar getirecek siyasal sonuçların işaretleri görünmüyor. Ekonomi ise, bunalımın olumsuz yansımalarını her geçen gün daha ağır yaşıyor.</p>
				<p class="normal">Öyleyse, bu “bir koyup üç kazanmak” hesabı nereden çıkıyor?</p>
				<p class="normal">Ortadoğu politikalarımız mutlaka kumar terminolojisine tercüme edilecekse, Ortadoğu Savaşı’nın Türkiye’ye “bir koydurtup üç kazandırtması” mümkün değildir.</p>
				<p class="normal">Olsa olsa, “üç koyup bir kazanmak” söz konusudur...</p>
				<p class="sagnormal">10 Şubat 1991</p>
				<p class="normal1">“Son”un Başlangıcı</p>
				<p class="normal">Bir devlet başkanı, otuz gün önce reddettiği bir “barış planını” şimdi bizzat önermekteyse, bunun anlamı ne olabilir?</p>
				<p class="normal">Aradan geçen otuz gün içinde söz konusu devlet başkanının halkı, ülkesi ve ordusu olduğu yerde duruyorsa, sürenin önemi yoktur. Ama Irak’taki gibi insanlar ölmüşse, şehirler yıkılmışsa, uçakların, tankların, topların yaklaşık yarısı kaybedilmişse, bu devlet başkanı için ne söylenebilir?</p>
				<p class="normal">Gerçekten, otuz gün kadar önce, Saddam’a öneri üzerine öneri sunulmaktaydı. Birleşmiş Milletler Genel Sekreteri, Fransa Cumhurbaşkanı, Sovyet özel temsilcisi, Saddam’ın kapısında sıra beklemekteydi. Irak Devlet Başkanı, “Peki, bm kararlarına uyarak ordularımı Kuveyt’ten çekiyorum!” diyecekti.</p>
				<p class="normal">Görüntüde bu “şartsız” çekilme olacaktı ama, Saddam’ın şartları büyük ölçüde kabul edilmişti: Hem Fransız Barış Planı, hem de bm Planı, Ortadoğu’nun tüm sorunlarını karara bağlayacak (İsrail-Filistin; Suriye-Lübnan sorunları dahil) bir konferansı öngörmekteydi. Dünya ve abd kamuoyunun baskısı altındaki Bush, barış planlarındaki Saddam şartlarına gözlerini kapamak durumundaydı. Belirli bir anda, her şey Saddam’dan yana gözükmüştü.</p>
				<p class="normal">Ve Irak Devlet Başkanı, kendini bir günde kahraman yapacak, çok güçlü ordusunu ayakta tutacak bu önerileri, reddetti.</p>
				<p class="normal">Şimdi o önerilerin benzerlerine kavuşmak için uğraşıyor. İnsanları öldükten, şehirleri yıkıldıktan, silâhlı gücünün yarısı yok olduktan sonra.</p>
				<p class="normal2">Bağdat’tan Dönen Hesap</p>
				<p class="normal">Saddam Hüseyin, bu inanılmaz yanlışı neden yaptı? Otuz gün sonra perişan halde ulaşmaya çalıştığı “sonuç” kendisine altın tepsi içinde sunulduğunda neden reddetti?</p>
				<p class="normal">Saddam’ın bir ay önceki barış önerilerini geri çevirmesi, iki farklı şekilde açıklanmıştı. İlkine göre Saddam, abd’nin saldırabileceğine inanmamıştı. Batı’nın iç çelişkilerini ve abd kamuoyunun savaş karşıtı özelliklerini fazla büyütmekteydi. “Nasıl olsa saldıracakları yok” düşüncesiyle, önerileri reddetmişti.</p>
				<p class="normal">İkinci açıklamaya göre, abd’nin hücuma geçeceğini Saddam öngörmüş, ancak savaşı kendisinin kazanacağını sanmıştı. Böylece müthiş bir kahraman olarak tüm Arapları kendi yönetiminde toplayacağına inanmıştı.</p>
				<p class="normal">“Yanlış hesabın Bağdat’tan dönmesi” misali, Saddam’ın bu beklentileri gerçekleşmedi. Yakın tarihteki tüm diktatörlerin ortak zaafı Irak’ta bir kez daha yaşandı: Eleştirinin ve muhalefetin yok edildiği, ancak dalkavukların öne çıktığı bir ortamda Saddam Hüseyin, kendini herkesten daha akıllı, daha zeki, daha yetenekli ve daha güçlü sanmıştı. Kendi kafasında kutsal misyonlar yaratmış, kendi eşsizliğine, yenilmezliğine inanmıştı.</p>
				<p class="normal">Sonuç, tarihteki birçok küçük diktatörün karşılaştığı durumdan farklı olmadı. Dün elinin tersiyle ittiğine, bugün el açmaktaydı.</p>
				<p class="normal">Ama olan olmuştu; Irak, halkıyla, ekonomisiyle, şehirleriyle bitmiş, tükenmişti.</p>
				<p class="normal2">Saddam Neyi Amaçlıyor?</p>
				<p class="normal">Şartlı çekilme önerisinin anlamını ve amacını belirlemek kolay değil. Sadece çok temel bir nokta ortaya çıkıyor: Saddam’ın kaybetmekte olduğu ve bunu ilân ettiği... Durumundan ve savaşın gelişiminden memnun bir liderin, yarı yolda dönüş yaparak geçmişte reddettiğini bugün arıyor olması, tabii ki düşünülemez.</p>
				<p class="normal">Bu temel noktanın dışında her şey tahmine açık ve çeşitli ihtimaller var. İki grupta incelenebilir:</p>
				<p class="normal">Saddam’ın “kaybetmekte olmasına rağmen” akıllıca davrandığına ilişkin yorumlar, “propaganda” faktörünü öne çıkarıyor. Barış önerisinde bulunmak öncelikle Arapların ve tabii Irak halkının desteğini amaçlıyor. Saddam, “Barıştan yana olan benim, abd ise barışı reddetmekte” mesajını veriyor.</p>
				<p class="normal">Bu gruptaki bir başka yorum, Saddam’ın Batılı müttefiklerin arasını açmak için “barış önerisinde” bulunduğu: İspanya ve İtalya, “öneri nedeniyle,” artık Irak’ın bombalanmasından vazgeçmek düşüncesinde. Birleşmiş Milletler Genel Sekreteri, “Üzerinde ciddiyetle durulmalı” diyor. Buna karşılık abd, Fransa ve İngiltere Saddam’ın önerileriyle şartlarını geri çeviriyor. Sovyetler ise, arabuluculuğa ısınıyor. Daha şimdiden farklı cevaplar, farklı yaklaşımlar söz konusu.</p>
				<p class="normal">İlk gruptaki bir başka yoruma göre, Saddam’ın “barış” girişimi, “müttefiklerin kara saldırısını” önlemeyi amaçlıyor. Barışı şu ya da bu şekilde önermiş bir Saddam’a karadan saldırılmasına, Batı kamuoyunun izin vermeyeceği hesaplanıyor.</p>
				<p class="normal2">“Saddam, Aczini Sergiliyor”</p>
				<p class="normal">Yukarıda belirtilen “ilk grup” yorumlar, Saddam’ın “barış” girişimini daha çok onun iradesinden kaynaklanmış görüyor. Buna karşılık diğer yorumlar, Saddam’ın kendi iradesinden çok, şartların ve başkalarının zorlamasıyla “barış” girişimini başlattığı düşüncesinde:</p>
				<p class="normal">Bu yorumlara göre, Saddam tükenmiş durumda. Halk savaştan perişan ve barış istiyor. Komutanlar, komuta edecekleri bir ordunun ortada kalmayacağını görüyor. Dolayısıyla, halktan ve subaylardan gelen tepkiler altındaki Saddam, elindekini kurtarmak ve kendini kurtarmak için şimdi mecburen barış arıyor.</p>
				<p class="normal">Tahliller ve yorumlar ne kadar farklı olursa olsun, bir gerçeği herkes belirtiyor:</p>
				<p class="normal">Saddam, temel iddiasını artık kaybetmiş durumda. Şartlı ya da şartsız, Kuveyt “eyaletinden” geri çekilmeyi pazarlık masasına sunmuş bir Saddam’ın, yelkenlerini suya indirmekte olduğunu bütün dünya görüyor; Iraklılar ve diğer Araplar, itiraf etmeseler bile, bunu fark ediyor.</p>
				<p class="normal2">Belli Olan “Sona” Senaryolar Yazmak...</p>
				<p class="normal">Bundan sonra ne olur?</p>
				<p class="normal">Her ülkeden, hattâ her kafadan ayrı bir ses çıkarken, diplomatlar işe koyulur. Bir bölümü, “konuyu inceleyip karşı-öneri hazırlar.” Avrupa Topluluğu, Birleşmiş Milletler devreye girer. Sovyetler Birliği, “Şartlardan vazgeç, sonrasını için ben yardımcı olurum” mesajını verir. İtalya, İspanya ve Bağlantısız Ülkeler “yumuşak davranmayı” savunur. Savaşın üç büyük Batılısı abd, Fransa ve İngiltere, “taviz yok” diye direnir. İkili görüşmeler, karşılıklı gidip gelmeler birbirini izler.</p>
				<p class="normal">Bütün bunlar olurken, Irak ve Kuveyt’in bombalanması olanca şiddetiyle devam eder. Irak, ülkesiyle, askerleriyle ve silâhlarıyla her gün –hattâ her saat– biraz daha tükenir.</p>
				<p class="normal">Hiç beklenmedik bir sırada, müttefiklerin karadan saldırısı dahi başlayabilir.</p>
				<p class="normal">Belki Saddam Hüseyin, “kayıtsız şartsız” çekilmeyi kabul eder. Belki –Bush’un söylediği gibi– “Irak halkı ve ordusu Saddam’ı istifaya mecbur bırakır.” Bunu bilmek mümkün değil.</p>
				<p class="normal">Ama bir şey çok açık. Bu savaş felâketi sona ererken, Saddam Hüseyin Irak’ın başında bile kalsa, artık ne Irak eski Irak olabilir, ne de Saddam eski Saddam.</p>
				<p class="normal">Otuz gün önce tüm dünyanın kendisinden “rica ettiklerini” şimdi Saddam dünyadan “rica ediyor.” Mağrur bir ülkenin lideri, dev bir ordunun başkomutanı olarak değil, perişan bir ordunun ve yıkılmış bir ülkenin sorumlusu olarak.</p>
				<p class="sagnormal">17 Şubat 1991</p>
				<p class="normal1">Kapımızdaki “Jenosid”</p>
				<p class="normal">Jenosid, yani “soykırım,” insanın insana karşı işleyebileceği en ağır suçtur. Bir “soyu,” kadını, erkeği ve çocuğuyla birlikte “kırmaktır.” Bilinçli olarak onu yok etmektir. Tarihte yaşanmış nice vahşet vardır da, ancak birkaçı “soykırım” düzeyindedir: Amerikalıların, Kızılderililerin kökünü kurutması; Almanların, milyonlarca Yahudi’yi toplama kamplarında öldürmesi gibi.</p>
				<p class="normal">Irak’ın Kürt asıllı vatandaşlarına karşı sürdürdüğü saldırı, kadınlarıyla ve çocuklarıyla bir “soyu” “kırmanın” işaretlerini veriyor.</p>
				<p class="normal">Her devlet, kendi içindeki silâhlı başkaldırıyı bastırmak amacıyla harekete geçer ve silâh kullanır. Ama bu harekete geçiş kadınları, çocukları ve yaşlıları hiç ayrımsız öldürmekteyse, onların üzerine yangın bombaları atmaktaysa, o zaman, olayın niteliği değişir. Zorunlu bir “kendini koruma”dan çıkarak, “jenosid” özelliklerine varır.</p>
				<p class="normal">Irak’ta Saddam kuvvetleriyle Kürtler arasındaki çatışma, artık bu yönde, bir soykırım doğrultusunda gelişiyor. Ve Türkiye için, “Körfez Savaşı’nın” en zorlu aşaması başlıyor.</p>
				<p class="normal2">Yeninin Eskiliği</p>
				<p class="normal">Körfez Savaşı boyunca “moral değerler” savunuculuğunu elden düşürmeyen Batı, bakalım şimdi ne yapacak? Hani “yeni dünya düzeni” oluşmaktaydı, adalet egemen olacaktı, Başkan Bush, bu yeni düzenin önderliğine hazırlanmaktaydı, vb.</p>
				<p class="normal">Bu “yeni dünya düzeni,” her tutanın elini yakan bir büyük “ahlâk” sorunuyla şimdi karşı karşıya:</p>
				<p class="normal">Bir ülke, kendi halkına karşı “jenosid” uygulamaktaysa, diğer ülkelere “ne yapalım, onun içişleri” deyip görmezden gelmek mi kalıyor? İkinci Dünya Savaşı öncesinde, Alman Nazileri kendi yurttaşları olan Yahudilerin soyunu kırarken, öbür Avrupa ülkeleri ve Amerika, “Almanya’nın içişleri” demişti. Günümüzün “yeni düzeninde,” yeni bir yaklaşım söz konusu mu? Yoksa birkaç diplomatik kınama ile ya da “dostlar alışverişte görsün” misali alınmış önlemle, olay geçiştirilecek mi?</p>
				<p class="normal">Çözüm kolay değil. Irak bu defa sınırlarının ötesine geçmiyor. Kendi yurttaşları içinde, kendi yurttaşlarına karşı, daha doğrusu, silâhlı başkaldırıyı başlatmış vatandaşının silâhsız kadınlarına ve çocuklarına karşı savaş sürdürüyor.</p>
				<p class="normal">O zaman, “yeni dünya düzeni,” ya bir soykırımı durdurmanın önlemlerini bulabilecek ya da, “Benim yeniliğim bu kadar!” diyerek, eskinin devamı olduğunu tescil ettirecek.</p>
				<p class="normal2">Her Tür Olasılık</p>
				<p class="normal">Bunlar, kimileri için “teorik” bir tartışma konusu olabilir. Türkiye için değildir.</p>
				<p class="normal">Türkiye, tüm ekonomisi ile dengelerini altüst edebilecek bir göçle bir anda karşı karşıya gelmiştir. Kadını ve çocuğuyla mermilerden, yangın bombalarından kaçan yarım milyon insana kayıtsız kalmak elbette söz konusu olamaz.</p>
				<p class="normal">Olayın başka boyutları da var:</p>
				<p class="normal">Sınırımızın yanı başında mermiler uçuşurken, bunlardan bâzıları, bilerek ya da bilmeyerek Türkiye’ye de yönelebilir. Türkiye, kendini çatışmanın içinde bulabilir.</p>
				<p class="normal">İnsan, insandır; soy-sop özelliği çağımızın geri planlarda bıraktığı ölçülerdir. Ama bir gerçektir. Saddam kuvvetlerince hedef yapılan kadınlar ve çocuklar, bizim vatandaşımızın önemli bir bölümüyle soydaştır. Dolayısıyla, Türkiye Cumhuriyeti vatandaşları kimliğimizle –soyumuz ne olursa olsun– hepimizin yakınıdır, ortak duyarlılıktır.</p>
				<p class="normal">Türkiye’nin işi gerçekten zordur.</p>
				<p class="normal">“Milli Güvenlik Kurulu”nun 3 Nisan Çarşamba günü basında yer alan bildirisi, bu zorluğun gerçekçi bir ifadesidir. Bu bildiride gelişmelerin doğru bir tanımı yapılmakta, Türkiye’nin kararlılığı dünyaya duyurulmakta ve Irak uyarılmaktadır.</p>
				<p class="normal">Bildiri, Türkiye’nin her tür olasılığı değerlendirmekte olduğu izlenimini bırakmıştır.</p>
				<p class="normal">Özetle, durum ciddidir.</p>
				<p class="normal2">“Çifte Standartlı” Batı</p>
				<p class="normal">Saddam’ın orduları Kuveyt’i işgal ettiğinde Batı “aslan” kesilmişti. Aynı ordular bu kez silâhsız sivilleri hedef aldı. Batı’dan birkaç cılız protesto, birkaç göstermelik girişim, hepsi o kadar. “İnsanın” petrol kadar değer taşımadığı bir defa daha kanıtlanıyor.</p>
				<p class="normal">abd’nin yaklaşımı ise tek kelime ile “harika!” abd, tankıyla, tüfeğiyle, yüz binlerce askeriyle Irak’ı işgal etmiş durumda. Uçak şöyle dursun, kendi izni olmaksızın kuş bile uçurtmuyor Irak’ta. Her şeyi denetliyor ve her şeye karışıyor. Ama Irak yurttaşı, Kürt kadınların ve çocukların öldürülmesi konusunda, ateş altında göçe zorlanan yüz binlerce sivil karşısında, “Irak’ın içişleri...” diyebiliyor.</p>
				<p class="normal">İşin içinde ya bilmediğimiz bir “iş” var ya da çöl sıcağı insanların zihnini bulandırdı: Kuzey Irak’taki sivillere karşı Saddam’ın başlıca silâhını askeri helikopterler oluşturuyor. O her şeyi milimetrik hesaplayan General Schwarzkopf ise, “Hay Allah, Saddam’ın uçaklarını yasaklarken helikopterleri gözden kaçırarak meğer hatâ etmişim” diyor.</p>
				<p class="normal">O bir zamanlar Başkan Bush’un cnn ekranında yere göğe koyamadığı Türkiye’ye abd’nin günümüzdeki yaklaşımı ayrı bir inceleme konusu. Kendi deyişleriyle “staunch ally” (sağlam müttefik) Türkiye’nin tüm dengelerini bir büyük göç tehdit ediyor. Göçün kaynaklandığı topraklar da, göçe yol açan nedenler de, abd ordularının denetimi altında. Ve abd bu olay karşısında tam bir seyirci, bir insanlık suçu işlenirken, sanki bir “tarafsız hakem.”</p>
				<p class="normal">Bush’un öncülüğünü yaptığı “yeni dünya düzeninde,” anlaşıldığı kadarıyla, kural ve paylaşım modeli “ben alayım, ben alayım, ben alayım, gene ben alayım; faturayı sen öde, sen öde, gene sen öde.”</p>
				<p class="normal2">Zor Günler Geliyor</p>
				<p class="normal">Kuzey Irak, Türkiye için geçici değil, kalıcı ve temel bir soruna dönüşüyor.</p>
				<p class="normal">Türkiye, bugün 250 bin dolayında hesaplanan, ilerde milyonu aşabilecek bir göç karşısında. Saddam, Kürt ve Türk kökenli Irak vatandaşlarını Irak’tan çıkarmanın politikaları içinde gözüküyor.</p>
				<p class="normal">Durumda beklenmedik bir düzelme, mucizevi bir iyileşme olmazsa, Türkiye’nin iki farklı yaklaşımı gündeme gelebilir:</p>
				<p class="normal">İlki, bu büyük göçü Türkiye’de barındırmak; bunun olağanüstü maddi yükünü, tüm dengelerin altüst olması pahasına üstlenmek. Irak’ın sınırlarımıza, hattâ topraklarımıza taşıdığı çatışmaları ve güvenliğimize yönelik tehdidini sineye çekmek.</p>
				<p class="normal">İkincisi, sınırımızın yanındaki tampon bölgede göçü tutmak, yüz binlerce sivil Iraklının çevresinde Türk askerleriyle bir güvenlik kuşağı oluşturmak. Böylece, göçmenlerin tampon bölgede barınmasını ve Türkiye tarafından korunmasını sağlamak.</p>
				<p class="normal">Türkiye, sorumluluğunun ve insanlığının gereğini elbette yapacaktır. Bunda kimsenin kuşkusu yok. Ancak hemen belirtelim, her iki yaklaşım da zorunluluğun, hattâ çaresizliğin ifadesidir. Çözüm olmayan çözümlerdir.</p>
				<p class="normal">Özlenilecek yöntemler olmadıkları gibi, bin bir yeni sorun yaratmanın da adayıdırlar:</p>
				<p class="normal">En azından dış dengeler ve çıkarlar var. Türkiye, bu perişan çoluk çocuğun çevresinde bir güvenlik kuşağı oluşturursa, bakarsınız, Saddam’ı Türk işgalinden kurtarmak için, Birlemiş Milletler harekete geçivermiş.</p>
				<p class="sagnormal">7 Nisan 1991</p>
				<p class="normal1">“Timsahın Gözyaşları”</p>
				<p class="normal">Sıradan abd yurttaşı ya da sıradan Avrupa yurttaşı bir hatâ yapmışa benziyor: Şu “yeni dünya düzeni” edebiyatını fazla ciddiye aldılar.</p>
				<p class="normal">Gerçekten “Çöl Fırtınası” harekâtına asker yollayan devletler, gerekçe olarak, kocaman “idealleri” peş peşe açıklamıştı. “Ahlâktan” ve “adaletten” söz edilmişti. Haksızlık bitecek, barış gelecekti. Güçlü olan, güçsüzü ezmeyecekti. Diktatörler devrilecek, zalimler yargılanacaktı. “Yeni dünya düzeni” ufukta belirmekteydi. Bu umutlu düzenin müteahhiti Başkan Bush olacaktı.</p>
				<p class="normal">Amerikalılar ve Avrupalılar bu sözlere büyük ölçüde inandı, işin kötüsü, Irak’ın fukara Kürt insanları da inandı.</p>
				<p class="normal2">Ya da İnandırıldı</p>
				<p class="normal">Fransız yazarı Jean François Khan, şöyle diyor:</p>
				<p class="normal">“Irak’ın kuzeyine ‘Silâhları ele almanın zamanı geldi’ yazılı broşürler yağdırılmaktaydı. Kürtler, Batı’nın hangi ikiyüzlülükleri yapmaya muktedir olduğunu bilmiyordu” (Evenment Dergisi, 11 Nisan 1991).</p>
				<p class="normal">Başkan Bush, Saddam’ı devirmeleri için Iraklılara çağrı üzerine çağrı çıkarmıştı. Amerikan nbc televizyonunun bildirdiğine göre, Kürtleri ayaklandırmak üzere cıa özel bir radyo istasyonu kurmuştu. Bir başka özel radyo, Suudi Arabistan Gizli Servisi’nin kontrolünde yayın yapmaktaydı. “Özgür Irak Radyosu” adını taşıyan bu kurum, isyancı Kürt liderlerine bantlar doldurtmuştu. Savaş süresince İngiliz özel timleri Irak’ın içinde sızarak Kürt direnişçilerle teması sağlamıştı, vb.</p>
				<p class="normal">Sonuç ortada. abd ve Avrupa yurttaşları, Iraklı Kürtlerin felâketini seyrederken şimdi o “yüce idealleri” hatırlatıyor. Washington’un “yanılmaz” kurmayları, Newsweek dergisine, yanıldıklarını itiraf ediyor: “Irak ordusunun tavrı üzerine” yanılmışlardı. Hesaplarına göre, Kürt isyanı başlayınca Iraklı komutanların Saddam’ı devirmesi gerekmekteydi. İsyan, bardağı taşıran son damla olacaktı. Oysa bu komutanlar, başarması halinde isyanın kendilerini de silip süpürmesinden korkmuşlardı. Çareyi, “hepimiz aynı gemideyiz” felsefesiyle, Saddam’ın çevresinde kenetlemekte görmüşlerdi.</p>
				<p class="normal">Kürtler açısından sonuç çok daha acıydı. abd’nin teşviki ve tahrikiyle kitleler ayaklanmıştı. Bu başkaldırı nedeniyle zalim bir göçe sürüklenmişti. Binlerce insan ölmüştü. Sonuç “tehcir”di, “soykırım”dı.</p>
				<p class="normal2">Vicdan Muhasebesi (!)</p>
				<p class="normal">Şu günlerin Batı basını, radyo ve televizyonları, dehşetli bir insan severliğin (!), platonik bir Kürt dostluğunun (!) arabesk örneklerini veriyor. Büyük göçü ve büyük kıyımı önlemek için hiçbir şey yapmamış olmanın paylarına düşen sorumluluğu altındaki Avrupalılar, şimdi vicdanlarını rahatlatmaya çalışıyor. Çözümü, yetersiz yardımları göndermekte, İran’ı ve özellikle Türkiye’yi “kötü ev sahipliğiyle” suçlamakta arıyor. Ve tabii bulamıyor.</p>
				<p class="normal">Fransız televizyonları en trajik sözlerle ve görüntülerle göç olayını naklediyor. Ama bu “göçün” hangi teşviklerin, tahriklerin, nedenlerin uzantısı olduğuna, kimlerin Kürtleri yüzüstü bıraktığına hiç değinilmiyor.</p>
				<p class="normal">Bir zamanların ünlü Le Monde gazetesi, genel yayın müdürü değiştikten sonra kalitesini ve öncü kimliğini kaybetmişti. Irak’taki Kürt isyanı başladığında, Fransız basınının en büyük “teşvikçisi” oldu. Şimdilerde, ciddi bir okul gazetesinin yayınlamayacağı ucuzluktaki göç röportajlarına birinci sayfasında bol bol yer veriyor. Böylece günah çıkartıyor. Kürt göçmenlerin acısından Türkiye’yi Saddam’la birlikte ortak sorumlu tutuyor.</p>
				<p class="normal">İngiliz sky televizyonu ise, bir başka âlem: sky’a göre, Saddam sorumlu bile değil, her şeyin başı, göçmenlere kötü davranan Türkiye.</p>
				<p class="normal">Amerikan yayınlarında daha objektif değerlendirme yapılabiliyor. New York Times, Washington Post, Herald Tribune gibi önemli gazetelerde abd sorgulanıyor. Kürtlerin uğradığı felâkette abd’nin sorumluluğu belirtiliyor. “Kürtleri isyana teşvik ettik, sonra yalnız bıraktık” deniliyor. Yorumların çoğunda, “abd kara savaşını sürdürmeksizin sivil halkı koruyabilirdi; jenosidi ve göçü önleyebilirdi” deniliyor.</p>
				<p class="normal">abd kamuoyunun bu baskısı, Başkan Bush’un göç olayına şimdi biraz daha sorumlu yaklaşmasına –basına göre– yol açıyor. “Daha olumlu, daha duyarlı, daha yapıcı” yaklaşmak. Ama nasıl?</p>
				<p class="normal2">Çözüm Olmayan Çözümler</p>
				<p class="normal">Bir ülkenin diktatörü kendi halkını soykırımın hedefi yapıyorsa ve kendi halkını topraklarından kovuyorsa, uluslararası topluluk, o ülkenin içişlerine müdahale edebilir mi?</p>
				<p class="normal">Bu akademik soruyu, yaşanılan felâkete tercüme edersek şöyle oluyor:</p>
				<p class="normal">Birleşmiş Milletler’in soykırımına ilişkin ilkelerini yorumlayarak, Türkiye, İran, abd ve ötekiler, Irak topraklarına girip Kürt göçmenleri güvenceye alabilir mi? “Güvenlik kuşağı” ya da “güvenlik bölgesi” oluşturabilir mi?</p>
				<p class="normal">Fransa Cumhurbaşkanı ve İngiliz Başbakanı, “Yapamazlar ama yapılabilir” gibisinden yanıtlar veriyor. Bush, zorlanmadıkça adım atmıyor. Bilim çevreleri ihtiyatlı: “İçişlerine müdahale bir kez kabul edilirse, bunun sona gelmez” deniliyor.</p>
				<p class="normal">Bu tür kaygılar nedeniyle, şimdi yeni kavramlara yol açılıyor. İçişlerine “karışmak” değil, “yardımcı olmak” gibi. Ayrımcı “soykırım” olayının her kaideye istisna getirecek bir önem taşıdığı belirtiliyor. “Irak’ta güvenlik kuşağı” düşüncesi, bu yeni kavramlara, anlayışlara dayandırılıyor.</p>
				<p class="normal">Açıkçası, ne yaptığını ve ne yapacağını kimse pek bilmiyor.</p>
				<p class="normal">Ve bu arada, küçücük çocuklar göç yollarında ölüyor, ölüyor.</p>
				<p class="normal2">Türkiye ve Güvenlik Kuşağı</p>
				<p class="normal">Geçen pazarki yazımızda “güvenlik kuşağı” ihtimalinden söz etmiştik. Hafta içinde olaylar bu doğrultuda gelişti. Önce Türkiye, sonra İngiltere, Fransa ve abd, bu yöndeki çözümleri tartışmaya başladı.</p>
				<p class="normal">Bugün gelinen nokta, Kürt göçmenlerin çevresinde bir güvenlik kuşağı oluşturmanın kaçınılmazlığıdır. Böyle bir girişimin uluslar-arası hukuka uygunluğu tartışılıyor ve tartışılacak. Bu, uzmanların bileceği iş.</p>
				<p class="normal">Ancak, hiç kimsenin kendini aldatmaya hakkı yok. Herkesin gerçeği görmesi gerekiyor: Sayıları iki milyona tırmanan göçmenler Irak’ın kuzeyinde ve güneyinde oluşacak iki güvenlik bölgesinde korumaya alınmazsa, acılar ve ölümler artarak devam eder. Bir soykırım, hepimizin gözleri önünde ve ortak sorumluluğumuz altında sürüp gider.</p>
				<p class="normal">Dolayısıyla ya bu çaresiz insanları ölümden sakınacak bir güven çemberini Birleşmiş Milletler üyesi kimliğimizle ve tüm ülkelerin elbirliğiyle kuralım ya da o küçük çocukların acısındaki sorumluluk payımızı bilerek, birbirimizin yüzüne bakalım.</p>
				<p class="normal">Yani, kimse kimseyi aldatmasın. Hele kendi kendimizi hiç aldatmayalım.</p>
				<p class="normal2">“Timsahın Gözyaşları”</p>
				<p class="normal">Acıdır ama gerçektir: Dün gece televizyon haberlerinde izlediğimiz çocuk yüzlerinin bir bölümü bugün artık yok.</p>
				<p class="normal">Gene acı fakat gerçek: Bir süre sonra bu görüntüler de kanıksanacak. Göçmen çocukların ölümü, haber olmaktan çıkacak. “Medeni âlem” kendi günlük ilgilerine, kaygılarına dönecek. Irak ordusuyla çaresizlik arasına sıkıştırılmış milyonlarca insan, yavaş ve sessiz, ölmeye devam edecek. Onlar için hiçbir şey yapamamanın utancı, ölmüş çocuklara yaktığımız ağıtlarla gizlenecek. Gizlenmesine çalışılacak.</p>
				<p class="normal">Hallerinden memnun olduklarında, timsahların gözleri yaşarırmış. Örneğin, karınları tokken ya da keyifleri yerinde, işleri yolundayken, timsahlar bol bol gözyaşı dökermiş.</p>
				<p class="normal">Bunu gören insanlar ise, timsahların üzüntülerinden ağladıklarını sanırmış.</p>
				<p class="sagnormal">14 Nisan 1991</p>
				<p class="normal1">“Çöl Fırtınası” Türkiye’de</p>
				<p class="normal">Yazı yayınlandığında bu konunun aktüalitesi geçmiş olabilir, ama belirtmekte yarar var:</p>
				<p class="normal">Saddam Hüseyin’in Türkiye’ye ulaştırdığı tehdit mesajının, Türkiye’nin kararları üzerinde hiçbir etkisi yoktur; olmamalıdır.</p>
				<p class="normal">Türkiye, kendi topraklarında yer alan üslerin nasıl değerlendirileceğine kendisi karar verir. Bu kararı abd’nin etkilemesine nasıl karşı çıkmışsak, Irak’ın etkilemesine de aynı biçimde karşı çıkarız.</p>
				<p class="normal">Türkiye’ye ait bir kararın niteliği üzerine Türkiye’nin insanları olarak elbette tartışırız. Kendi içimizde farklılaşırız. Gereğinde en sert eleştirileri birbirimize yöneltiriz.</p>
				<p class="normal">Ama bu kararı –biz karara karşı çıkanlardan bile olsak– bir yabancı devletin tehdidine hedef yaptırmayız; onun şantajıyla değiştirmeyiz. Bu nedenlerle, Saddam Hüseyin’in “Türkiye’deki üslerin kullanımına” ilişkin tehdidini, kendisine aynıyla iade etmekteyiz.</p>
				<p class="normal2">Demokrasi-Diktatörlük</p>
				<p class="normal">Çeşitli faktörlerin yanı sıra, “demokrasi” ile “diktatörlük” arasındaki nitel fark savaşa yansıyor: “Tek adam” yönetiminin Irak’ı, açıklığın gücünden de, eleştiri ve özeleştiri mekanizmalarının katkısından da yoksun. Dikta rejimlerinin bünyesinden kaynaklanan korku ve dehşet havasında, yanlışları konuşmak da, düzeltmek de mümkün olmaz.</p>
				<p class="normal">Birinci Dünya Savaşı’nda Hitler’in generallerince ve ordularınca yaşanan trajedi, kendini Irak’ta tekrarlıyor:</p>
				<p class="normal">Buna karşılık, müttefik kuvvetleri, bir alışkanlık haline gelmiş “eleştiri-özeleştiri-öneri” sürecinin nimetlerinden yararlanıyor. Kararların oluşumunda, çokseslilik ve çok yönlü katkı özelliği var. Kararların uygulanmasında ve değerlendirilmesinde ise yanlışların kısa zamanda düzeltilmesi böylece mümkün oluyor. Açıklığın, iletişimin, eleştirinin paha biçilmez katkılarıyla “demokrasinin”, “dikta yönetimine” üstünlüğü Körfez Savaşı’na yansıyor.</p>
				<p class="normal2">TC Nüfus Kâğıdının Bedeli</p>
				<p class="normal">Çöl Fırtınası artık Türkiye’yi de sarsıyor. Geçen hafta belirtmiştik, üslerini saldırı uçaklarına kullandırtan bir ülke, fiilen ve hukuken “savaş tarafı” kabul edilebilir. Türkiye’nin konumu budur. Bu konudaki düşüncelerimizi sık belirttiğimiz için tekrarına lüzum görmüyoruz.</p>
				<p class="normal">Ancak, bir noktanın altını ısrarla çizmekteyiz:</p>
				<p class="normal">Bir insanın cebinde tc nüfus kâğıdı taşıması, onu “süper-insan” yapmaz. Bu nüfus kâğıdı onu taşıyan kişiye kimyasal zehirlere karşı bağışıklık vermez. O insan da gaz maskesine, sığınağa, sokakta dolaşma gerektiren bir görevdeyse özel giysilere muhtaçtır.</p>
				<p class="normal">Olayın bir yönü budur. Öbür yönü ise, “kimyasal saldırı”nın, küçük bir olasılık bile olsa hafife alınamayacağıdır. Irak, füzelere kimyasal başlık yerleştirecek teknolojiden belki yoksundur ama, kimyasal bombaları uçaklardan salıvermek yahut top atışıyla hedefe ulaştırmak her zaman mümkündür.</p>
				<p class="normal">Açıkçası, savaşa açık bir Türkiye, kimyasal silâhlara da göğsünü açmış olmaktadır. Aklın yolu, bu göğsü bir an önce kapatmaktır. Oysa ne gaz maskemiz var, ne de doğru dürüst sığınaklarımız. En acısı, ülkenin sorumluları biraz da Patriot’lara güvenerek konuyu Allah’a emanet etmiştir.</p>
				<p class="normal">Vakit çok geç olmadan, ciddi bir ülkenin ciddi insanları gibi olaya yaklaşmanın mutlak zorunluluğu vardır.</p>
				<p class="normal2">Çöl Fırtınası Kimi Sarsıyor?</p>
				<p class="normal">Savaşın ilk aşamasında bile, Ortadoğu’da çok şeyin değişmekte olduğu görülüyor. Savaş sonrasında birçok “aşina yüzün” tarihe karışacağı, yeni sorunların ve yepyeni tartışmaların Ortadoğu’ya geleceği seziliyor.</p>
				<p class="normal">Filistin sorunu mutlaka çözümlenecek. Savaş sürerken mümkün değil; Saddam iktidarda kalırsa çok zor. Ama savaş sonrasının dengelerinde, İsrail’in anlamsız inadı kendine payanda bulamayacak. Bu olası durumun işaretleri, şimdiden görülüyor.</p>
				<p class="normal">İlk ve İkinci dünya savaşları sonrasında, Balkanlar’da, Orta ve Batı Avrupa’da bunun örneklerini çok izledik.</p>
				<p class="normal">Aslında, bir terslik var; günümüz gerçekleriyle uyumsuz bir olay var: Bir avuç ilkel şeyhin dünyanın en zengin kaynaklarını kendi halklarıyla ve çağın mantığıyla alay edercesine kullanması daha ne kadar sürebilir?</p>
				<p class="normal">Ya da demokrasi ve özgürlük çiçeklerinin açtığı bir zaman kesitinde, diktatörlerin acımasızlığı nasıl yaşayabilir? Bağnazlığın, hoşgörüsüzlüğün, eşitsizliğin bin bir çeşidine insanlar nasıl katlanır?</p>
				<p class="normal">Fırtına dindikten sonra, belki Filistin’de, belki Irak’ta oluşacak yeni anlayışlar, demokrasinin gecikmiş rüzgârını dünyanın bu bölgesinde de estirir.</p>
				<p class="normal2">Din Kavgası Kaçınılmaz mı?</p>
				<p class="normal">Sadece Ortadoğu’da değil, Batı Avrupa’nın içinde de bir önemli tehlike var. İnanç ayrışımlarının bağnazlığa, sevgisizliğe, baskı unsuruna ve kavga aracına dönüşmesi.</p>
				<p class="normal">Böyle bir oluşumda yarar gören çok kimseye, ister Saddam, ister Ortadoğu’nun başka diktatörleri, şeyhleri, kralları olsun, dinsel inançların sömürüsü onlara bir “meşruiyet gerekçesi” sağlıyor. Dinsel ayrışımlardan yola çıkmış özellikler, “beraberlik ve bütünlük” görünümü veriyor.</p>
				<p class="normal">Dolayısıyla, başı sıkışan, inançları sömürmeye başlıyor. En yüce amaca yönelik duygu ve düşünceleri en düşük menfaate âlet ediyor.</p>
				<p class="normal">Doğu’da da, Batı’da da durum farklı değil. Saddam imajı ve Ortadoğu Savaşı, Batı Avrupa’nın bâzı ırkçı ve faşist çevrelerinde kullanılıyor. Yabancı düşmanlığına, dinsel üstünlük iddialarına, her tür sapıklığa malzeme yapılıyor.</p>
				<p class="normal">Ortadoğu’da ise Saddam’ın en büyük derdi, İsrail’i savaşa sokarak olaya bir din kavgası görünümü verebilmek. </p>
				<p class="normal">Bir yanda “üstün beyaz adamın” hastalık övgüsü, diğer yanda “üstün Arap milleti” gerekçesinin dünyaya karşı çarpık kullanımı.</p>
				<p class="normal">Kimilerinin, bütün dünyayı içine sürüklediği bu tuzağa düşülecek mi?</p>
				<p class="normal">Saddam’ların yalnızlaştığı, Hitler özentilerinin alay konusu yapıldığı bir çağdayız. Geçmişin hastalıkları, her gün daha başka örnekleriyle geçmişe terk ediliyor.</p>
				<p class="normal">Çocuklarımıza nasıl anlatacağız?</p>
				<p class="normal">Bu sual, bir İngiliz televizyoncusuna ait:</p>
				<p class="normal">Avrupa ülkelerinin çocukları, bizim çocuklarımız, her gün savaşı yaşıyor. Uçakların dehşetine tanık oluyor, üzerlerine üzerlerine gelen Scud füzelerinin korkusunu duyuyor.</p>
				<p class="normal">Altı yüz bin Amerikan ailesinin çocukları, babalarının, ağabeylerinin eksikliğiyle güne başlıyor. Küçücük yaşlarında ayrılığın acısıyla tanışıyor. Daha bakımsız, daha çelimsiz, ama çok güzel, kara gözlü Irak çocukları. Çoğu, hayatı babalarının uzağında yaşıyor. On yıldır topların gürültüsüyle uyanıyor. Ninni yerine marş dinliyor.</p>
				<p class="normal">Annesini ve babasını gaz maskesiyle görüp korkudan çığlığı basan İsrailli bebekler.</p>
				<p class="normal">Scud’larımız ve Patriot’larımızla, mıg’lerimiz ve B-52’lerimizle, tanklarımız ve toplarımız, zehirli gazlarımız ve gaz maskelerimizle.</p>
				<p class="normal">Gerçekten, biz bu halimizi, çocuklarımıza nasıl anlatacağız?</p>
				<p class="normal">Kendimizi çocuklarımıza nasıl affettireceğiz?</p>
				<p class="sagnormal">19 Kasım 1991</p>
				<p class="normal1">Ekrandaki Öpüşme</p>
				<p class="normal">Şapur şupur, şapur şupur, şapur şupur...</p>
				<p class="normal">Saddam Hüseyin, mağrur ve memnun, yerinden kıpırdamıyor. Iraklı Kürt liderler, şevkle yanına varıp hasretten tükenmiş ve vuslatta dirilmişçesine, Saddam’ın boynuna sarılıyor.</p>
				<p class="normal">Avrupalıları en fazla şaşırtan olay, ne soykırım başlangıcı, ne milyonu aşkın insanın göç yollarına düşmesi, ne de Saddam’la Iraklı Kürt liderlerin anlaşması: Bu liderlerle Saddam’ın “sarmaş dolaş öpüşmelerini” televizyondan izleyen Avrupalılar, gözlerine inanamıyor. O birbirine kırk yıllık dost gibi canı gönülden sarılanlar, –Fransız basının deyişiyle– dünkü “cellat” ve dünkü “kurban” değil mi?</p>
				<p class="normal">Avrupalı, gerçekten anlamıyor.</p>
				<p class="normal">Daha birkaç hafta önce, Saddam’ı devirmek üzere silâha sarılan, insanları ayaklandıran, şehirleri “fethedip” zafer nutukları atan, bu Talabani’ler, Barzani’ler değil miydi? Ya da iki milyona yakın Kürt asıllı yurttaşının üzerine acımasızca saldıran, Napalm bombalarıyla yakıp yıkan Saddam Hüseyin değil de bir başkası mıydı?</p>
				<p class="normal">Şapur şupur, şapur şupur, şapur şupur...</p>
				<p class="normal">Avrupalı, “erkek-erkeğe” öpüşmeye zaten alışık değil. Sakallı-bıyıklı kocaman adamların birbirlerine şevkle sarılıp öpüşmesi, onun yabancısı olduğu bir görüntü. Hele öpüşenler dünün can düşmanlarıysa, çaresi yok, fukara Avrupalı şaşıp kalıyor.</p>
				<p class="normal2">Alan, Satan ve “Yorgan”</p>
				<p class="normal">Avrupa Konseyi’nin toplantısına katılmamız nedeniyle, bu şaşkınlığı yerinde izlemekteyiz. Konsey Genel Kurulu’nda “Zamanı geldi, Kürt devleti derhal kurulmalıdır” tezini şiddetle savunmuş bir Batı milletvekili, “Değerlendirmede bir yanlış yaptık galiba,” diyor. Bir başkası, kafalarındaki şablona ters düşen gelişmeleri, karmaşık teorilerle açıklamaya çalışıyor: Feodal toplulukların anlayışlarını, aşiret ilişkilerinin uzantılarını Avrupa mantığı kavrayamadığından, değerlendirme hatâsına düşülmekteymiş. Gariptir ama, kiminde bir “hayâl kırıklığı” bile seziliyor: “Aslan Avrupa” bir kurtarıcı gibi olaylara el koyacak, sonra eline kalemi alıp yeni haritalar çiziverecekti. Amaç belki yerli yerinde durmakta ama, şimdi yeni koşullar gelişiyor.</p>
				<p class="normal">Saddam rejimiyle Iraklı Kürt liderler arasındaki “ilke anlaşmasından,” alan da, satan da memnun gözükmekte. “1970 tarihli özerklik anlaşmasına” geri dönülünce, her şey düzlüğe çıkacak. Talabani”nin dünya televizyonlarına yaptığı açıklamaya göre, 1970’te öngörülen “özerk Kürt bölgesi” yeniden oluşacak. Iraklı Kürtlerin, öyle bağımsızlık gibi iddiaları da yok; Irak devletinin bir bölümü olarak varlıkları devam edecek. Bir bakıma, bizim “Yorgan gitti, kavga bitti” deyişimiz akla geliyor.</p>
				<p class="normal">“Yorganın” ne olduğu konusunda ise, değişik yorumlar var.</p>
				<p class="normal2">“Saddam Kârlı Çıktı”</p>
				<p class="normal">Dünya basınının ortak görüşü, öpüşme seansının Saddam’a yaradığı şeklinde. Irak televizyonunun bu görüntüleri tekrar tekrar yayımlamasına da dikkat çekiyorlar.</p>
				<p class="normal">Yorumlarda belirtildiğine göre, Saddam’ın en “acil” sorunu, üzerindeki dış baskıyı hafifletmek, ambargoyu aralamak ve Irak halkının hoşnutsuzluğunu gidermek. Böylece, Bush’un bir türlü vazgeçemediği “darbe” olasılığını azaltmak. Öte yandan, “anlaşma” zemininde Kürt göçmenlerin evlerine geri dönmesini, yabancı denetimindeki bölgelerin ortadan kalkmasını Saddam bekliyor. Hiç değilse sürenin kısalacağını umuyor.</p>
				<p class="normal">Anlaşma, Saddam’ın Irak’a kayıtsız şartsız egemen olduğunu da dünyaya kanıtlayacak. Iraklı Kürtler isyandan vazgeçince, ülkenin güneyinde oluşan ve İran’ın desteğine sahip Şii başkaldırısı da gücünü kaybedecek.</p>
				<p class="normal">Nitekim Şiiler “Saddamla uzlaşanlar bizi sırtımızdan hançerledi,” diyor.</p>
				<p class="normal">“1970 Özerklik Antlaşması,” Saddam’a çeşitli yükümlülükler getiriyor. Ancak bunların gerçekleşmesi –geçmişte olduğu gibi– Saddam rejiminin iyi niyetine bağlı. Ayrıca zaman gerektiriyor. Saddam’ın ise her şeyden çok zamana ihtiyacı var. Saddam, şimdi bu zamanı kazanıyor.</p>
				<p class="normal2">Kürt Liderlerin Sorunu</p>
				<p class="normal">Tüm dünyanın önünde Saddam’dan adetâ “af dileyen” bir görüntü yaratan Iraklı Kürt liderler, iki amaç peşinde:</p>
				<p class="normal">İlki, “1970 Antlaşması”nı bu defa “uluslararası garanti altında” ve Kerkük petrol bölgesini kapsayan özelliklerle hayata geçirebilmek. 11 Mart 1970 Antlaşması, Kuzey Irak’ta Kürt nüfusa bâzı ayrıcalıklar sağlamaktaydı. Irak devleti içinde belirli özerklikleri olan bir Kürt bölgesi öngörmekteydi.</p>
				<p class="normal">Nitekim bu Antlaşma uyarınca, beş Kürt asıllı bakan Irak hükümetine girdi; Irak halkının “iki temel milliyetten oluştuğu” (Arap ve Kürt) Anayasa’da yer aldı; özel bir kalkınma planı hazırlandı. Ne var ki, Bağdat hükümetinin “Kürt bölgesine ve Kerkük”e Arap nüfusu yerleştirdiği” gerekçesiyle ayaklanma yeniden başladı. Bağdat, 1974’te tek başına aldığı bir kararla, Dohuk, Erbil ve Süleymaniye’yi “Kürt özerk bölgesi” olarak ilân etti.</p>
				<p class="normal">Kerkük’ün bu bölgeye dahil edilmeyişi, İran tarafından desteklenen Kürt ayaklanmasını şiddetlendirdi.</p>
				<p class="normal">Ne var ki, 1975’te Saddam’ın İran Şahı ile imzaladığı bir sınır antlaşması nedeniyle, İran, desteğini Kürtlerden geri çekti. Bunun üzerine isyan büyük ölçüde bastırıldı ve zaman zaman, mevzi çatışmalarla sürebildi.</p>
				<p class="normal">Kürt liderlerin bugün Saddam’la uzlaşmasında “1970 Antlaşması”na geçerlilik kazandırabilmenin düşüncesi var.</p>
				<p class="normal">İkinci neden, göçmenlerin durumuyla ilgili. Iraklı Kürt liderlerin güç kaynağını, şimdi darmadağınık olmuş bir toplum meydana getiriyor. Kürt toplumunun kendi içindeki hiyerarşi ve aşiret özellikleri, bir Barzani’yi yahut Talabani’yi “lider” konumuna getiriyor.</p>
				<p class="normal">Sosyal yapı günümüzdeki gibi parçalandığında, aşiretler “göçmen kamplarına” dağıldığında, “hiyerarşi” bozulduğunda, tabiatıyla, ortada ne bir güç temeli kalıyor, ne de bundan kaynaklanmış bir liderlik.</p>
				<p class="normal">Dolayısıyla, Iraklı Kürtlerin liderleri, bir an önce eski düzeni kurmak, feodal bağları tekrar güçlendirmek zorunda. Bunun için, göçmenlerin kampları terk edip köylerine ve kasabalarına dönmesi gerekiyor. Dolayısıyla da, Saddam’la “barışmak” gerekiyor.</p>
				<p class="normal2">Sorunlar Devam Edecek</p>
				<p class="normal">Iraklı Kürt liderlerle Saddam arasındaki “ilke anlaşması,” kesin anlaşmaya dönüşse bile, suların durulması beklenemez. Taraflardan biri ihtiyacı olan “zamanı” kazanmak peşinde.</p>
				<p class="normal">Diğeri, kendi “sosyal tabanını” tamire uğraşıyor. “Dün dündü; bugün ise bugün” anlayışı bir anda oluşabilir.</p>
				<p class="normal">Bu arada, “yabancı güçler” işin içinden hiç çıkmayacak. “Antlaşmanın garantörü”, “Iraklı Kürtlerin koruyucusu”, “özerk bölgeler organizatörü” gibi rollerle, Avrupa ve Amerika, Irak’ta uzun süre var olacak.</p>
				<p class="normal">Kimi Batılı, kendi kafasınca yahut kendi hesabınca yeni haritalar önerecek.</p>
				<p class="normal">Olayları Türkiye’ye karşı bir “koz” gibi kullanmak isteyenler mutlaka çıkacak.</p>
				<p class="normal">Tabii başka kaygılar da aynı Batılılarda oluşacak, başka dengelerin de işaretleri belirecek. Son Avrupa Konseyi toplantısında bunların izlerini gördük.</p>
				<p class="normal">“Özerklik”, “oto-determinasyon” gibi kavramları kendi hesabı için kullananlar, bir noktada, bambaşka kaygıların içine girebilmekteydi:</p>
				<p class="normal">Örneğin, Irak’ın güneyindeki “özerk bir bölgede” Şii çoğunluk, o bölgenin “kardeş” İran’a katılmasına karar verse, “oto-determinasyon” hakkını bu yönde kullansa, Batı ne yapacaktı?</p>
				<p class="normal">Ya Kuzey Irak’taki “özerk bir bölge,” kendi kaderini tayin ederken, “Saddam’ın Irak’ıyla, ordusuyla uğraşacağımıza, insanlarının önemli bir bölümü zaten akrabamız olan Türkiye Cumhuriyeti”ne bizim bölgeyi katalım da, rahata erelim,” derse, Avrupa işin içinden nasıl çıkacaktı?</p>
				<p class="normal">“Irak’ı parçalayalım,” derse, Avrupa işin içinden nasıl çıkacaktı?</p>
				<p class="normal">“Irak’ı parçalayalım”, “özerk bölgeler kuralım”, “devletler yaratalım” lafları Avrupa kürsülerinde rahat söyleniyor.</p>
				<p class="normal">Ama bir noktadan sonra, “bozmanın” kolay, “yenisini yapmanın” zor olduğunu herkes fark ediyor.</p>
				<p class="sagnormal">28 Nisan 1991</p>
				</body>
</html>