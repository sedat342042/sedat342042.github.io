<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_12">d) Eskimiş Dış Siyasetle Sözde Yenilik</h2>
				<p class="normal1">Değişimin Cinleri</p>
				<p class="normal">“Pandora’nın Efsanesi”nde, ünlü kutu bir kez açılınca, bütün “cinler” çevreye saçılır. Ve onları yakalayıp eski yerlerine yerleştirmek, kapağı arkalarından kapatmak asla mümkün olmaz.</p>
				<p class="normal">Ortadoğu’da “cinler” dolaşıyor. Hem de çeşit çeşit.</p>
				<p class="normal">Körfez Savaşı sanki bir kapağı kaldırmış ve her düzeydeki “değişimin cinleri” meydana salınıvermiş. Yeni umutlar, yeni korkular, yeni etkenler Ortadoğu’yu çok yönlü değişime sürüklüyor. Yeni kavgalar ve yeni uzlaşmalar uç veriyor.</p>
				<p class="normal">Ortadoğu’nun geleneksel düzenini ve en uzun ömürlü barışını Osmanlılar gerçekleştirmişti. Birinci Dünya Savaşı bu düzeni yıktı. Yerine, Avrupa emperyalizminin öngördüğü düzen kuruldu; haritalar buna göre çizildi. İsrail’in de katılmasıyla düzen son biçimini aldı.</p>
				<p class="normal">Körfez Savaşı’nın yol açtığı yahut hızlandırdığı oluşumlar şimdi bu düzeni değişime zorluyor. Bir yanda, bölgenin iç dinamikleri var. Öte yanda, bu dinamiklerle uyumlu çözümler araştıran abd’nin, yeni düzenin hiç değilse “rejisörü” olmak iddiaları.</p>
				<p class="normal">Kontrollü ve kontrolsüz her türden değişim etkenleri Ortadoğu’da kol geziyor.</p>
				<p class="normal">Irak, kuzeyindeki Kürt başkaldırısı ve güneyindeki Şii ayaklanması arasında talihsiz bir dengede gözüküyor. Yirmi kadar Iraklı “muhalefet grubu” Beyrut’ta toplanıp bölüşüm senaryoları yazıyor.</p>
				<p class="normal">Arap-İsrail sorunu, çoğu Arap’a ve İsrailliye “rağmen” diyalog kanallarına zorlanıyor.</p>
				<p class="normal">Bağnazlığın ve değişmezliğin Suudi Arabistan benzeri kulelerinde, değişimin esintileri ilk kez hissediliyor.</p>
				<p class="normal">Türkiye olarak, yanı başımızdaki değişimi doğru değerlendirip gereğini yapmak, bizim için hayati önem taşıyor.</p>
				<p class="ortayazi">***</p>
				<p class="normal">Siyasette “boşluk” olmaz.</p>
				<p class="normal">Tabiatta olmadığı gibi, siyasette de “boşluk” olmaz. Bir kez boşluk doğmuşsa, başka güçler o boşluğu dolduruverir. Başkan Bush, “Irak’ta bir boşluğun doğmasından ve bunu İran’ın doldurması tehlikesinden” yakınsa bile, gerçek payı vardır. Kuzey’de Kürtler, belki de Türkmenler, Güney’de ise İran’a yakın güçler, bu boşluğu doldurmanın talibidir.</p>
				<p class="normal">Başkan Saddam Hüseyin, Kuveyt’i işgalinin meşruiyet gerekçeleri arasında, “Kuveyt’in suni şekilde yaratılmış, sınırları dışarıdan çizilmiş” bir ülke olduğunu söylemişti. Saddam’ın söylemediği, Irak’ın da bu tanıma uyduğudur. Irak’ın haritası ve oluşumu, Osmanlı topraklarını paylaşan Batı emperyalizminin ve petrol çıkarlarının bir ürünüdür.</p>
				<p class="normal">Şimdi, bir ülke zaten köklü bir bütünlüğe sahip olmamışsa, haritasını tarih değil, yabancılar çizmişse; üstelik bir Saddam olayını ve savaş çılgınlığını, savaş yıkımını yaşamışsa, o ülkede “iktidar boşluğunun” doğması kimseyi şaşırtmaz. Dünya ve Türkiye istese de, istemese de durum budur. Sorun, artık bu boşluğun nasıl ve kimler tarafından doldurulacağıdır.</p>
				<p class="normal">Üç olasılık gözüküyor.</p>
				<p class="normal">1) Saddam yönetiminin en sert yöntemleri –geçmişte yaptığı– kullanarak her iki ayaklanmayı da bastırması. Ancak Saddam yönetimi geçmişteki gücünün çok altında olduğundan, sürekli bir ayaklanma-çatışma-bastırma olayının bundan böyle Irak’ta yaşanması. İçsavaş halinin devamlılığı.</p>
				<p class="normal">2) Ayaklanmalar karşısında merkezin çaresiz kalması, ancak kendini koruyabilmesi: Bu durumda Kürtlerin çoğunlukta olduğu, Türkmenlerin, Arapların içinde yer aldığı bir “federe devletin” Irak bütünü çerçevesinde oluşması. Güney’de İran yanlısı bir siyasal yapılanmanın gerçekleşmesi. Böylece, üç unsurdan (Kuzey, Merkez, Güney) oluşan yeni bir çerçevede Irak’ın varlığını sürdürmesi.</p>
				<p class="normal">3) Ayaklanmaların, Irak merkezini tümden etkisiz kılarak, Kuzey’de ve Güney’de –merkezden ayrı– iki bağımsız devletin daha oluşmasıyla noktalanması.</p>
				<p class="normal">Her üç gelişme de ihtimal dahilindedir. Her biri, Türkiye’nin hayati yararlarını farklı biçimde ve ciddi ölçüde etkileyecek özelliktedir.</p>
				<p class="normal2">Türkiye Tercih Karşısında</p>
				<p class="normal">Bu olasılıkların ışığında, iki yaklaşım mümkündür.</p>
				<p class="normal">İlki, olayların gelişimine kayıtsız kalmak; “ne çıkarsa bahtıma” örneği, izleyici konumuyla yetinmek.</p>
				<p class="normal">Öbürü daha zor olanı, Irak’taki oluşumu şu ya da bu yönde, şu ya da bu ölçüde etkilemek.</p>
				<p class="normal">İkinci yolun seçilmesi halinde, gene iki farklı tercih söz konusu.</p>
				<p class="normal">1) Savaş öncesine ait özelliklerin Irak’ta süreceği varsayımıyla, Türk dış siyasetinin ağırlığını “geçmiş statükodan” yana koyması, Saddam yönetimine mümkün olduğunca destek vermesi.</p>
				<p class="normal">2) Savaş öncesine ait özelliklerin Irak’ta tarihe karıştığı varsayımıyla, Türk dış siyasetinin ağırlığını “statükonun değişmesinden” yana koyması, değişim hareketlerine sıcak bakması.</p>
				<p class="normal">Hemen belirtelim, bu tercihlerin hiçbiri kolay değildir. “Kayıtsız kalmak” dahil, hepsinin riski vardır. Ancak bir “objektif durum” sınırlarımızın yanı başında gelişmektedir, hattâ oluşmuştur. Burada, Türkiye’nin ve bölgenin yararları ya da zorunlulukları, Türkiye’yi bir siyasal tercih yapmaya yöneltmektedir.</p>
				<p class="normal">Irak Kürtlerinin liderleriyle Ankara’da gerçekleşen görüşmeler, böyle bir tercihin işaretidir. Görüldüğü kadarıyla Türkiye, üç temel varsayım üzerine politikasını bina etmektedir:</p>
				<p class="normal">1) Merkezi Irak hükümetinin, ülke kuzeyine artık egemen olamayacağı, ya sürekli bir içsavaşın yaşanacağı ya da egemenliğinin tümden kaybedileceği;</p>
				<p class="normal">2) Saddam rejiminin ayakta kalması halinde bile Türkiye’ye ciddi zarar verebilecek bir güçten artık yoksun olacağı;</p>
				<p class="normal">3) Irak Kürtlerine “anlayış göstermekle” Türkiye’nin, geçmişte kendisine karşı kullanılmış bir olguyu şimdi kendi yararına etkileyeceği.</p>
				<p class="normal">Bu varsayımlar çerçevesindeki “iyimser” beklenti şöyle gözüküyor:</p>
				<p class="normal">Kuzey Irak’ta zaten ve Türkiye’nin iradesi, etkisi dışında, yeni bir egemenlik biçimleniyor. Türkiye’nin doğru tercihlerden hareketle geliştireceği iyi niyetli yaklaşımlar söz konusu biçimlenmede iki milyon Türkmen’in de yer almasını, geleceğe dönük dostluk ilişkilerini kolaylaştırabilir.</p>
				<p class="normal2">Hesap Doğru mu?</p>
				<p class="normal">Türkiye’nin bu hesabı, hesabın temelindeki varsayımlar ölçüsünde doğrudur ya da yanlıştır:</p>
				<p class="normal">1) Ankara’daki görüşme ve yeni yaklaşım, Türkiye’yi Saddam rejiminin indinde başlıca “tehlike” konumuna getirir. Eğer Saddam rejimi yeniden duruma hâkim olup eski gücüne kavuşursa, Türkiye’nin hesabı yanlıştır. Saddam rejimi gerçekten tükenmişse, hesabın bu bölümü doğrudur.</p>
				<p class="normal">2) Kuzey Irak’taki gelişmenin yeni bir yapılanmayla sonuçlanması söz konusudur. Türkiye’nin “anlayışlı yaklaşımı” nedeniyle bu yeni yapılanma Türkiye’yle kalıcı dostluk temellerinde gelişirse, hesap doğrudur. Yok eğer yeni oluşum zaman içinde tahrik ve düşmanlık örnekleri verirse, başlangıçtaki hesap yanlıştır.</p>
				<p class="normal">3) Nihayet, objektif bir tahlil çerçevesinde şunu da görmek gerekir:</p>
				<p class="normal">Türkiye, Kuzey Irak’taki oluşumu belirlemek gücüne sahip değildir. Ancak oluşumun sonuçlarını bir ölçüde etkilemek, kendi politikasını bu olası sonuçlara akıllıca uyarlamak olanağına sahiptir.</p>
				<p class="normal">Dolayısıyla, Türkiye’nin hesabı “yanlış” bile olsa, Kuzey Irak’taki yeni oluşumla ilişkileri bakımından Türkiye için durum pek değişmiyor:</p>
				<p class="normal">Bu oluşum, Türkiye’ye karşı bir tahrik ve düşmanlık kaynağına ilerde dönüşecekse, Türkiye başlangıçta yakınlık göstermiş olsa da dönüşür, olmasa da dönüşür. Ankara’nın hesabı, yakınlık gösterilmesiyle düşmanlık olasılığının azalacağıdır.</p>
				<p class="normal">Başka bir deyişle, Türkiye, tercihini “dostluk” kulvarlarında aramaktadır. Bu tercih, çağın ve günün gerçeklerine, havasına ters değildir.</p>
				<p class="normal2">Bir Dönüm Noktası</p>
				<p class="normal">Görüldüğü kadarıyla, Irak’ın Saddam macerası şimdi bu talihsiz ülkeyi bölünmenin eşiğinde gezdiriyor. Ankara, Irak bütünü içinde federatif bir yapılanmayı, ülkenin kuzeyi için “öncelikli olasılık” görüyor. Bu yeni oluşuma kayıtsız kalmak yerine, ona iyi niyetle yaklaşmanın işaretini veriyor.</p>
				<p class="normal">Bu anlaşılabilir bir dış siyaset tercihidir. Sonucunun, temelindeki iyi niyeti utandırmaması, hem bölgenin hem de Türkiye’nin yararına olur.</p>
				<p class="sagnormal">17 Mart 1991</p>
				<p class="normal1">“Büyük” Olabilmenin Bedeli de Vardır</p>
				<p class="normal">Önce, “sorun”un değişik unsurlarını ve özelliklerini dikkatle belirlemek gerekiyor:</p>
				<p class="normal">Eski “Sovyetler Birliği”nin tarih boyutundaki mirasçılığına özenen Rusya, “çarlık” politikalarının hayâlleri içinde gözüküyor.</p>
				<p class="normal">“Orta Asya Cumhuriyetleri”, “Kafkas Cumhuriyetleri” gibi tanımlarla anılan “İslam-Türk” özellikleri taşıyan devletlerde belirsizlik sürüyor:</p>
				<p class="normal">Bu yeni bağımsız devletlerin çoğunda, “tek parti” rejimi fiiliyatta geçerliliğini koruyor; gene çoğunda, eski rejimin temsilcileri iktidarı ellerinde tutuyor. Bunların bâzılarında var olan yönetimlerin yaşayıp yaşayamayacağı değil, ne zaman düşeceği tartışılıyor. Tacikistan’ın komünist hükümeti, sokak gösterileri karşısında çaresizlik sergiliyor; kimine göre, “gün sayıyor.” Kazakistan ve Özbekistan rejimlerinin de fazla gecikmeden düşeceği öne sürülüyor. Dünya basınındaki yaygın görüş, bunların yerini bir tür “İslam cumhuriyetinin” alacağı şeklinde. Basın daha çok, oluşacak İslam cumhuriyetlerinin “aşırı-köktenci” özellik mi taşıyacağını ya da Tacik muhalefetinin önderi ve İslam hukuk bilgini Turahanzade gibi, Taşkent Müftüsü gibi “ılımlı” dincilerin mi iktidara geleceğini tartışıyor.</p>
				<p class="normal">Azerbaycan cephelerde yenilgiye uğrarken, kendi içinde iktidar kavgası veriyor.</p>
				<p class="normal">Elli yıldır Moskova’ya bağımlı yaşamış Orta Asya ve Kafkas ekonomilerinden, peş peşe “imdat” işaretleri yükseliyor.</p>
				<p class="normal2">Ermenistan Ne İstiyor?</p>
				<p class="normal">Ermenistan, “mazlum Hıristiyan milleti” görünümünün Batı indinde kendisine sağladığı krediyi kullanmaya, bir bakıma istismara çalışıyor.</p>
				<p class="normal">Ermenistan, ölçüyü kaçırmanın, Batı’nın başka büyük çıkarlarına zarar vermenin, krediyi tüketmenin eşiğinde geziniyor. Ama belirtmek gerekir ki, oyunu ustaca oynuyor. Tarihten çağrışımlar yaparak, bunların bir bölümünü abartıp istismar ederek kendini “İslam-Türk tehdidi” altında gösteriyor. Bölgedeki kargaşadan, herkesin kendi sorunuyla uğraşmasından, özellikle Azerbaycan’ın iktidar kavgalarından ve güçsüzlüğünden sonuna kadar yararlanıyor. Böylece, bir yayılma ve işgal savaşını sürdürebiliyor. Hedef çok açık: Barış masasına oturulduğunda, geniş bir bölgeye fiilen egemen olmak ve bunun sadece bir bölümünü iade ederek, önemli bölümüne artık sahip çıkmak.</p>
				<p class="normal">Uluslararası hukuka aykırı; agik, vesaireye ters; barışçı “yeni düzenle” alay ediyor; insan haklarını çiğniyor... Ermenistan’ın işgal savaşıyla ilgili söylenebilecek bu ve benzer sözlerin hepsi doğru. Ama aynı şeyler, Amerika’nın Vietnam’da, Sovyetler’in Afganistan’da, İsrail’in Batı Yakası ve Gazze’de yaptıkları için de geçerli. Sırbistan’ın, Hırvatistan ve Bosna-Hersek’ten kaptığı topraklar da aynı çaresizliğin kurbanı. Çoğu durumda, yapılanlar, yapanın yanına kâr kalıyor.</p>
				<p class="normal2">“Büyük Oynamanın” Bedeli</p>
				<p class="normal">Türk-İslam özellikli cumhuriyetlerin dertleri ve Ermenistan’ın Azeri topraklarına girişi, malûm, öncelikle Türkiye’yi zorluyor.</p>
				<p class="normal">Bunun çok açık birkaç nedeni var:</p>
				<p class="normal">1) Ermeni saldırganlığı, kendi dengesizliği nedeniyle ya da dışarıdan güdümlenerek Türkiye’ye yöneltilebilir. Türkiye’nin sınırlarında olay çıkartabilir. Türkiye karşılık vermeye zorlanabilir. Böylece, istismara elverişli bir durum Türkiye aleyhine oluşabilir; Batı’yla ilişkilerimizde ciddi sorunlar çıkabilir, vb.</p>
				<p class="normal">2) Türkiye, İslam-Türk özellikli devletlerle iddialı bir açılımın eşiğindedir. Bunun siyasal ve ekonomik altyapısını oluşturmaya çalışmaktadır. Benzer iddiayı taşıyan İran’la rekabet halindedir.</p>
				<p class="normal">Ne var ki, sadece güzel sözler söylemek, “iyi niyet” ve “kardeşlik” beyanında bulunmak, “büyük” olmaya yetmiyor...</p>
				<p class="normal">“Büyüklük,” zorlu sınavlar vermeyi, “kararlılık” sergilemeyi, güven sağlamayı da gerektiriyor.</p>
				<p class="normal">3) Dolayısıyla, Türkiye “büyüklük iddiasıyla” uyumlu biçimde Ermeni saldırganlığına karşı çıkarsa, bunun Batı’da istismarı ve Türkiye’nin Batı’daki imajının, yararlarının zedelenmesi ihtimali var.</p>
				<p class="normal">“Büyüklük iddiasıyla” uyumsuz biçimde etkisiz bir politika sergilenirse, bu defa, Türk-İslam özellikli devletlerde Türkiye’nin ciddi prestij ve dolayısıyla yarar kaybı söz konusu. İyi niyet ve kardeşlik beyanıyla dış etkinliğin kazanılamayacağı, bir kez daha görülmüş olacak.</p>
				<p class="normal">Bir bakıma, kurulması zor bir denge. Ama hele “büyük devlet olmak” iddiası bir edebiyattan ibaret değilse, bu dengeyi büyüklüğün kuralları çerçevesinde kurmak gerekiyor.</p>
				<p class="normal2">Ne Yapılabilir?</p>
				<p class="normal">Her şeyden önce, tarihsel Ermeni-Türk çağrışımlarının Batı kamuoyundaki istismara açık özelliklerini bilmek, değerlendirmek, ancak bunun tutsağı olmamak gerekir. Kaldı ki Türkiye, geçmiş dönemdeki olayların kendi payına düşen yanlışlarını görmüş ve bunları değişik ortamlarda açıklamış, kabullenmiş bir ülkedir.</p>
				<p class="normal">Tarihi, bir “saplantıya” dönüştürmek ve en haklı, en dengeli adımlardan bu saplantı nedeniyle geri durmak, hele “büyüklük iddiasındaki” bir dış siyasette kesinlikle olmaz.</p>
				<p class="normal">Elbette dengeli, dikkatli şekilde, ama Türkiye’nin Ermeni saldırıları karşısındaki kararlılığını ve henüz ortalarda gözükmeyen caydırıcılığını mutlaka duyurmak gerekir.</p>
				<p class="normal">Bu nasıl sağlanabilir?</p>
				<p class="normal">Ermenistan’ın Azeri topraklarını işgali karşısında Türkiye’nin politikası bir alanda hayli başarılı oldu: Olayın uluslararası kurumlara taşınmasında, abd’nin, nato’nun ve diğerlerinin “kınama” mesajlarında bizim payımız var. Var da, dış siyasette bu tür “kınamaların” pek fazla etkisi bulunmadığı, kınamaların biraz da “usulen” yapıldığı malûmdur. Nitekim olayların gelişmesi de, kınamaların ancak sınırlı bir gücü olduğunu gösteriyor.</p>
				<p class="normal2">Az ve Öz Konuşmak</p>
				<p class="normal">Görebildiğimiz kadarıyla, Türkiye’nin genel yararlarını gözeten, lüzumsuz tehlikelerden Türkiye’yi uzak tutan, Kafkaslar’da ve Orta Asya’da “etkinlik iddiamızla ters düşmeyen, Azerilerin çiğnenmiş haklarına ve bölge barışına sahip çıkan” bir yaklaşım, çok özet ve çok net birkaç özellik taşımak durumundadır:</p>
				<p class="normal">Türkiye’nin, Azerbaycan’dan ya da bir başka ülkeden gelen ve gelecek olan “yardım ve işbirliği” taleplerinin, “bu taleplerin uluslararası hukukun ve barışın kuralları içinde karşılanır olmaları koşuluyla” ve “Türkiye’nin dış yararlarına uygun görülmeleri koşuluyla” olumlu yanıtlar alacağını, dünyaya ve ilgili devletlere açıklayabilir.</p>
				<p class="normal">Fazla lafı uzatmadan ve kendini tekrar etmeden... Neyi yapıp neyi yapmayacağımızın taahhütlerine peşinen gitmeden.</p>
				<p class="normal">Söz konusu özet açıklama, şu anlama gelir:</p>
				<p class="normal">Örneğin Azerbaycan’ın, Nahçıvan’ın, “uluslararası hukuk ve barış kurallarıyla sınırlı” talepleri resmen gelirse, –kendi menfaati de buna uygunsa– Türkiye bunları olumlu karşılayabilir.</p>
				<p class="normal">Bu çerçevedeki talepler, teorik olarak şöyle düşünebilir:</p>
				<p class="normal">Ekonomik yardım; gıda ve sağlık malzemesi yardımı; askeri yardım; ekonomik işbirliği anlaşması; güvenlik anlaşması, vb.</p>
				<p class="normal">Bunlar, hemen her ülkenin, başkalarıyla yaptığı anlaşmalardır.</p>
				<p class="normal">Amerika’nın İsrail’e, Türkiye’ye askeri yardımda bulunması ne kadar doğalsa, çeşitli güvenlik anlaşmaları ne kadar doğalsa, uluslararası hukuka uygunsa, Türkiye’nin de Azerbaycan’la ve Nahçıvan’la gerçekleştireceği bu tür anlaşmalar aynı ölçüde doğal olacaktır; hukukun, barışın kurallarına uygun olacaktır.</p>
				<p class="normal">Böyle bir yaklaşım, Ermeni saldırganlığını bir ölçüde sınırlayacak etkiler yaratabilir. Türkiye’yle güvenlik anlaşması gerçekleştirmesi söz konusu olan ya da bunu gerçekleştiren ülkenin topraklarına, o kadar da kolay saldırılmayabilir; yoğun askeri malzeme yardımı, Azerilerin silâh dengesini kurmasına katkı getirebilir, vb.</p>
				<p class="normal2">Riski Yok mu?</p>
				<p class="normal">Bunun yapılması halinde, Batı kamuoyunda istismarına çalışılması, bâzı dostlarımızın sıradan uyarıları gündeme gelebilir. Bu da doğaldır.</p>
				<p class="normal">Ama doğal olmayan, büyüklüğün gereği yapılmaksızın, başkalarının sizi “büyükten” saymasını beklemektir.</p>
				<p class="sagnormal">24 Mayıs 1992</p>
				<p class="normal1">Kerameti Kendinden Menkul Dış Politika ve Bosna-Hersek</p>
				<p class="normal">Ne kadar da başarılı bir dış politikamız var, değil mi?</p>
				<p class="normal">Bakınız, Kıbrıs davamızın haklılığını dost-düşman herkese nasıl da kabul ettirdik... Avrupa’daki müttefiklerimiz, Ortadoğu’daki Müslüman kardeşlerimiz, 1992’de 1 milyar 100 milyon dolar kredi ve yardım sağladığımız “Türki” cumhuriyetlerimiz. Kuzey Kıbrıs Türk Cumhuriyeti’ni resmen tanımak için sıraya girmiş durumda.</p>
				<p class="normal">Sadece onlar mı? Ebedi ve ezeli dostumuz abd, Birleşmiş Milletler’in Kıbrıs’ı Yunan tarafına bağışlayan kararı uğruna her tür çabayı sarf etti ama, sakın inanmayın: O da politikalarımızın hayranı, Kıbrıs davamızın tasvipkârı, “taktik olarak” karşı görünüyor.</p>
				<p class="normal">Bütün Batı Avrupa bizi destekliyor: Avrupa Topluluğu’na bizi almayacaklarını söylüyorlar, üstelik Avrupa Parlamentosu’nda, Türkiye’nin güneydoğusunu Türkiye’den ayrı sayan kararlar çıkarıyorlar ama, bunu neden yapıyorlar?</p>
				<p class="normal">Hiç kuşkusuz, Türkiye’yi çok sevdikleri için ve hükümetimizin, dış politikamızın destekçileri oldukları için.</p>
				<p class="normal">Ermenistan’a elektrik satmak üzere anlaşma yapıp sonra dost ve kardeş Azerbaycan’ın sert notası ve vetosu üzerine imzamızı görmezden gelmemiz, tüm Avrupa’da “kararlı dış politika örneği” olarak hayranlık uyandırdı.</p>
				<p class="normal2">Avrupa’ya Aşkımızı Kanıtladık</p>
				<p class="normal">Batı Avrupa’yla bütünleşmek için, Batı Avrupa Birliği’nin “oy hakkından yoksun, ortak savunma güvencesinden yoksun” şerefli bir “ikinci sınıf üyeliğini kabullenmemiz, Avrupa için ne özverilere katlanabileceğimizi kanıtladı. Yunanistan hasetinden çatladı.</p>
				<p class="normal">Böylece, “kendin pişir, kendin ye” misali, kendi dış politika başarılarımızı kendimize anlata anlata bugünlere ulaştık. Ne kadar başarılı olduğumuzu, tüm dünyanın bize hayran kaldığını, büyüklerimizden bol bol dinledik. “Kerameti kendinden menkul” dış politikamız sayesinde, “büyükler” arasında sayıldığımıza bile inanır olduk.</p>
				<p class="normal">Hele Bosna-Hersek’teki din kardeşlerimize getirdiğimiz engin ve etkin katkılar var ya, inanınız, tüm Avrupa’da dillere destan oldu. “Türkiye’nin hükümeti meğer ne güçlüymüş, ne kararlıymış, Bosnalı dindaşlarına ne de bağlıymış” diyorlar da, başka hiçbir şey demiyorlar.</p>
				<p class="normal2">Bosna İçin Karar Saati</p>
				<p class="normal">Sırbistan’da bugün cumhurbaşkanı seçimi var. Her bakımdan olağanüstü bir seçim bu, tümüyle olağandışı koşullarda gerçekleşiyor:</p>
				<p class="normal">Bir yanda, Sırp liderlerin “savaş canisi” ilân edilerek uluslararası bir mahkemece yargılanmaları talepleri var. Aynen İkinci Dünya Savaşı bitiminde, Nazi liderlerinin Nürnberg’te yargılanıp cezalandırılması gibi. abd Dışişleri Bakanı Eagleburger, Sırbistan Cumhurbaşkanı Miloseviç’in, Bosna’daki Sırpların lideri Karadziç’in ve Sırp Komutanı General Mladiç’in de isimlerini vererek, soykırım sorumlularının “... insanlığa karşı suçlarından ötürü” yargılanmalarını talep ediyor.</p>
				<p class="normal">Öte yanda, “seçimin sonucuna göre,” Batı Avrupalıların nihayet daha etkin önlemler alabileceği belirtiliyor.</p>
				<p class="normal">Gene seçim sonucunun, Bosna’daki vahşeti bu kez Kosova, Sancak ve Makedonya’ya taşıyabileceği söyleniyor. Yani, bir Balkan savaşını başlatacağı.</p>
				<p class="normal">Seçimin görünürdeki konusu cumhurbaşkanını belirlemek; iki aday arasında, yani mevcut Cumhurbaşkanı Miloseviç ile, ona rakip olan şimdiki Başbakan Paniç arasında tercih yapmak.</p>
				<p class="normal">Seçimin özü ise, Bosna’daki vahşetin ve işgalin devamına ilişkin: Miloseviç tercihi, bugünkü durumun benimsenmesi anlamına. Paniç ise, savaşa son vermeyi ve Bosna’da “yaraların sarılmasını” savunuyor.</p>
				<p class="normal2">Açık Oy, Gizli Sayım</p>
				<p class="normal">Barış yanlısı Paniç kazansa bile sorunların kısa sürede çözümü beklenemez. Ancak, kazanması uzak ihtimal olarak niteleniyor. Yanlış anlaşılmasın, bütün gözlemciler Paniç’in daha fazla oy toplayacağını belirtiyor da, sandığa giren oyların “renk değiştirerek” sandıktan çıkmasından çekiniliyor:</p>
				<p class="normal">Genel kanı, terör yöntemleri uygulayan mevcut rejimin, her yola başvurup, her baskıyı yaparak, oyları bizzat sayıp sandık sonuçlarını “kendine göre” toplayarak “zaferini” ilân edeceği... Bunun belirtileri şimdiden görülüyor. Sırp rejimi, ülke içinden ve dışından çok zorlanması nedeniyle, “ikinci adayı” kabullenmek zorunda kaldı. Başbakan Paniç, zorlu bir hukuk mücadelesi sonucunda ve seçime sekiz gün kala resmen aday olabildi:</p>
				<p class="normal">Önce, Paniç’in adaylığı seçim kurulu tarafından reddedildi. Gerekçe, son on iki ayın tamamında Yugoslavya’da bulunmamış olmasıydı. Yargı önündeki bir dizi başvuru sonucunda, daha önemlisi, öğrenci gösterilerinin ve muhalefet boykotunun tehdidi karşısında, adaylık kabul edildi. Sonra, bu rakip adayın halka ulaşmasını önlemenin yöntemleri devreye sokuldu. Sırbistan’ın devlet denetiminde ve sansürcüler yönetiminde olan televizyonu, haberlerinde bol bol Miloseviç’i övüp Paniç’i küçültürken, Paniç’in seçim reklamlarına da engeller çıkardı: “İki yıl önce, Miloseviç bize işlerin daha iyi gideceğine söz vermişti” diye başlayan reklam filmi geri çevrildi. Bunun üzerine, “iki yıl önce, bize söz verilmişti”ye reklam filmi dönüştürüldü. Ve sansür kurulunca gene reddedildi. Sonunda, “iki yıl önce, biz oy vermiştik,” sözcüklerine indirgenen reklam filmi, televizyonda gösterilebildi.</p>
				<p class="normal2">Karanlık Senaryolar</p>
				<p class="normal">Sırbistan’ın enflasyon oranı yılda yüzde 28.000 (yirmi sekiz bin)... İşsizlik yüzde 40 düzeyinde. Yokluk, savaş ve tüm dünya tarafından suçlu ilân edilmek.</p>
				<p class="normal">Serbest seçim yapılması halinde, cumhurbaşkanı tarafından “yabancı sahiplerinin hizmetinde” diye nitelenen Paniç’in kazanması muhakkak gözüküyor ama böyle bir sonucun bu kez Sırpların kendi aralarındaki bir içsavaşa yol açacağı belirtiliyor:</p>
				<p class="normal">Paniç’in verdiği sözlerde durması ve dünya ile barışması için, Bosna’daki ve Hırvatistan’daki Sırp milislerden desteği çekmesi gerekiyor. Oysa böyle bir davranışın tartışması bile, Sırpları şimdiden ikiye bölüyor. Önemli bir kesit, bu “ihanetin” ancak savaşla temizleneceği görüşünde. Belgrad’ın siyaset ve basın çevrelerinde bir “Batı müdahalesinden” çok, Sırplar arasındaki içsavaş ihtimali ciddiye alınıyor.</p>
				<p class="normal">Cumhurbaşkanı ve soykırımın siyasal mimarı Miloseviç’in şu ya da bu şekilde kazanması, Bosna-Hersek’te çözümsüzlüğü getiriyor. Ayrıca, böyle bir zaferin Sırp “şahinlerine” ve “Büyük Sırbistan” idealine güç katarak, Kosova, Sancak ve Makedonya’da “etnik temizlemeyi” başlatacağı belirtiliyor.</p>
				<p class="normal2">Göz Göre Göre</p>
				<p class="normal">Batı müdahale edecek mi, etmeyecek mi? Seçim sonucu, durumu değiştirecek mi, değiştirmeyecek mi? Elimizden geleni yaptık mı, yapmadık mı?</p>
				<p class="normal">Bu sualler soruladursun, “kurtarılacak” bir Bosna da, Bosnalı da kalmayacak bu gidişle.</p>
				<p class="normal">Mucize kabilinde bir “ateşkes” ilân edilse bile, Bosna’nın Müslüman kesimi zaten topraklarından, köylerinden çıkarılmış, kasabalarından uzaklaştırılmış durumda. Oralarda şimdi Sırp egemenliği var.</p>
				<p class="normal">Ölenler ise geri gelmez.</p>
				<p class="normal">İspanyol generallerinin önce seçim sonuçlarına ve meşru hükümete isyan edip, ardından Hitler’i yardıma çağırarak İspanya halkını katletmesine dünya bir zamanlar seyirci kalmıştı. Sonra, Alman faşistlerinin Yahudileri öldürmesini seyretti. Günümüzde ise, Sırpların Bosna’da “etnik temizleme” yapmasını dünya seyrediyor. Değişen bir şey yok.</p>
				<p class="normal">Peki, biz ne yapmaktayız?</p>
				<p class="normal">“Ambargo” tek taraflı çalışıyor. Sırplar, Yunanistan ve Bulgaristan üzerinden silâh da alıyor, petrol de getirtiyor. Silâh tacirleri, malûm, ambargo, sınır tanımıyor.</p>
				<p class="normal">“Ambargoya rağmen” Bosna halkına silâh gönderemezdik, yanlış olurdu, diyelim; kendileri isterlerse silâh satın almak için kullanacakları maddi kaynak onlara sağlanamaz mıydı?</p>
				<p class="normal">Ya da, Batı’nın Türkiye’den başka alanlardaki bâzı destek taleplerine karşılık, biz de Batı’dan, Bosna halkının korunmasını, savunulmasını isteyemez miydik?</p>
				<p class="normal">Bunları “büyüklerimiz,” bizden daha iyi bilir, daha iyi düşünür. Malûm, kendileri son derece başarılı bir dış politikanın sahibidirler. Bize inanmıyorsanız, kendilerine sorunuz. Ne kadar başarılı olduklarını anlatsınlar.</p>
				<p class="sagnormal">20 Aralık 1991</p>
				<p class="normal1">Türkiye’nin Yararı Nerede?</p>
				<p class="normal">İnsan, özünde barışçıdır. Kimse savaş istemez. Buna rağmen, savaşlar çıkar. Demek ki, sadece barıştan yana ve savaşa karşı olmak yetmiyor. Barış isteyenlerin, barışın “gereğini” yapmaları lâzım. Savaş nedenleri belirlenip ortadan kaldırılmıyorsa, savaşa karşı olmanın bir iyi niyet ifadesinden başka anlamı yok.</p>
				<p class="normal">Ortadoğu’daki son savaş neden çıktı? Yeni bir savaş hangi nedenlerden kaynaklanabilir?</p>
				<p class="normal">Bölgeyi geleceğin savaşlarından saklayabilmek için, önce bu tahlili doğru yapmak gerekir.</p>
				<p class="normal2">Savaş Olmasın da ya Ne Olsun?</p>
				<p class="normal">Ortadoğu’da savaş çıkması için tüm koşullar var. Son felâketi onlar yarattı. Yerli yerinde bırakılmaları durumunda benzer bir felâketi gelecekte de yaratırlar. Koşullar değişmedikçe, sonuçlar da değişmez.</p>
				<p class="normal">Her şeyden önce, bölgede bir “Filistin sorunu” yaşanıyor. Bununla bağlantılı olarak “İsrail sorunu.” Bölgedeki ülkelerin hemen hepsi, İsrail devleti, onun sınırlarını ve var olma hakkını tanımıyor. İsrail ise, Filistinlilerin var olma hakkını tanımıyor, onların topraklarına el koyuyor ve bir işgalci kimliğini büyük ölçüde sürdürüyor. Tek başına bu “Filistin-İsrail sorunu” bile, sürekli bir bunalım, hattâ savaş kaynağı.</p>
				<p class="normal">Ortadoğu, gelir adaletsizliğinin inanılmaz boyutlarda yaşandığı bir bölge. Bir ülke çok yoksulken, komşusu çok zengin olabiliyor. Çalışkanlık, birikim nedeniyle değil, tamamen “talih” olayı. Sınırlar çizilirken, o dönemin egemen gücü olan Avrupa, kendi petrol hesaplarına göre bir siyasal coğrafya yaratmış. Dünyanın, “kendi içinde en eşitsiz bölgesi” böylece oluşmuş.</p>
				<p class="normal">Güvensiz ve eşitsiz bir bölgede eline para geçen ne yapar? Hele demokratik kurumlardan yoksunsa, bunu çok büyük ölçüde silâha yatırır. Irak’ın yaptığı gibi. Petrole ödenmiş paraları silâh satarak geri almaya hazır ölüm tacirleri için, Ortadoğu inanılmaz güzellikteki bir pazar. Bölge, dünyanın en büyük silâh depolarından biri konumunda.</p>
				<p class="normal">Ortadoğu, diktatörlüklerin, krallıkların, şeyhliklerin, emirliklerin mekânı. Feodal yapılarla bağnazlık iç içe yaşıyor. Çoğulculuğun, birbirini denetleyen ve dengeleyen farklı güç merkezlerinin olmadığı bu toplumlarda, Saddam benzeri maceracılar daha kolay ortaya çıkıyor.</p>
				<p class="normal">Bu özellikleri taşıyan, bu koşulları yaşayan bir Ortadoğu’da, savaş olmasın da ne olsun?</p>
				<p class="normal2">Türkiye Ne Yapabilir?</p>
				<p class="normal">Her şeyden önce, zihinlerimize yerleştirilmiş bâzı kalıplardan kurtulmak gerekiyor:</p>
				<p class="normal">Türkiye, Ortadoğu’da bir seyirci değildir, olamaz. Tam aksine, hem tarihsel bağlarıyla hem de ortak inanç özellikleriyle, Ortadoğu’yu en yakından izlemesi, etkilemesi gereken bir konumdadır. Türkiye Ortadoğu’yla ilgilenmekte hedef yapılmışsa, kimsenin kuşkusu olmasın, bu, Batı emperyalizminin tarihsel bir tercihidir. Ortadoğu’nun ilkel yönetimleri de, bu yönetimleri kullanarak Ortadoğu’yu sömürenler de Türkiye’yi mümkün olduğunca bölgenin dışında tutmak istemiştir. Türkiye’yi bir “yabancı” konumuna indirgemiştir.</p>
				<p class="normal">Ortadoğu’yla çok yakından ilgilenmek ve barışın, diyaloğun kanallarından onu etkilemek, Türkiye’nin bölgeye karşı, Ortadoğu’nun insanlarına karşı görevidir. Hem bölgenin ve Türkiye’nin, hem de barışın yararınadır.</p>
				<p class="normal">Türkiye’nin olumlu bir işlev taşımasının önkoşulu budur; zihinlerimize 1920’ler Batı emperyalizminin yerleştirdiği kalıpları kırıp atmaktır. İkinci önkoşul, bir doğru belirlemeyi, dünya ile birlikte bizim de yapabilmemizdir:</p>
				<p class="normal">Saddam Hüseyin ölse de, kalsa da, “Saddam olayını” aşabilmek ancak bir şekilde mümkündür. Ortadoğu’ya barışı, adaleti ve temel çözümleri getirmekle Saddam aşılabilir. Getiremezsek, Saddam, bir yanlış efsane olarak kalır: “Saddam yenilmeseydi, Filistin sorununu çözecekti; Batı orduları engellemeseydi, Arap uluslarını Saddam refaha ulaştıracaktı; Saddam kazansaydı, Araplar ulusal onurlarına kavuşacaktı,” vb. Bu yanlış mantığın oluşumuna mâni olmanın tek yolu bir büyük savaş sonrasında, Filistin başta olmak üzere tüm sorunlara çözüm sürecini başlatmaktadır.</p>
				<p class="normal2">Yeni Bir Yapılanma</p>
				<p class="normal">Ortadoğu’ya yeni bir yapı önermenin uluslararası her boyutunda Türkiye öncü bir rol üstlenebilir:</p>
				<p class="normal">1) Ortadoğu’nun yeniden yapılanmasında ilk hedef, Filistin sorununun çözümüdür; İsrail ve Filistin’in, birer devlet, birer ülke olarak barış içinde yer alabileceği bir Ortadoğu’dur.</p>
				<p class="normal">2) Ortadoğu, ölüm tacirlerine tatlı pazar olmaktan kurtarılmalıdır. Bölgeye silâh girişini ve satışını denetleyecek sistem bu yeni yapıda yer almalıdır.</p>
				<p class="normal">3) Petrol kaynağından yoksun Ortadoğu ülkelerinin petrol gelirinden bir ölçüde yararlanması için, ortak bir fon oluşması ve bir düzenleme yapılmasına ihtiyaç vardır. Bu çerçevede, herkesin kendi zenginliğiyle –Türkiye’nin suları gibi– katılacağı bir ekonomik işbirliği organizasyonu kurulabilir.</p>
				<p class="normal">4) Nihayet, Ortadoğu’ya çoğulcu demokrasinin kurumlarını tanıtmak ve demokrasi girişimlerine yardımcı olmak üzere, sistemli bir çalışma başlatılabilir. Çok farklı özelliklerde olmakla birlikte, aynı doğrultudaki bir katkıyı, Batı Avrupa, Doğu Avrupa’ya sağlamaktadır. Bu deneyden yararlanılabilir.</p>
				<p class="normal">Ortadoğu’yla ilgili görüşmeler şu sıralarda bağlıyor. Birçok ülke, ikili temaslarında ya da uluslararası büyük platformlarda bu konuyu tartışacak ve öneri getirecek.</p>
				<p class="normal">Türkiye, Ortadoğu’nun yeniden yapılanmasına dönük bu çalışmaların ön safında yer almalıdır. Yukarıda özetlediğimiz dört temel konuda kendi düşüncelerini, katkılarını ve planlarını uluslararası düzeye sunmalıdır.</p>
				<p class="normal2">Türkiye Modeli</p>
				<p class="normal">Tarihi, gelenekleri, inanç özellikleri, nihayet, “çağı paylaşmak deneyimi” ile Türkiye, böyle bir katkı için fevkalâde öncelikli, ayrıcalıklı bir konumdadır.</p>
				<p class="normal">Bir milyar insanı kapsayan “İslam geleneğine sahip ülkeler” arasında, çağı paylaşmak iddiasını taşıyan tek örnek Türkiye’dir. Cumhuriyeti ve çoğulcu demokrasiyi amaçlamıştır. Laiklik, kadın-erkek eşitliği, demokratik hayat tarzı, gelişmiş hukuk düzeni, bedensel cezaların yasalardan çıkarılması gibi, insanların ortak ve çağdaş değer ölçüleri, Türkiye’nin iddiasıdır. İslam geleneğinden kaynaklanmış bir toplum olarak, Türkiye’nin özelliğidir.</p>
				<p class="normal">Bir milyar insanı kapsayan İslam geleneğinin diğer toplumları arasında, bu amaçları ve iddiaları, bu özellikleri taşıyan, çağı paylaşmak hedefine köklü ve kapsamlı olarak yönelmiş tek bir örnek yoktur. Hem İslam geleneğinden kaynaklanmış olmak, hem de çağı paylaşmak Türkiye’nin özelliğidir, ayrıcalığıdır, farklılığıdır. Bu nedenle, Türkiye, özgün bir siyasal modeldir.</p>
				<p class="normal">Bir ülkenin, diğer ülkelere “önerebileceği,” sahip çıkarak savunabileceği özgün bir modeli olması, dış politikada fevkalâde önemlidir. Özgün model, barışçı kanallardan dış etkinlik kazanmanın, hem kendine hem de başkalarına siyasal, kültürel ve ekonomik yarar sağlamanın başlıca aracıdır, insanlığın önemli bir kesitine model önerebilmek nimettir. Nitekim Türkiye’nin ayrıcalıklı konumuyla kıyaslanmayacak küçük bir ölçekte de olsa, böyle bir farklılığı yakalayan her ülke bundan yararlanmaya çalışmıştır. Kendi “modelini” bir etkinlik aracına, bir ihraç metaına dönüştürmeye uğraşmıştır. “Castro Modeli,” Türkiye’de yayılmasına çalışılan “Humeyni Modeli” gibi.</p>
				<p class="normal">Türkiye, Ortadoğu’da etkinliğini artıracak bu politikalarını hiçbir dönemde düşünmemiştir. Bu imkânını kullanmamıştır. Taşıyabileceği barışçı, demokratik işleve sırt çevirmiştir. Batı’dan çekindiğinden, Ortadoğu’nun ilkel yönetimlerinin tepkisinden ürktüğünden, en önemlisi kendini tanımadığından, “model olmak” özelliğini göz ardı etmiştir. Ortadoğu uluslarıyla kurabileceği bir diyaloğun kanallarını kapalı tutmuştur.</p>
				<p class="normal">Körfez Savaşı sonrasında Ortadoğu’da etkili ve yararlı olmak istiyorsak, olumlu bir işlev taşımayı amaçlıyorsak, bunun yolu ve yöntemi açıktır: Türkiye Modeli’ni barışçı kanallardan Ortadoğu’ya taşımak, bu modeli Ortadoğu’ya önermek, Ortadoğu uluslarıyla, bu temellerde yeni bir diyalog etkileşim sürecini başlatmak... Hem İslam geleneğinden kaynaklanan hem de çağı paylaşan tek ülke, tek örnek, tek model biziz. Türkiye’nin bu özellikteki birikimini, deneyimini ve iddiasını tanıtmak, savunmak, örnek göstermek, yaygınlaştırmak şansına sahibiz.</p>
				<p class="normal2">“Yeni Bir Dünya” Oluşuyor</p>
				<p class="normal">Ortadoğu’da yeni bir dünyanın oluşum sancıları, işaretleri var.</p>
				<p class="normal">Bu yeni dünyada barışın, özgürlüğün, çağdaşlığın temsilcisi olmak, öncelikle kendi yeteneğimize, bilgimize ve yaratıcılığımıza bağlı.</p>
				<p class="normal">Tarih, günümüze devrettiği birikimle, Türkiye’ye bu büyük imkânı sağlamış. Bakalım, yaşadığımız gün, tarihin ona sunduğu imkânı kullanabilecek mi?</p>
				<p class="sagnormal">3 Mart 1991</p>
				<p class="normal1">Biz Bu Kadar Güçsüz müyüz?</p>
				<p class="normal">“Çoksesli”, “çoğulcu” topluma yakışan görüntüler vermekteyiz.</p>
				<p class="normal">Aramızdan bâzıları, ümidi hepten kesmiş durumda: Kuzey Irak’ta güvenlik kampları kurulunca, Türkiye’nin başına olmadık işler açılacak. Kimine göre, “Batı emperyalizmi,” nihayet punduna getirip Türkiye’yi bıçak gibi ikiye bölecek. Soykırımdan kaçmaya çalışanların güvenlik bölgesi, bu bölünmede başrolü oynayacak.</p>
				<p class="normal">Kampların, Türkiye’nin başına kondurulmuş Zümrüdü Anka Kuşu olduğuna yürekten inananlarımız da var. Gıda sanayiimize ihracat imkânları, ulaştırma sektörümüze canlılık. Neredeyse Kuzey Irak’tan turist bile bekleniyor... “Filistin benzeri gelişmelerin” kaygısı ile, “zulümden arındırılmış Ortadoğu”nun hayâli atbaşı yürümekte.</p>
				<p class="normal">“Rivayet muhtelif,” gerçek nerede?</p>
				<p class="normal2">Günün Görünümü </p>
				<p class="normal">İlk olumlu gelişmeden söz edilebilir:</p>
				<p class="normal">Kuzey Irak’ta güvenlik bölgesi oluşumuyla, Türkiye yollarındaki bir milyona yakın göçmen hiç değilse ölümden kurtarılmış gözüküyor. Kamplar kurulmayıp da yüz binlerin Türkiye sınırlarına yığılması devam etseydi, şu ara “günde bin” dolayında seyreden çocuk ölümleri, iki hafta sonra “binlerce” olabilirdi. Güvenlik bölgesi –bütün sakıncalarına rağmen– bir soykırımı, bir kitlesel ölümü engelledi.</p>
				<p class="normal">Öteki olumlu gelişme Türkiye’yle ilgili. Irak’ın kuzeyindeki güvenlik bölgesi oluşmasaydı, Türkiye bu çaresiz insanlara karşı sınırlarını “korumaya” zorlanacaktı. İlk durumda, ülkenin ekonomik dengeleri altüst olurdu. Göçmenler arasında, açlık ve perişanlık devam ederdi. Bütün bunların sorumlusu olarak da dünya kamuoyuna Türkiye gösterilirdi. Nitekim bu yöndeki gelişmeler başlamıştı. Türkiye sınırları kapalı tutmaya çalışsa, bu kez ne kadar “acımasız” olduğu dillere destan edilecekti. Dehşetli bir düşmanlığın propagandası başlatılacaktı. Üstelik böylesine büyük bir göçü sınırda önlemek de mümkün olmayacaktı.</p>
				<p class="normal">Açıkçası, Kuzey Irak’ta “güvenlik bölgesi” oluşumu, hem yüz binlerce Türk göçmeni soykırımından korudu, hem de Türkiye’yi dev sorunlar altında ezilmekten sakındı.</p>
				<p class="normal">Kampların oluşumu, birlikte dizi dizi sorun getiriyor. Ama bu çözüm, çözümler arasında yapılmış bir tercihin ifadesi değil. Başka çözüm olmayışının ifadesi.</p>
				<p class="normal2">Savaş Sonrasında Irak</p>
				<p class="normal">Günümüzün ikinci objektif görünümü, Irak’ın gerçeklerinden kaynaklanıyor. Irak, “hükümranlık haklarının” önemli bir bölümünü artık kullanamıyor. Ülkenin kuzeyinde 100 km. derinliği olan bir büyük toprak parçası “koalisyon güçlerinin” mutlak denetimi altında. Irak’ın fikri bile alınmaksızın “kampların oluşumuna” karar veriliyor. Yabancı askerler bölgeye giriyor. Irak rejiminin yapabildiği tek şey, yabancıların hazırlayıp önüne uzattığı “anlaşmaları” imzalamaktan ibaret. Irak’ın “fiilen” işgal altında olduğunu belirtmek yanlış gözükmüyor. “Kuveyt fatihi” görünmenin hevesleri, çok pahalıya mal oldu.</p>
				<p class="normal">Irak’ta bir başka gelişme var. Çok önemsiz olabileceği gibi, son derece önemli sonuçlar da verebilir:</p>
				<p class="normal">Saddam rejimi, –son anda değişiklik olmazsa– şu günlerde Irak Kürtlerinin liderleriyle görüşmeye hazırlanıyor. Öteki gün dünya radyolarından duyurulan haberlere göre, Irak Devlet Başkanı, isyancı Kürtlere “Özerklik güvencesi” ve “demokratik düzene geçiş” vaadinde bulunuyor. Daha doğrusu, Irak Anayasası’nın zaten tanımış olduğu özerkliğin şimdi sağlam güvencelere bağlanacağı belirtiliyor.</p>
				<p class="normal">Rejimin bu çerçevedeki görüşme önerisini Iraklı Kürt liderlerin kabul ettiği de, önceki gün açıklandı. Hattâ Kuzey Irak’ta ordu ile isyancılar arasında geçici olarak ateş kesildiği de duyuruldu.</p>
				<p class="normal">Bu başlangıç yarı yolda kalabilir. Ama görüşmeler gerçekleşir ve gelişirse, o zaman, bugünkünden hayli farklı bir Irak oluşabilir.</p>
				<p class="normal2">Model ve Yöntem Arayışları</p>
				<p class="normal">Irak’ın geleceğine ilişkin sual işaretleri büyürken, olasılıklar ardı ardına sıralanıyor:</p>
				<p class="normal">Kuzey Irak’ta oluşan kamplar, yeni bir “Filistin olayı” mı yaratacak? Filistinlilerin acısına yarım yüzyılda çözüm getiremeyen dünya, daha ilkini noktalamadan şimdi ikincisini mi başlatıyor?</p>
				<p class="normal">Kürt göçmenlerin kampları bölgeye kök saldığında, Filistinlilerinkine benzer bir “yönetim” ve “devlet” arayışının başlayacağı öne sürülüyor.</p>
				<p class="normal">Bir başka olasılık, Türkiye’nin Kuzey Kıbrıs’a ilişkin tezlerinden yola çıkan, bir tür “federe devlet” modelinin Kuzey Irak için gündeme gelmesi. Görüşmeler ya da çatışmalar sonucunda, böyle bir federe devletin Irak bütünü içinde ve o bütüne bağlı olarak oluşması.</p>
				<p class="normal">“Emperyalizmi” öne çıkaran yaklaşımlar haber veriyor: Batı emperyalizmi Kuzey Irak’taki göçmen kamplarından hareketle Kürtlere devlet kurdurup sonra bu devlet aracılığıyla Türkiye’yi bölecek.</p>
				<p class="normal">Bu yorumlara göre, nereden baksak işimiz zor görülüyor: Kuzey Irak’ta “güvenlik bölgesi” oluşumuna sevinmeye kalksak, Filistin kampları, bağımsız devlet örnekleri, emperyalizmin Türkiye’yi bölüvermesi önümüze sürülüyor.</p>
				<p class="normal">Şu “güvenlik bölgesi hiç oluşmasaydı” desek, bu kez sürüp gidecek soykırım, binlerce çocuğun ölümü, bir milyonluk bir kitlenin sınırlarımızı zorlaması, aşması, ekonominin perişanlığı, vb.</p>
				<p class="normal2">Cumhuriyet Boşa mı Yaşandı?</p>
				<p class="normal">Gerçekten, sandığımız kadar ya da bize anlatıldığı kadar çaresiz miyiz?</p>
				<p class="normal">Gerçekten, komşu Irak’ta şu ya da bu biçimde özerk bir Kürt bölgesi oluşsa ya da bir devletleşme yaşansa, bizim Kürt asıllı yurttaşlarımız, 56 milyonun içinden herhangi biri kadar yurttaş olan yurttaşlarımız mı ayaklanıverecek? Emperyalizmin kuyruğuna takılarak onlar mı ülkeyi bölecek. Kuzey Irak’a iltihakın savaşını açacak?</p>
				<p class="normal">Gerçekten, Türkiye olarak biz bu kadar güçsüz müyüz? Kendi insanımıza karşı, toplum olarak kendimize ve yetmiş yıllık cumhuriyetimize karşı bu kadar güvensiz miyiz?</p>
				<p class="normal">Yoksa kendi insanlarımıza ve toplumumuza karşı, cumhuriyetimize karşı haksız kaygıların mı içindeyiz?</p>
				<p class="normal">Sanki Türkiye, iskambilden bir şato. Kuzey Irak’ta kargaşa ve değişim yaşanıyor diye birisi üfleyiverecek ve yedi yüzyılın ürünü olan Türkiye, başımıza yıkılacak. Bölüm bölüm bölünecek.</p>
				<p class="normal">İlle de “emperyalizmin parmağı” aranmaktaysa, bu parmak, böylesi bir özgüven eksiğine sürüklenmemizde, kendimize karşı kuşkularımızda ve korkularımızda aranmalı.</p>
				<p class="normal2">Her Şey Kendi Ellerimizde</p>
				<p class="normal">Sınırımız ötesinde ne olursa olsun, Türkiye ne bölünür, ne parçalanır, ne de birliği bütünlüğü tehlikeye düşer. Biz “ırk” cumhuriyeti değiliz. “Bilinç cumhuriyetiyiz.”</p>
				<p class="normal">Her toplumda ırkçı-ayrılıkçı fanteziler, özlemler yahut ırkçı tepkiler, baskılar bulunabilir. Sorun, toplumun ortak ve doğru davranışlarıyla, kararlılığıyla bunları etkisiz kılmasıdır. Akılcılığı ve insancıllığı elde tutmasıdır.</p>
				<p class="normal">Türkiye olarak bunları bilebilecek ve kendi insanlarımıza sahip çıkacak güçteyiz, olgunluktayız.</p>
				<p class="normal">Sürekli yakınmaya, ağlaşmaya, kendi kendimize acımaya dayalı bir tür olan “arabesk,” müzikte olabiliyor da, hele dış politikanın “arabeski” hiç olmuyor.</p>
				<p class="sagnormal">21 Nisan 1991</p>
				</body>
</html>