<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_4">III<br class="chapter"/> İNSAN VE KÜLTÜR</h1>
				<p class="normal1">Anılar, Gerçekler ve Sevgili Uğur Mumcu</p>
				<p class="normal">Yazmak bir yana, düşünmek bile, hatırlatmak bile zorlaşıyor, dayanılmaz oluyor.</p>
				<p class="normal">Fikir, inanç, dava, mücadele boyutu. Ama her şeyden önce, çok yakın bir arkadaşın sonsuza devredilmesi. Bir suikast sonucunda.</p>
				<p class="normal">Doğal olmayan bir şekilde.</p>
				<p class="normal">Ya da, doğruya ulaşmanın, doğruyu savunmanın en onurlu ve en tehlikeli zirvelerinde ömür boyu dolaşabilmiş, yılmamış, usanmamış, yenilmemiş bir kişilik için, ne yazık ki, en adaletsiz bir şekilde.</p>
				<p class="normal">Uğur’un evinin önünde meşaleler karanlığı aydınlatıyordu. Meşalelerin çevresinde toplanmış gençler, gecenin geç saatinde şiirler okuyordu:</p>
				<p class="normal">“Sen yanmasan, ben yanmasam, biz yanmasak, nasıl çıkar karanlıklar aydınlığa.”</p>
				<p class="normal">Nâzım Hikmet, bu şiirini sanki Uğur için yazmış, ona adamıştı.</p>
				<p class="normal">İlk kez Çetin Altan’da görmüştüm bir yazarın yazı yazarken ağladığını. Çok sevdiğimiz ve genç yaşında kaybettiğimiz bir başka arkadaşımızın, Örsan Öymen’in ardından, Örsan için yazarken. Çetin’in gözyaşları daktilonun tuşlarına dökülmekteydi. Demek sadece Çetin’e özgü bir duyarlılık değilmiş bu.</p>
				<p class="normal2"> “Doğrunun Aşırısı”</p>
				<p class="normal">Bir düşüncenin, bir duygunun, bir davranışın “aşırı” olanı, kaçınılması, sınırlanması gereken bir olgu mudur?</p>
				<p class="normal">“Aşırı” tanımına küçültücü anlam yüklemenin moda olduğu bir dönemdeydik. Bu kolaycılığa karşı çıkanların o yıllardaki birkaç sözünü şimdi hatırlıyorum: “Doğrunun aşırısı olmaz, doğrunun aşırısı, daha doğru olandır.”</p>
				<p class="normal">Bu sözler, Uğur Mumcu için söylenmiş gibi.</p>
				<p class="normal">Gelip geçici kavgalardan, basın dünyasının kaçınılmaz sürtüşmelerinden bahsetmiyorum. Hattâ, nihayet tartışılabilir olan ideolojik doğrultulardan, siyasal tercihlerden de:</p>
				<p class="normal">Uğur’un kimliği, kişiliği, tanımın en güzel özelliğiyle, en güzel anlamıyla “aşırıydı.”</p>
				<p class="normal">Uğur, her zaman ve her durumda “aşırıydı.” Aşırı doğruluktu, aşırı namustu, aşırı yüreklilikti, aşırı duyarlılıktı, aşırı sadakatti, aşırı sorumluluktu, aşırı özveriydi, aşırı cesaretti...</p>
				<p class="normal2">Her Şey, Üzerine Vazifeydi</p>
				<p class="normal">Bütün arkadaşları, Uğur’a “dikkatli olmasını” şu ya da bu nedenle mutlaka birkaç kez önermiştir. Önerenlerin tümü, önerilerinin dikkate alınmayacağını bilerek bu dilekte bulunmuştur.</p>
				<p class="normal">Arkadaş olarak, bundan doğal bir yaklaşım düşünülemezdi. Ne denli yüce davalar için kavga verirse versin. Uğur bizim için öncelikle arkadaşımızdı. Bir köşe yazısından ibaret değildi. Eşi, çocukları vardı. Ve ne kadar tehlikeli uğraş varsa, ne kadar tehlikeli konu, tehlikeli düşman varsa, Uğur tümüyle en sert şekilde mücadele etmekteydi. Hepsine karşı ve aynı zamanda. Silâh kaçakçısından uyuşturucusuna, yerli-yabancı terör örgütlerinden devlet içindeki karanlıklara kadar. Dünyanın tüm pisliğiyle mücadele etmek sanki Uğur’un üzerine vazifeydi. Türkiye’dekiler yetmiyormuş gibi, Almanya’da, İtalya’da, Bulgaristan’da bile belanın üzerine üzerine giderdi.</p>
				<p class="normal">Belki hepimizin zaman zaman, kimimizin çoğu zaman diğer insanlar için göğüslediği tehlikeleri, toplum adına ödediği kişisel faturaları, Uğur, “bir hayat tarzı” olarak benimsemiş ve hayatının her dakikasında yaşamıştı. Öyle büyük işler yapıyor, büyük özverilerde bulunuyor gibi değil... Gülerek, bazen kendini alaya alan ince bir mizahla, Sakıncalı Piyade’ye yaraşır kara bir mizahla.</p>
				<p class="normal">Yirmi yıllık bir arkadaşlığın anıları. Siyasal tercihlerde bazen farklılaşarak, ama özde birlikte olarak... Hele Uğur’un misyonuna, inadına, cesaretine her zaman hayranlık duyarak.</p>
				<p class="normal">Geniş bir dostlar çevresinde paylaşılmış umutlar ve umutsuzluklar, paylaşılmış keyifler ve kederler, sözcüklerle ve görüntülerle anılarda yarışıyor. Onları Uğur’la paylaşmış çok sayıda arkadaşı yaşadıkça, yarışmaya devam edecek.</p>
				<p class="normal2">Yeni “Senaryolar” mı?</p>
				<p class="normal">Gene Türkiye’nin önüne “çok bilinmeyenli” bir denklem çıkarılıyor... Ne oldu, neden oldu, kim yaptı? İç mi, dış mı, ikisi birlikte mi? Bu suikastla onu izleyen bir suikast girişimi arasında bağ var mı? Cevabı verilemeyecek bile olsa akıllara takılan, yazılara dökülen sorular.</p>
				<p class="normal">Benzer durumlar karşısındaki bir yaklaşım yöntemi, “menfaat ölçüsüyle” olaya bakmaktır: Ortaya çıkan sonuçlardan kimin hesabı, menfaati var? Bu sonuçlardan ne beklenir, sonuçlar kimin hesabına gelir, kimin işine yarar?</p>
				<p class="normal">Cinayet, eğer sanıldığı ve göründüğü gibi ciddi bir planlamanın ve organizasyonun ürünüyse, ilk varsayım şu olabilir:</p>
				<p class="normal">Uğur Mumcu’yu hedef almanın hesabında, Türkiye’yi yeniden gerilime sürüklemenin, yeniden kutuplaşma yaratmanın, Türkiye’ye hız ve güç kaybettirmenin beklentisi vardır. Çünkü Uğur Mumcu’nun siyasal kimliği dikkate alındığında, suikast, doğal olarak ve büyük olasılıkla, onun tezleriyle antitezleri arasında bir gerilim, bir öfke yaratmaya dönüktür.</p>
				<p class="normal">Somutlarsak, Mumcu, laikliği ve Atatürkçülüğü, onun içerdiği çağdaşlık, pozitivizm gibi değerleri, Atatürkçülüğün sol yorumlarını en güçlü şekilde simgeleyen bir kimlikti. Dolayısıyla olay laiklik, Atatürkçülük, çağdaşlık, pozitivizm gibi hassasiyetleri yüksek olmayan toplum kesitlerine (başka toplum kesitlerinin en azından bilinçaltında) mal edildi. Belki gerçeğin bununla hiç ilgisi yok, ayrıca bu mal edişin doğruluğu, yanlışlığı, haklılığı ve haksızlığı tabii ki bilinmiyor. Kaldı ki, bir kesitte yer alan dar çevrenin yapabileceğiyle, o kesitin tümünü sorumlu tutmak da yanlıştır.</p>
				<p class="normal">Ama sonuç (bir “büyük hesap” varsa, bu hesabın sonucu), bir toplum kesitinin, bir başka toplum kesitini en azından bilinçaltıyla sorumlu görmesidir.</p>
				<p class="normal">Dolayısıyla, gerilimdir.</p>
				<p class="normal2">Kimin İşine Gelir?</p>
				<p class="normal">Suikast, bir büyük plan ve organizasyonun ürünüyse ve suikastın siyasal sonucu, farklı toplum kesitleri arasında gerginliğin, belki öfkenin oluşmasıysa, o zaman, şuna hükmetmek gerekir:</p>
				<p class="normal">Suikast organizasyonunu yapanların amacı ve menfaati, Türkiye’de toplumun gerginleşmesidir; bir gerginlik ortamında yeni olayların şekillenmesi, gerginliğin büyümesidir.</p>
				<p class="normal">Bir de şunu sormak gerekir: Türkiye’de böyle bir gerginliğin oluşmasında, gerilim ortamında öfke birikimlerinin şekillenmesinde, Türkiye’nin hız ve güç kaybetmesinde öncelikle kimin yararı olabilir?</p>
				<p class="normal">Bu sorunun yanıtı nettir ve yanıtı, doğrudan doğruya, Türkiye sınırlarının dışına işaret eder.</p>
				<p class="normal2">İç Nedenler Olasılığı</p>
				<p class="normal">Bir başka senaryo, çok daha basit bir neden-sonuç ilişkisinden kaynaklanmış olabilir:</p>
				<p class="normal">Uğur Mumcu, en güçlü ve en karanlık menfaat şebekelerini hedef alan bir yazardı. Bu şebekeler, “düşmanları” olarak gördükleri bir insana ya da haklarında çok şey bilen ve açıklayabilmiş olan bir yazara bu suikastı düzenlemiş olabilir. Aynı şekilde, Mumcu, onun fiziksel varlığını yok ederek düşüncelerini cezalandırmayı amaçlayanların saldırısına uğramış da olabilir.</p>
				<p class="normal">Her iki durumda da, bir büyük organizasyon, sınır dışı boyutu olan bir plan değil, daha çok ulusal özellikteki bir suikast söz konusudur.</p>
				<p class="normal">Olayın nedenleri umarız yakın bir gelecekte aydınlanır. Türkiye’nin dış boyut taşıyan bir organizasyon karşısında mı olduğu, yoksa çıkar şebekelerinden ya da ülke içindeki bir hareketten kaynaklanmış bir terörün mü yaşandığı açıklığa kavuşur.</p>
				<p class="normal">Ama her hal ve şartta, ister dış, ister iç kaynaklı olsun, bir “sonuç” ortadadır: Türkiye, gerginleşmiştir. Bu noktada Türkiye’nin ortak yararı, gerilimi artırmak değil yumuşatmaya çalışmaktır. Özellikle de kışkırtmaya kapılmamaktır.</p>
				<p class="normal2">Uğur Olsaydı</p>
				<p class="normal">Evet, Uğur olsaydı, “provokasyona gelmeyelim” diye herhalde yazar, emperyalizmin benzer oyunlarından, geçmişteki örneklerden, dış kaynaklı tahriklerden söz ederdi.</p>
				<p class="normal">Uğur olsaydı... Hayatını ortaya koyarak sergilediği cesaretin, namusun, özverinin milyonlar tarafından nasıl hayranlıkla izlenmiş olduğunu, nasıl anlaşılmış, paylaşılmış, benimsenmiş olduğunu Uğur görebilseydi... Uğruna hayatını verdiği düşüncelerin, milyonların elinde nasıl bayraklaştığını görseydi... O zaman, kendi hayatının yaşanmaya en değeni olduğunu, ölümünün bile, belki de, bu hayatı yaşamak ve bu sonuca ulaşmak uğruna katlanılabilir olduğunu düşünürdü.</p>
				<p class="sagnormal">31 Ocak 1993</p>
				</body>
</html>