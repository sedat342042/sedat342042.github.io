<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_10">b) Eskimiş Siyasetle Sözde Yenilik</h2>
				<p class="normal1">Sine-i Millet, Vekiline Açık mı?</p>
				<p class="normal">Fabrikaların işlevi, mal üretmektir.</p>
				<p class="normal">Okullar, eğitim vermek için vardır.</p>
				<p class="normal">Hastanelerin görevi, hastaları tedavi etmektir.</p>
				<p class="normal">Üretim yapmayan fabrika, fabrika olmaktan çıkar. Eğitim vermeyen okul, artık bir okul değildir. Hastaları tedavi etmekten vazgeçmiş hastane, depo niyetine kullanılabilir, ama hastane olamaz.</p>
				<p class="normal">Muhalefetleri ve iktidarlarıyla “siyaset kurumunun” işlevi, görevi, “varoluş nedeni”, “meşruiyet gerekçesi,” ülke sorunlarına çözüm üretmektir.</p>
				<p class="normal">Çözüm üretmeyen, dolayısıyla asli görevini yapamayan bir kurum, toplumdaki saygınlığını sürdürebilir mi? Güçlü ve etkili olabilir mi?</p>
				<p class="normal">Bu durum, günümüzün gerçeğidir. Bu durumun oluşmasında milletvekillerinin kişisel sorumluluk payları çok az da olsa, sorun öncelikle bir anlayış ve sistem sorunu bile olsa, şu yılan hikâyesine dönüşmüş, komisyona havale edilmiş “sine-i millet” olayını bir de bu özelliğiyle görmek gerekir:</p>
				<p class="normal">“Millet,” işlevini yerine getirmemiş ve çözüm üretmemiş bir kurumun üyeleri olan “vekillerine” baktığında, sevgiyle, saygıyla, coşkuyla bağrını açmaya, onları bağrına basmaya, onlara yeni bir atılımın dinamiklerini sunmaya hazır mı?</p>
				<p class="normal">Hiç sanmıyoruz.</p>
				<p class="normal2">Ne Oldu, Neden Oldu?</p>
				<p class="normal">Bu işte bir yanlışlık var. Tek başına “sine-i millet” olayında değil tabii, o tek başına doğru da olabilir, ama işin bütününde, partilerinde, hükümetlerinde, muhalefetinde, parlamentosunda, anlayışlarında, kurallarında, sisteminde, tümüyle “siyaset kurumunda” bir yanlış var:</p>
				<p class="normal">Galiba, İttihatçılardan devralınmış yaklaşımlarla 21. yüzyıl eşiğinde siyaset yapılabileceğini, çözüm üretileceğini sanmaktayız.</p>
				<p class="normal">Galiba, “tekçi anlayışlarla,” günümüzün “çoğulcu ve demokrat” Türkiye’sini kurabileceğimizin hayâlindeyiz.</p>
				<p class="normal">Galiba, “tebligat” yöntemiyle partilerimizi ve Türkiye’yi yönetmenin, ortaya “tez” koymak yerine, “antitez” çıkarmak kolaycılığının, dara düştüğümüzde “istemezük” diyerek Anayasa Mahkemesi’nde hesaplaşmanın “çoğulcu, demokratik hayat tarzı” olduğu yanılgısındayız.</p>
				<p class="normal">Eskinin anlayışları üzerinde, eskimiş mekanizmalar kullanılarak, geçmişin yöntemlerine başvurularak geleceğin Türkiye’si inşa edilemez.</p>
				<p class="normal">Bu her alanda doğrudur ama öncelikle de tüm alanları en fazla etkilemek ve belirleyici olmak özelliğindeki siyaset kurumu için doğrudur. Sorunun özü buradadır.</p>
				<p class="normal">Konuya “parlamento” düzeyinde ve evrensel ölçülerle bakalım: Parlamentolar, bir toplumdaki sosyal ve siyasal akımların birlikte var olabildikleri, toplumun büyük doğrultularının belirlenip büyük “sentezlerinin” oluştuğu kurumlardır. Parlamento için, bir “sentez kurumu” da denebilir. Herkesin kendi gücü oranında var olduğu, kararların ve çözümlerin oluşumuna kendi katkısını, çoğu durumda kendi rengini ekleyebildiği, üretilen çözümlerde kendini de görebildiği bir platformdur, parlamento. Çoğunluğun mutlak iradesinin değil, tüm unsurlarının bir ölçüde etkilediği ya da yer aldığı, bir ölçüde katıldığı “ortak iradenin” ifadesidir. Karşıtların tartışmasına ve katılımına dayalı bir süreçtir.</p>
				<p class="normal">Parlamentoların bu tarihsel özelliği, çağımızın karmaşık sorunlarına çözüm üretebilmenin önkoşuluna, bir zorunluluğa dönüşmüştür: Ancak bu çözümler parlamentoda ortaklaşa aranırsa, tartışma ve katılım ortamı geliştirilir, çözüm önerilerini çoklaştırmanın yolları açılırsa, uzlaşma ve sentez özendirilirse, bütün taraflar çoğu sonuçta kendilerinden de yansımalar bulabilirse, toplumun ihtiyacını yanıtlayan çözümlere ulaşmak mümkün olabilmektedir.</p>
				<p class="normal2">1920’lerin Anlayışıyla “2000’lere” Hazırlanmak</p>
				<p class="normal">Bizim parlamento geleneğimiz ya da ülkeyi yönetme anlayışımız, 1920’lerin gerçeklerinde oluştu. Ve hep aynı kaldı. Osmanlı’dan devralınmış geleneklerin, aşırı merkeziyetçi ve buyrukçu yaklaşımların etkisiyle, milletvekillerini, hattâ partileri önemsizleştiren, milletvekillerinin “evet” ve “hayır”ını otomatiğe bağlamış bir parlamento pratiği gelişti.</p>
				<p class="normal">Bizim bu anlayışlarımız ve bu sistemimiz, parlamentoda büyük sentezlerin oluşumuna değil, “dediği dedik” inadının ve “her şeyin doğrusunu büyüklerimiz bilir” tevekkülünün devamına dönüktür. Milletvekillerini, hattâ partileri karar oluşumu sürecine katmanın değil, bilâkis, katılım yollarını tıkamanın ve dışlamanın modelidir.</p>
				<p class="normal">Tüm kararların ve karar oluşumu sürecinin hükümet tekelinde tutulduğu, görünürde “milletvekillerinin,” aslında “bürokrasi ve teknokrasi vekilleri” yardımıyla tek başına hükümetin, hattâ kimi durumda tek başına başbakanın, cumhurbaşkanının ülkeyi yönettiği bir sistem oluştu. Bu bize özgü model, uzunca bir süre bu çerçevede ihtiyacı karşılayabildi. Dünyanın ve Türkiye’nin geliştiği, daha karmaşık ve çözümü zor sorunların çoklaştığı ölçüde ise, sistem geri kaldı. Zamanın ve çağın dışına düşen, “anakronik” özellikler aldı. Parlamento anlayışımız, günümüzde görüldüğü üzere, üretimsizliğin, çözümsüzlüğün, dolayısıyla da toplumdan kopukluğun ve itibarsızlığın ifadesi ve kaynağı olabildi.</p>
				<p class="normal">Yanlış değerlendirilmesin, mesele, tek tek milletvekillerinin, iktidarın ya da muhalefetin “yetersizliği”, “yeterliliği” değildir. Bunların her biri, olabileceğin en mükemmeli olsa bile parlamentomuzun var olan anlayışları ve mekanizmaları, sonuçta aynı kalitesizliği üretecektir.</p>
				<p class="normal">Gerçekten ne yapacağız?</p>
				<p class="normal">Kendi küçük çevresinde antidemokrat kalmaya alışmış insanlarla, çağdaş demokrasi olamıyor.</p>
				<p class="normal">Partiler kendi içinde çoğulculuğu, farklılaşmayı benimseyip siyaseti düşünce temelinde oluşturmadıkça, alternatif çözüm politikaları üretilemiyor.</p>
				<p class="normal">Bir yandan toplumu ve insanları tekçi anlayışlara şartlandırırken ya da mevcut şartlanmalar yerli yerinde bırakılırken, hoşgörülü, barışçı, kendi içinde uzlaşmış bir toplum olabilmek, hayâlden öteye gitmiyor.</p>
				<p class="normal">Hele parlamento, dünyadaki sayısız örnekten ve kendi geçmişimizdeki bâzı ipuçlarından hareketle ülke sorunlarına çözüm üretimine dönük yepyeni anlayışlara, mekanizmalara, yöntem ve yönetmeliklere kavuşturulmadıkça, mümkünü yok Türkiye, olabileceğinin çok gerilerinde kalıyor.</p>
				<p class="normal">Çözüm, hem siyaset anlayışımızda, hem de parlamento pratiğinde çağı paylaşmanın “devrimini” yapmaktan, bunu amaçlamış tartışmaları, arayışları, diyaloğu toplumun her düzeyinde, her kanalında başlatmaktan geçiyor.</p>
				<p class="normal">Sine-i milletten söz açılmışken birkaç gözlemle bu yazıyı noktalamak istiyoruz.</p>
				<p class="normal">Türkiye’de erken seçime en fazla ihtiyaç duyan kişi –cumhurbaşkanının halk tarafından seçilmesi koşuluyla– Sayın Özal’dan başkası olamaz:</p>
				<p class="normal">Sayın Özal, milletvekili seçimi erken de yapılsa, zamanında da yapılsa, anap’ın tek başına iktidar olamayacağını gayet iyi biliyor. Ayrıca, günümüzün güç dengelerinde hiçbir partinin tek başına iktidara gelemeyeceğini, beş-altı partinin birden tbmm’ye gireceğini, kimsenin diğerinden çok fazla bir üstünlüğe sahip olmayacağını, “koalisyonlar döneminin” başlayacağını hesaplıyor.</p>
				<p class="normal">Sayın Özal, hiçbir partinin –anap dahil hiçbir partinin– egemen olmadığı bir tbmm’de, gücünü halkın oylarından almış bir cumhurbaşkanının çok daha geniş bir manevra alanı bulacağını, bugünkünden daha da etkili olacağını biliyor.</p>
				<p class="normal">Ve Sayın Özal, halkın yapacağı bir seçimde kendisini bugün için (yanlış ya da doğru) en şanslı aday görüyor; koşullar, dengeler ve muhtemel rakipler değişmeden, seçimi yapıp bitirmek istiyor.</p>
				<p class="normal">Dolayısıyla, halkın belirleyeceği bir cumhurbaşkanı seçimiyle birleştirilmiş genel seçimi erkene alacak tüm gelişmelerin Sayın Özal tarafından ustaca özendirildiğini, en azından memnunlukla karşılandığını varsaymak, yanlış gözükmüyor.</p>
				<p class="normal">Bu bağlamda Özal açısından temel sorun, anap ile dyp’yi kendi öngördüğü bir çerçevede uzlaştırmak. dyp, halkın başkanı seçmesine evet diyor; koşulu, erken genel seçim. anap ise başkanı halkın seçmesini benimsiyor ama, erken seçimi –kendi açısından haklı olarak– istemiyor. Dolayısıyla, bütün sorun, Sayın Özal’ın, anap’ı erken seçime razı etmesine bağlı. Bunu başardığı, bir erken tarih üzerinde anap-dyp uzlaşmasını sağladığı anda, olay bitiyor. Sine-i millet tartışmalarına bir katkı olabilir düşüncesiyle, tüm ilgililerin değerlendirmesine sunulur.</p>
				<p class="sagnormal">16 Haziran 1991</p>
				<p class="normal1">Gelişmeyi Engelleyen Siyaset</p>
				<p class="normal">Bugün bayramın ilk günü. Bayram niyetine, bir tılsımlı değnek Türkiye’nin üzerinden geçiverse. Ankara’da özellikle durup Millet Meclisi’ne, Çankaya Köşkü’ne, siyasal partilerin genel merkezlerine şöyle bir dokunsa.</p>
				<p class="normal">Derken, Millet Meclisi, ülke sorunlarına en akılcı çözümleri üretmeye başlayıverse. Parti gruplarının kendi sosyal ve sınıfsal öncelikleri doğrultusunda geliştirdiği öneriler, Türkiye’nin büyük sentezlerini oluştursa. Her parti, kendi siyasal gücü ölçüsünde bu süreçte yer alsa.</p>
				<p class="normal">Çankaya, “Çankaya” olduğunu birden hatırlayıverse.</p>
				<p class="normal">Siyasal partiler, ciddi işler yapmaya başlasa, siyaset liderleri daha az konuşup daha çok düşünebilse. İktidar, ciddi bir hükümet kurup laf yerine iş üretse. Yüz binlerce kamu işçisinin sorununu çözüverse. Muhalefet, siyaseti herkesin en fazlasını “vaat ettiği” ucuz ve popülist bir “açıkartırma” olmaktan kurtarabilse.</p>
				<p class="normal2">“Gölge Etmesin, Yeter”</p>
				<p class="normal">“İyi şeyler, yapmasından vazgeçtik, yanlışlarıyla memleketin işlerini altüst etmesin, razıyız.”</p>
				<p class="normal">Bayramın getirdiği çağrışımlardan sıyrılırsak, olayın gerçeği burada: Türkiye’nin insanları, kendi seçtiği parlamentoya ve onun partilerine, hükümetlerine bir “umut” gibi bakamıyor. Bilâkis, “bugün hangi yanlışı yapıp bana fazladan hangi sıkıntıyı yaratacaklar” kaygısıyla olaya yaklaşıyor. “Gene kavgalaşacaklar, gene çözümsüz kalacaklar, olan gene bize olacak” korkusuyla, radyo-tv haberleri izleniyor. Siyaset yönünden iyi haberin değil, kötü haberin geleceği varsayımıyla her sabah gazeteler alınıyor.</p>
				<p class="normal">Bu son derece olumsuz bir durum:</p>
				<p class="normal">1) Parlamentosu, hükümeti ve partileriyle bir ülkenin siyaset kurumu, “öteki kurumları en fazla etkileyen” özelliğe, önceliğe sahiptir. Örneğin, ekonomi, basın, bilim, milli savunma kurumları: Bunlardan sözgelişi “bilim kurumu” zaafa düşmüşse, bu zaaf ekonomiyi, milli savunmayı ve diğerlerini bir ölçüde ve orta vadede olumsuz etkiler. Ama zaaf içinde olan siyaset kurumuysa, tüm öteki kurumlar derhal ve büyük ölçüde etkilenir.</p>
				<p class="normal">2) Bu önemi ve özellikleri çerçevesinde, Türkiye’nin siyaseti, öncelikle olumsuz çağrışımlara yol açıyor. Siyaset kurumu, Türkiye’nin ekonomik büyümesini ve sosyal gelişmesini, çağı paylaşmasını ve insanını birey olarak yüceltmesini “kolaylaştırıcı” değil, “zorlaştırıcı” bir faktör şeklinde belirliyor.</p>
				<p class="normal">3) Siyaset kurumunun öneminden ve işlevinden kaybetmesi, günümüzde olduğu gibi saygınlığının azalması, sadece siyasetçinin sorunu değildir. Tümüyle toplumun, hepimizin sorunudur. Çünkü siyaset, demokrasinin simgesidir, önkoşuludur ve ürünüdür. Siyaseti, siyasetçiyi küçümsemek, ister istemez demokrasiyi zaafa uğratır. Bu küçümseyiş haklı olsa bile.</p>
				<p class="normal2">Kaygılı Bekleyiş</p>
				<p class="normal">Bu fotoğrafın içine “günümüzü” yerleştirirsek şöyle bir görüntü beliriyor: İktidar partisi, yeni bir başbakanla, yeni bir hükümet kurmaya çalışıyor. Sıradan bir ülkenin olağan ortamında, böyle bir değişim kaygı yaratmaz; tam tersine, engel çıkarmamaya hiç değilse kısa bir süre özen gösterilir. İngiltere’de Thatcher’ın gidip yerine Major’ın gelişi gibi.</p>
				<p class="normal">Bize gelince: Siyaset kurumuna güven öylesine azalmış ki, herkes sanki “diken üzerinde.” İşçi kaygılı, işveren kaygılı, köylü, esnaf hep kaygılı. Memur birkaç yönden kaygılı. Siyaset kurumunun olumsuz özellikleri her yerde kendini gösteriyor.</p>
				<p class="normal">Sanki çok gerekliymiş gibi, “Çankaya-hükümet” sorunu uç veriyor; iktidarın kendi içinde, biraz hazımsızlıktan, biraz “yer kapmak” özleminden, “tehditler” yükseliyor.</p>
				<p class="normal">Açıkçası, Türkiye’nin önünde “kaygılı bir bayram” gözüküyor.</p>
				<p class="normal">Yurttaşın yüreği ağzında, şu siyasetçiler bakalım bu kez bize ne oyun oynayacak diye bekliyor.</p>
				<p class="normal2">Seyirci Toplumla Demokrasi</p>
				<p class="normal">Bu hastalıklı siyaset ortamının oluşumunda “sıradan vatandaşın da sorumluluk payı var” dense, haksızlık mı edilir?</p>
				<p class="normal">Gerçekten, siyasete ve ödediği vergilerin siyasal makamlarca kullanılışına bu ölçüde kayıtsız kalan, seyirci kalan bir toplum, ne bekleyebilir? Günümüzdekinden daha iyisini beklemeye hakkı olabilir mi?</p>
				<p class="normal">Siyasete “ilgi,” onun kolay ve emek gerektirmeyen bir “sohbet konusu” olmasından ibaretse, siyaset kurumu işte bu kadar olabilir. Parlamento çalışmıyor, toplumdan en küçük bir tepki, ciddi bir tahlil, öneri gelmiyor. Yurttaşın yarısı vergisini ödemiyor, öbür yarısı “saf” mevkiine konduğunu bile fark etmiyor. “Sol’un önderleri” siyasal ve sendikal düzeyde yeri göğü inletip vergilerin hesabını sormuyor.</p>
				<p class="normal">Ne kaliteye talep var, ne de kalitesizliğe tepki var. Yurttaşa “seyirci kalmak” işlevi kabul ettirilmiş bir kez, öyle gidiyor. Ne ödediği verginin hesabını soruyor, ne siyasal kalitesizliğin, çözümsüzlüğün çözümünü arıyor. Siyaset düzelsin, ama “başkaları” düzeltsin deniyor. Hesap sorulsun, ama “başkaları” sorsun.</p>
				<p class="normal">Sonuç: Tüm organları hastalıklı bir siyaset kurumu, gelişmenin gerisinde kalıyor; toplumun önünü açamıyor, hattâ bazen kapadığı izlenimini veriyor.</p>
				<p class="normal2">Bayram İçin Öneri</p>
				<p class="normal">Şu güzel bayram günlerinde, en iyisi, bunları hiç düşünmemek. “Türkiye’nin hali ne olacak” gibi “milli meseleleri” bir köşeye bırakmak. Kaygıları bayram sonrasına ertelemek.</p>
				<p class="normal">İlginç hikâyedir: Türkiye’ye tatile gelmiş Alman arkadaşını, bizim yurttaşımız “Türk usulü” eğlendirmeye götürmüş. Lokantada rakının ilk kadehleri içilirken, yurttaşımızı bir düşüncedir almış. Alman arkadaşı ise alabildiğine neşeli.</p>
				<p class="normal">Rakı şişesi yarılanırken, bu kez Alman’ı da hüzün basmış. Konuşmuyor, rakısından içip boşlukları seyrediyormuş. Yurttaşımız dayanamayıp nedenini sorunca, Alman arkadaşı, “Of, of” demiş. “Şu Almanya’nın hali ne olacak diye düşünüyorum.”</p>
				<p class="normal">Tüm okuyucularımıza, aileleriyle birlikte güzel bayramlar dileriz.</p>
				<p class="normal1">Zamana Hâkim Olmak İhtiyacı</p>
				<p class="normal">Hükümetin başarısı neyle ölçülür?</p>
				<p class="normal">Söyledikleri sözlerle mi, yaptıkları işlerle mi?</p>
				<p class="normal">Türkiye özelinde olaya bakarsak, söylediği sözler gayet olumlu bir hükümetimiz var. “Niyetine” ve “içtenliğine” hemen herkes güveniyor.</p>
				<p class="normal">Ne var ki, yalnızca niyet ve söz yetmiyor.</p>
				<p class="normal">“İşle” bütünlenemeyen sözler etkinliklerini zaman içinde kaybeder. Bu nedenle, iyi niyeti ve güzel sözleri artık hayata geçirmenin ihtiyacı var. Bunun mekanizmalarını oluşturmaya ihtiyaç var.</p>
				<p class="normal2">Beklentiler ve Sözler</p>
				<p class="normal">Hükümetin topluma verdiği sözler ya da toplumun hükümetten bekledikleri, üç kategoride toplanabilir: Demokrasi, güvenlik, ekonomi.</p>
				<p class="normal">Türkiye’nin demokratikleşme sürecini hızlandırmak, bu hükümetin temel bir iddiasıdır, bir bakıma onun varlık gerekçesidir. Koalisyon protokolünde ve hükümet programında belirttiği üzere, demokrasiyle bağdaşmayan tüm kurallar, hukuk sisteminden çıkarılacaktır. Demokrasiyi geliştirmeye dönük yeni uygulamalar getirilecektir.</p>
				<p class="normal">Verilmiş bu sözlerin neresindeyiz?</p>
				<p class="normal">Memurların sendikal haklara kavuşmaları, toplusözleşme düzenine geçmeleri gerekiyor. Gözaltı süresinin demokrasilerdeki sınırlarına çekilmesi, sanık avukatının sorgulamada bulunabilmesi öngörülüyor. Siyaset yapma özgürlüğünün genişlemesi, partilerin katılıma açılması, sendikaların, meslek kuruluşlarının, öğrencilerin, memurların dinamizmine siyasetin kavuşması bekleniyor. 12 Eylül’ün kapattığı kurumlara ve öncelikle disk’e malvarlığının iadesi amaçlanıyor. Anayasa’nın demokrasiyi engelleyen hükümlerinden arınması için düzenli girişimleri hükümetin başlatması bekleniyor.</p>
				<p class="normal">Ne zaman?</p>
				<p class="normal">Belirtmek gerekir ki, günler hızla geçiyor. Ve bir bakıma, hiç değilse bir bölümüyle, sanki boşa geçiyor.</p>
				<p class="normal2">Güvenlik ve Güvensizlik</p>
				<p class="normal">Türkiye’nin Güneydoğu sorunu var; güvenlik sorunu var. Hepimiz biliyoruz: Bunlar bir günden ikincisine çözümlenebilecek konular değil. Ancak toplum, çözüm yolunda adımlar atılmasını, bu adımların işaretlerini bekliyor. Kendine verilmiş sözler doğrultusundaki girişimleri görmek istiyor.</p>
				<p class="normal">Oysa geçmiş dönemlerdekinden farklı yöntemler hâlâ pek gözükmüyor. Bu durumda, sonuçlar da geçmiştekinden pek farklı olamıyor. Hattâ terörün daha da tırmandığı anlaşılıyor. Her yeni gün, yeni bir acıyı getiriyor.</p>
				<p class="normal">Geçmiş hükümetlerin yetersiz kalan yöntemleriyle bugünün hükümeti kendi ufkunu sınırlarsa, geçmiştekinden başarılı olmayı nasıl bekleyebilir? Biraz “şefkat” beyanı, biraz “kanları yerde kalmayacak” uyarısı, birkaç askeri operasyon: Tıpkı geçmişte olduğu gibi.</p>
				<p class="normal">Buna karşılık, “yeni”den henüz bir işaret yok. Bilemiyoruz, Güneydoğu’nun derebeylik düzeniyle bölücü terörün arasındaki bağlardan mı hareket etmek gerek? Güneydoğu’da daha adil ve ileri bir sosyal düzenin temelleri oluşursa, maceracılığın bâzı kaynakları kurutulur mu? Terörün apaçık ortada olan dış desteklerine karşı Türk dış politikası çaresiz mi? Türkiye’nin Güneydoğu sınırlarını korumak, askeri açıdan imkânsız mı?</p>
				<p class="normal">Topluma verilmiş sözlerin gerçekleşme yoluna girmesi için, yeni yaklaşımlara, yeni yöntemlere ihtiyaç gözüküyor. Ve zaman geçmeden, bir “çözümsüzlük” izlenimi yerleşmeden, insanlara, “Bu hükümet de bir şey yapamıyor” dedirtmeden, düşüncenin ufkunu ve imkânın çapını genişletmek, yeni girişimleri başlatmak gerekiyor.</p>
				<p class="normal2">Enflasyon ve Adalet</p>
				<p class="normal">Malûm, Türk ekonomisinin pahalılık sorunu var, adaletsizlik sorunu var. Bunlarla mücadele edileceğine dair verilmiş sözler var.</p>
				<p class="normal">Burada da kimse mucize beklemiyor; ekonominin bir günden ikincisine düze çıkmasını kimse hayâl etmiyor. Ancak şu soru akla ve gündeme geliyor: Enflasyonla mücadele etmek ve eşitsizlikleri azaltmak için mümkün olan her şey, mümkün olan en kısa sürede yapılıyor mu?</p>
				<p class="normal">Enflasyonun artış hızı bakımından umutlu bir işaret gözükmüyor. “kit’lerin kötü yönetimi” ve “kadro şişkinliği,” o kit’leri satmanın gerekçesi ve enflasyonun başlıca suçlusu olarak ilân ediliyor. Büyük ölçüde doğru. Bu doğrudan hareketle, başka şeyleri de doğru yapmak gerek; kit’lerin kadro fazlalığından yakınırken, devlet kadrolarını çoğaltmamak, şişirmemek gibi. Devletin en önemli ekonomik kuruluşlarının başına, ahbap-çavuş ilişkileri ya da eski iş ortaklıkları nedeniyle niteliksiz, özelliksiz insanları getirmeyip akla, deneyime, beceriye öncelik vermek gibi.</p>
				<p class="normal">Enflasyonla mücadelenin ancak çeşitli düzeylerde ve birlikte başlatılacak ortak girişimlerle mümkün olabileceğini görmemiz gerek. Plan, program ve zamanlama içinde, topluma anlatılarak, toplumun benimsemesi sağlanarak enflasyonun hızı kesilebilir. Böyle bir bütünsel ve kapsamlı yaklaşım için gecikmekteyiz. Toplumsal bir uzlaşmanın varlığı şöyle dursun, ciddi arayışı bile henüz yok.</p>
				<p class="normal">Enflasyonla mücadele, –hükümet programında belirtildiği gibi– devletin açıklarını kapatmakla başlar. Bunun önemli bir boyutu “kaynak yaratmaktır; var olan kaynakları iyi kullanmaktır.”</p>
				<p class="normal">Türkiye’de toplanan vergi kadarı kaçırılıyor. Vergi kaçağını azaltmaya dönük çok ciddi, etkili, kapsamlı yöntemler –diğer ülkelerde olduğu gibi– bizde gerçekleşmezse bütçe açığı nasıl kapatılacak? Bu yönde niye gecikmekteyiz?</p>
				<p class="normal">En temel adaletsizliklerin tamirinden uzak durmamızın nedeni, başka adaletsizliklere seyirci kalmamızdan kaynaklanıyor: Asgari ücretten vergiyi kaldıramıyoruz; çünkü vergi kaçakçılığının yarattığı açıkları, asgari ücretliden kesilen verginin de katkısıyla kapatmaya çalışıyoruz.</p>
				<p class="normal2">Planlama ve Zamanlama</p>
				<p class="normal">Demokrasi, güvenlik, ekonomi.</p>
				<p class="normal">Verilmiş sözlerin yerine getirilmesi için, hükümetin kapsamlı bir planlamaya ve bir “takvim”e ihtiyacı gözüküyor.</p>
				<p class="normal">Örneğin, bir “demokrasi takvimine:”</p>
				<p class="normal">Sözü verilmiş değişimlerin hangi tarihte gerçekleşeceği; onlarla ilgili çalışmaların tamamlanarak tasarıların hangi tarihte Meclis’e sunulmuş olacağı şimdiden açıklanabilir. Böylece güven sağlanır. İşin takibi kolaylaşır.</p>
				<p class="normal">Ya da Güneydoğu konusunda, enflasyon konusunda “nelerin yapılacağı,” hangi “girişimlerin başlayacağı” bir program çerçevesinde, takvime bağlanabilir.</p>
				<p class="normal">Bütünselliği olan, kapsayıcılığı olan böyle bir yaklaşımla, verilmiş sözlere sahip çıkılabilir. Yoksa ağaçlara bakarken orman gözden kaçırılır.</p>
				<p class="normal2">Hükümetin Başarısı</p>
				<p class="normal">Türkiye’nin güç bir dönemindeyiz, iç ve özellikle dış sorunlar bizi zorluyor.</p>
				<p class="normal">Böyle bir zaman kesitinde görev üstlenen, iyi niyetli, içtenliği tartışılmayan hükümetin başarısı, Türkiye’nin başarısı olacak.</p>
				<p class="normal">Parti tercihi ne olursa olsun hemen herkesin hükümete destek vermeye çalışması bundan kaynaklanıyor.</p>
				<p class="normal">Ama zamanı yakalamak, zamanın bilincinde olmak ve gereğini yapmak, planla olur, takvimle olur.</p>
				<p class="normal">Zamanın hükümete değil, hükümetin zamana hâkim olmasının tek yolu budur.</p>
				<p class="normal">Gecikmeden.</p>
				<p class="normal1">“Demokrasi” Uğruna Nelere Katlanmaktayız?</p>
				<p class="normal">Bilemiyoruz, böyle düşünenler hep çağdışı, geri kalmış, modası geçmiş insanlar mı?</p>
				<p class="normal">Bin bir tür ilişki içinde olanların eline ve emrine kendi menfaatleri için kullanabileceği bankaları emanet etmek, sonra bu garip ilişkilerin garip sonuçlarını, “Olur böyle şeyler” rahatlığıyla izlemek, “çağdaşlık” işareti mi? Bu durumu sergilemek, bunu eleştirmek, “çağdışı” kalmanın belirtisi.</p>
				<p class="normal">“Köşe dönmeci”, “iş bitirici”, “malı götürücü” anlayışın etkisine, sağcımız ve solcumuzla birlikte, toplum olarak, elbirliği ve gönül birlikteliğiyle mi girdik?</p>
				<p class="normal">Dün söylediğimizin tam aksini bugün yapmak, yapanlara gözlerimizi sımsıkı yummak, “değişen dünyaya uyumlu olmanın” mı gereği?</p>
				<p class="normal">“Şahsımıza ait” ufacık bir dükkânın sorumluluğunu bile kendisine emanet edemeyeceğimiz ne kadar eş, dost, partisel takım arkadaşı varsa, “topluma ait” dev ekonomik kuruluşların yönetimine getirmek, bundan kişisel ve siyasal yarar beklemek, “piyasa ekonomisine geçişin” mi yöntemi?</p>
				<p class="normal">Simit çalan fukaranın boy boy fotoğraflarını, zorla ırzına geçilen küçük kızın sayfa sayfa hikâyesini izleyebilen bir toplumda, müzmin vergi kaçakçılarını devletin koruyucu kanatları altında ısrarla ve inatla gizlemek, olsa olsa, demokrasi aşkımızın ve çokça demokratlığımızın gereği.</p>
				<p class="normal2">Gerçekten, Öyle mi?</p>
				<p class="normal">Sıra devletin “çalışanlarına” gelince, o zaman durum değişiyor:</p>
				<p class="normal">Efendim, bütçenin şu kadarı zaten maaşına gidiyor; memura para verince yatırıma kaynak kalmıyor. Bilinen bir şey: “Rasyonel” olmak da “modernleşmenin” gereği.</p>
				<p class="normal">Hem öyle “rasyonel” (akılcı) olacağız ki, bir yandan memur sayısını artıracağız, öte yandan mevcut memurun maaşını düşük tutarak tasarruf sağlayacağız.</p>
				<p class="normal">Bir de, memurların üst düzeylerinde kim varsa, onu görevden atacağız. Malûm, eşe dosta yer açmak gerekiyor. Görevden aldığımız memura da “iş yaratmak” yasal zorunluluk olduğundan, onlara “müşavirlik” kadrosu açacağız. Hiç üretmeyecek, ama maaşını alacak. Böylece, “rasyonel” yönetimin bir başka gereğini karşılayacağız.</p>
				<p class="normal2">Demokrasi Aşkımız</p>
				<p class="normal">Demokrasiye olan derin tutkumuzu, topluma ait kent topraklarını gecekondu mafyasının parsellemesine seyirci kalarak kanıtlayacağız. Tarih ve kültür mirasının yıkımına, yeşil alanların ve kıyıların betonlaşmasına –çok demokrat olduğumuzdan– gözlerimizi yumacağız, insanlarımız ev bark sahibi oluyor diye sevineceğiz.</p>
				<p class="normal">Öylesine demokrat olacağız ki, teröristlerden başka kimseye yaramadığı yıllarca kanıtlanan bir “olağanüstü hal uygulamasını”, “sorumluluğumuz gereği” gözümüzü kırpmadan sürdüreceğiz.</p>
				<p class="normal">Memur sendikalarına izin vermedik ama kimsenin kuşkusu olmasın, gelecek bahara ve mutlaka gerçekleştireceğiz.</p>
				<p class="normal">İşçimizin, sendikalarımızın “ılo standartlarına” uygun özgürlüklere kavuşması için zaman yetmedi ama bu da olacak inşallah.</p>
				<p class="normal">yök’e gücümüz yetmedi ama kararlıyız, o da hizaya getirilecek.</p>
				<p class="normal">Bu arada, işkence iddialarını ve olaylarını büyük ölçüde önleyecek “ceza muhakemeleri usulü” değişimini, elbette gerçekleştireceğiz. Bu dönem olmadı, bir dahaki dönem yapacağız.</p>
				<p class="normal2">Karar ve İnanç</p>
				<p class="normal">Toplum olarak kararlıyız ve inançlıyız. Avrupa ile uyum sağlayacak “rasyonelleşmeyi” mutlaka başaracağız. Zaten yaptıklarımız, yapacaklarımızın kanıtıdır. Memur maaşından gecekondulaşmaya, siyaset-ticaret ilişkilerimizden genel müdür ve yönetim kurulu atamalarımıza kadar tüm başardıklarımız, toplum olarak başaracaklarımızın göstergesidir.</p>
				<p class="normal">Demokratikleşme ise, toplumumuzun yöneticilerine, yöneticilerin topluma, herkesin kendi kendine verdiği sözdür. Bu söze güvenmeyen varsa, onlar da geçmişe bakıp gelecek için pay çıkarabilir.</p>
				<p class="normal">Rasyonelleşme ve demokratikleşme: Toplumumuz, tek tek hepimiz, basınımız, sendikalarımız, işveren kuruluşlarımız, partilerimiz, liderlerimiz, öylesine inançlı, öylesine kararlıyız ki.</p>
				<p class="normal">Bir gün mutlaka.</p>
				<p class="sagnormal">12 Ağustos 1992</p>
				<p class="normal1">“Daha İyi” Yönetilmek İster misiniz?</p>
				<p class="normal">Herkes daha iyi yönetilmek ister. Ama istemekle olmuyor. Lâyık olmak da gerekiyor. Türkiye’nin sorunu, daha iyisini isterken buna lâyık olmanın gereğini yapmamak. Üstelik bütün kurumların tel tel döküldüğü bir dönemde.</p>
				<p class="normal">Evet, biliniyor, Türkiye geleneksel olarak kötü yönetiliyor. Olabileceğin en azıyla, en kalitesiziyle bizim toplumumuz yetiniyor. Kimse işini yapmıyor. Yapmadığı gibi, yolsuzluğu da özendiriyor, hattâ kimi durumda gerçekleştiriyor.</p>
				<p class="normal">Her şeyin en geniş biçimde paraya bağımlı kılındığı bir ortamda, adaylıktan seçime kadar bütün bir siyasal süreç, ticari güçlere teslim oluyor. Sonra, teslim olarak gayrimeşru yarar sağladığı ticari güçlerden, siyaset, komisyon alıyor. Aile içi bir “alışveriş” sürüp gidiyor.</p>
				<p class="normal">Geçmişte de böyleydi, bugün artarak böyle: Toplum, ödediği vergilerden kimilerinin büyük vurgunlar vurmasına, büyük komisyon almasına lâyık mı? Böylece, olabilecek hizmetin de, imkânın da en azına ülkenin mahkûm edilmesine lâyık mı?</p>
				<p class="normal">Evet, galiba lâyık: Çünkü ilgilenmiyor, denetlemiyor, ödediği verginin hesabını sormuyor.</p>
				<p class="normal2">Devlet Malı Yemeyen</p>
				<p class="normal">Hepimize ait büyük değerler, ya ihale çarklarında sermayeye fazladan kazanç ve siyasetçiye rüşvet olur ya da namuslu bir şekilde ama en kötü biçimde kullanılır. Göz göre göre kaynaklar kurutulur.</p>
				<p class="normal">Bu “alışkanlık,” ülke yönetiminde yozlaşmanın, siyasette ticarileşmenin, genel bir ahlâksızlığın yollarını döşer. En kötüsü, tümüyle toplum bu alışkanlığa alıştırılarak, “olur böyle şeyler” dedirtilerek, ayıba ortak getirilir.</p>
				<p class="normal">Basında haberleri eksik olmuyor:</p>
				<p class="normal">“Karayolları, ilksan, iski, ihale, komisyon, siyasetçi, bakan, rüşvet, parti, belediye.”</p>
				<p class="normal">“Devletin turizm işletmesinin başına, falanca devlet büyüğümüzün kaynının emmisi getirildi.”</p>
				<p class="normal"> “Trilyonluk devlet kuruluşunun yönetimi, bir başka devlet büyüğümüzün amca oğluna emanet edildi.”</p>
				<p class="normal">“En teknik bir konunun sorumluluğu, en büyük siyasal desteğimize sunuldu. Kendileri teknikten anlamazlar ama, siyasetçi zeki ve çalışkan olur.”</p>
				<p class="normal">İhale verip komisyon alacağız. Bankaların, kooperatiflerin, her türden sanayi kuruluşunun, dev işletmelerin “yönetim kurulu” nedir ki, kim olsa onları yönetir. Ne kadar siyasal destekçimiz varsa, parti içi hesaplarda bizi kollayacak adamımız, eş dosttan bürokrat emeklimiz varsa, onlara iş bulacağız.</p>
				<p class="normal">“İstihdam yaratmak,” bütün devlet, hükümet ve belediye büyüklerimizin boynunun borcudur:</p>
				<p class="normal">Yönettiğimiz işletmelerin ve belediyelerin kadroları birse, iki yapacağız. Mümkün olan en çok sayıdaki yandaşımıza maaş dağıtacağız. Hem zaten halkımız bu kaynağı bizim elimize neden veriyor? Kendisine iş ve aş sağlamamız için değil mi?</p>
				<p class="normal2">“Kendi Kendimizin Karikatürü”</p>
				<p class="normal">İnanılması zor ama Türkiye gerçekten böyle yönetiliyor. Dünün iktidarı, bugünün iktidarı sorunu değil, Türkiye’nin kaynakları her zaman böyle kullanılıyor.</p>
				<p class="normal">Toplam ekonomik varlığımızın yaklaşık yarısını, çoğu o işlerle hiç mi hiç ilgisi bulunmayanlar yönetiyor.</p>
				<p class="normal">Bir bakıma, ekonomik gücümüzün önemli bölümü, daha işin başlangıcında “özürlü” hanesine kaydedilebilir:</p>
				<p class="normal">Çoğu hiçbir işte dikiş tutturamamış, piyasada en küçük değer bulamamış, şöhreti kendinden menkul kişiye, birtakım devlet/hükümet/belediye büyüklerimiz, toplumun varlığını, hepimize ait olan kaynaktan, ödediğimiz vergileri emanet ediyor, “Al, kullan, ama beni gözeterek kullan” diyor...</p>
				<p class="normal">Olayın asıl düşündürücü yanı, bu tür siyasal ve çıkarsal atamalara ödediğimiz maaşlar değil. Asıl önemli olan, bu tür birikimsiz ve deneyimsiz eş, dost, akraba, siyasal yandaş eline bırakılmış devlet kaynaklarının acıklı hali... Bu ekonomik varlığın, devlet, hükümet ve belediye büyükleri aracılığıyla felç edilmesi. Türkiye’nin bu dev ekonomik birikimin katkısından, dinamizminden yoksun bırakılması.</p>
				<p class="normal">Şaka gibi. “Kendi kendimizin karikatürü” olmak gibi.</p>
				<p class="normal2">Siyasal Ahlâksızlık</p>
				<p class="normal">Topluma ait kaynakların emmi oğluna, hanımın yeğenine ve partimizde bize destek olan, ama her nedense piyasada değeri anlaşılmamış, varlığı keşfedilememiş gizli yeteneklere teslim edilmesi. Ardından, bu kaynaklarla gereksiz “iş” yaratılarak, ulufe misali partisel destekler dağıtılması. Bu geleneğin bir başka sonucu da var: Toplumun kesesinden bol bol yaratılan gereksiz işler, devlet/hükümet/belediye büyüklerimizin eline fevkalâde ahlâksızca kullanabilecekleri bir siyasal koz da veriyor:</p>
				<p class="normal">“Sen bana partide destek sağlarsan, ben de iş yaratıp seni (ya da yakınını) işe aldırırım, devletteki, belediyedeki işini hallederim!” pazarlığı başlayabiliyor. Büyüklerimiz, kendi ceplerinden çıkmayan paralarla, halkın parasıyla, bazen ihaleye fazladan değer biçip komisyon alıyorlar; bazen, “namusluysalar,” lüzumsuz iş yaratmakla yetiniyorlar. Bir kayıpları yok.</p>
				<p class="normal">Zaten fazla bir çalışmayı gerektirmeyen bu gereksiz işlere girenler de, böylece, “iş güç” sahibi oluyor. Onlardan beklenen ve istenen, parti kongrelerinde oylarını “büyüklerinin gösterdiği yönde” kullanmaları.</p>
				<p class="normal">Büyüklerimiz için oyumuz feda olsun.</p>
				<p class="normal">Siyaset profesyonelleştikçe, siyaset ticarileştikçe, kolektif yozlaşma süreci gelişiyor:</p>
				<p class="normal">Siyasete girenlerde, bu çabalarından “maddi karşılık” bekleme eğilimi artıyor. Ülke sorunlarının çözümüne katkı getirmek, kendi idealleri doğrultusunda bir etken yaratmak ve benzeri iddialar, modası geçmiş, çağdışı kalmış “saflıklara” dönüşüyor. Siyaset, bir yakına iş sağlamanın, belediye kurallarını çiğnemekte kolaylık görmenin, pazarda tezgâh tutmanın, imar yasasını baypas yapmanın öncelikli aracı olabiliyor. Daha kötü örneklerde ise, komisyoncu ve rüşvetçi olmanın imkânını sağlıyor.</p>
				<p class="normal">Siyasetin üst düzeyindeki kadrolar ise, kendi yerlerini korumak amacıyla, partililerdeki ticarileşme eğilimini destekliyor yahut yaratıyor. Hem böylesi çok da kolay. Ülkenin sorunlarıyla, çözümleriyle uğraşmaktansa, birkaç başarılı kombinezon sonucu devlet/hükümet/belediye imkânıyla sağlanıp dağıtılacak çıkarla, parti zirvelerini tutmak hiç de zor olmuyor.</p>
				<p class="normal">Profesyonelleşmiş, ticarileşmiş siyasetten tabii ki ülke kaybediyor, varoluş nedeni ülke sorunlarına çözüm üretmek olan bir kurum, siyaset, çözüm üretmiyor.</p>
				<p class="normal">Ama bunlar ayrı konu. Siyasetin ticaretinde “alan da” memnun, “satan da.”</p>
				<p class="normal">Asıl garip olan, bu ticaret ortamında sürekli zarar eden toplumun duyarsızlığı, tepkisizliği, hareketsizliği...</p>
				<p class="normal">Bir ülkenin insanları, çevrelerinde yer alan bu çapsızlığa, uygunsuzluğa, kimi durumdaki ahlâksızlığa ve apaçık yozlaşmaya böylesine seyirci olursa, böylesine kayıtsız kalırsa, sonuç, işte bizim halimizdir.</p>
				<p class="normal">Her şeyin daha azıyla, daha kalitesiziyle yaşamaya devam ederiz. Önümüze konulanla yetinip, gizliden gizliye biz de bir yolunu bulup bir akraba edinmenin, siyasal ticarette yer tutmanın hayâlini kurarız.</p>
				<p class="normal2">Olamaz mı?</p>
				<p class="normal">Türkiye, büyük yolsuzluk iddialarını, “Ne olmuş yani, parayı verdimse verdim” hafifliğiyle karşılayan başbakanları terfi ettirmeye mecbur değildir. Satın alınmış delege oylarıyla liderliğini sürdürmüş liderlere hoşgörüyle bakmaya da...</p>
				<p class="normal">Kamu kaynaklarının kullanımıyla ilgilenip denetlemek de mümkündür, belediyelerin aldıkları dış borçlarla, yaptıkları işleri karşılaştırmak da.</p>
				<p class="normal">Kamu ihalelerinin rüşvet doğurmasını önlemenin de yöntemi vardır.</p>
				<p class="normal">Bütün bunlar mümkündür. Her ciddi ülkede mümkün olabiliyor da, bizde neden olmasın?</p>
				<p class="normal">Ama bir önemli koşulla: Toplumun, tek tek her yurttaşın gözünü açıp kendi varlığına sahip çıkmasıyla.</p>
				<p class="normal">Ahlâklıların, en az ahlâksızlar kadar cesaret ve akıl sahibi olabilmesiyle.</p>
				<p class="sagnormal">19 Eylül 1993</p>
				<p class="normal1">En “Muhafazakâr” Meslek</p>
				<p class="normal">Müze bekçiliği, Vakıflar genel müdürlüğü ya da büyük toprak sahipliği değil: En muhafazakâr meslek, kuşkusuz “politikacılık.”</p>
				<p class="normal">Dünyanın her yanında, politikacı, en muhafazakâr toplum kategorisini oluşturuyor. Ayrıca, “ideolojiden bağımsız” bir özellik de var: İster kapitalist partinin siyasetçisi olsun, ister komünist partinin siyasetçisi, aynı muhafazakâr kişiliği paylaşıyor. Bir başka evrensel özellik de şu: Politikacının rütbesi büyüdükçe, muhafazakârlığının derecesi yükseliyor.</p>
				<p class="normal">Türkiye’nin iki büyük partisinde (anap ve shp) “kongre heyecanı” yaşanırken, politikacı “kimliği” ilginç bir “faktör” olarak dikkat çekiyor.</p>
				<p class="normal2">“Ben Halimden Memnunum”</p>
				<p class="normal">Bu muhafazakâr “öz,” muhafazakâr “eğilim”, “bünye” nereden kaynaklanıyor?</p>
				<p class="normal">Siyaset sosyolojisinde, iki nedene işaret ediliyor:</p>
				<p class="normal">1) Politikacı, kendi parti çevresinin, kendi küçük dünyasının çok fazla etkisinde kalıyor. Temel sorunlarını, çözümlerini, beklentilerini ve tatminlerini burada arayıp buluyor. Onun “dünyası,” ülke geneli değil, dengesiz bir şekilde, parti özeli olabiliyor.</p>
				<p class="normal">2) Temel tatminlerini bu dar çevrede bulan –örneğin, bir parti görevine, yerel yönetim görevine seçilmişse, bununla büyük ölçüde yetinen, ülke genelindeki gelişmelerden bir ölçüde uzaklaşan– politikacı, “durumdan memnun” olabiliyor. “Muhafazakâr karakterin” ikinci nedeni burada: Politikacı, hele küçük de olsa bir görev, bir makam sahibi olmuşsa, “statükoyu korumak” eğilimine giriyor. Yenilikten ve değişimden korkuyor. Çünkü her değişimin, onun bireysel statükosunu sarsabileceğini hesaplıyor.</p>
				<p class="normal">Böylece dünyanın her yerinde ve her partisinde, içgüdüleri “muhafazadan” yana olan, fevkalâde ihtiyatlı, temel eğilimi “durumunu sürdürmek” olan bir politikacı kimliği öne çıkıyor. Tüm politikacılar böyle değil elbette. Ama istisnalar, kaideyi bozmuyor.</p>
				<p class="normal2">“Gözünün Önünü Görmez mi?”</p>
				<p class="normal">Politikacının muhafazakâr kimliği, siyasal partilerin de genellikle durgun ve değişmez görünümüne, kendi kulvarlarındaki tutuculuğuna yol açıyor. Siyaset, hayatın akışına bazen ayak uyduramıyor. Toplumun gerisinde kalıyor. Toplumla birlikte, toplumun ihtiyaçları ve tercihleri yönünde partiler değişebiliyor. Bunun temel nedeni, partileri meydana getiren politikacıların muhafazakâr kimliği: Yenilikten bünyesi bakımından çekinen politikacının tavrı, partiye de yansıyor. Üstelik parti politikasını belirleyen, öncelikle, parti içinde yükselmiş üyeler. Milletvekilleri, yöneticiler, vb. Bunlar ise, “rütbeleri bakımından,” statükonun yarattığı ve statükodan en fazla yararlanan kesitler:</p>
				<p class="normal">Örneğin, “saf” adaylar –“saf” sıfatı burada “budala” anlamına da, “temiz” anlamına da gelebilir– parti kongrelerinde delegenin önüne çıkıp “üye yapısının, seçim mekanizmalarının bozukluğundan, bunları düzeltmek zorunluluğundan” söz eder. Ve hitap ettikleri “delegenin,” o yapının ve mekanizmaların sonucunda “delege seçildiğini” gözden kaçırırlar. Doğal olarak da hayâl kırıklığına uğrarlar.</p>
				<p class="normal">Büyük kongrelerde, kendilerinden “partiyi geliştirmesi, değiştirmesi” istenen parti yönetimleri, genellikle, mevcut statüko ve dengeler sayesinde başa geçmiş ve başta kalmış olanlardır.</p>
				<p class="normal">Sonuç, politikacının muhafazakâr özelliklerinden kaynaklanan muhafazakâr partiler ve muhafazakâr bir siyaset kurumudur. Kamuoyunun zaman zaman şaşırması da bundandır: Kamuoyu, basın, yurttaş, bazen partilere bakar, “Bunlar nasıl oluyor da kendilerini değiştirmiyor, partililer gözlerinin önünü görmüyor mu?” der. Oysa kamuoyu gibi partili de gözlerinin önünü görür. Ancak, bakış açışı farklıdır.</p>
				<p class="normal2">Bıçak Kemiğe Dayanınca</p>
				<p class="normal">Partilerin ya da politikacıların tek tek eksiği değil elbette, ama siyasetin “objektif, evrensel” gerçeği, bu “muhafazakârlık” eğilimi.</p>
				<p class="normal">Peki, objektif gerçek bu olunca, partilerin, “toplumun gerisinde kalmaya” mahkûm olduğuna mı hükmedilecek?</p>
				<p class="normal">Siyaset sahnesinde değişim olabilmesi için, –toplumun başka alanlarına kıyasla– çok daha fazla değişim ihtiyacı ve değişim faktörü bulunması gerekiyor. Siyasette “jeton” çok yavaş düşer...</p>
				<p class="normal">Ancak günümüzün gerçeği, siyaset kurumunun bütün dünyada hızla büyüyen bir değişim ihtiyacı yaşamasıdır. Evrensel dengelerin değiştiği, teknolojinin, yeni anlayışların geliştiği, değişim rüzgârlarının fırtınaya dönüştüğü bir zaman kesitindeyiz.</p>
				<p class="normal">Bir bütün olarak siyaset, bu oluşumun gerisine düşmenin tehlikesini duyuyor. Toplumların önemli kararlarında siyasetin payı azalıyor; başka merkezlerin –bilim, basın, meslek odaları, vb.– belirleyici rolü ve kararlardaki payı büyüyor. Parlamentolar ve partiler, ikinci plana itilmenin kaygısında. Daha şimdiden, bilgisayarların ve teknisyenlerin yöneteceği yeni toplum modelinden söz ediliyor.</p>
				<p class="normal">Türkiye’de durum pek farklı değil. Hattâ kamuoyu yoklamalarına göre, vahim: Toplumun çok önemli bir bölümü, siyasete, partilere, siyaseti yöneten kadrolara güvenmediğini açıklıyor. Demokrasi inancı geriliyor.</p>
				<p class="normal2">“Dev” Kamuoyu Yoklaması</p>
				<p class="normal">Böyle bir ortamda, politikacının ve partilerin kendilerini ardında “korumaya aldıkları” muhafazakârlık duvarları sarsılıyor. Özellikle de, büyüme eğrisi içinde gözükmeyen partiler bu durumdan kaygılı. Kendi küçük dünyalarındaki statükoları korusalar bile, ülke genelinde bu dünyaların yıkılması söz konusu. Bu tehlikeli olasılık, onları değişime zorluyor. Değişim, bir “var olmak ya da yok olmak” sorunu gibi şimdi gündeme geliyor.</p>
				<p class="normal">Türk siyaset kurumunun 1980 öncesinde devraldığı “eski liderlere” göre, kendileri hızla “yenileşiyor;” 1980 sonrası “yeni liderler” ise, “hızla eskiyor.”</p>
				<p class="normal">1980 sonrasının “yeni liderleri” ise, “eski liderlerin” artık tarihe karıştığı, kendilerinin süreklilik kazandığı anlayışında. </p>
				<p class="normal">Türkiye’nin siyaset sahnesi köklü bir değişimin eşiğinde mi?</p>
				<p class="normal">Partilerin kendi iç dengeleri ve partiler arasındaki güç dengeleri değişecek mi? 2 Haziran’daki yöresel seçimler, böyle bir değişimin ebeliğini yapacak mı?</p>
				<p class="normal">Konu, hem kongre sürecindeki anap ve shp açısından, hem de dyp ve dsp açısından stratejik öneme sahip:</p>
				<p class="normal">2 Haziran seçimi, dev bir “kamuoyu yoklaması” niteliği taşıyor. Malûm, son yıllarda kamuoyu yoklamaları, ülkemizde önem kazandı. Bunlardan çoğunun, “sonucu” önceden bulabildiği yaşanan deneyimlerle görüldü. Bu kamuoyu yoklamaları, genellikle 2.000 dolayında yurttaştan yanıt alınarak gerçekleşti.</p>
				<p class="normal">2 Haziran’da 60 bin dolayında seçmen oy kullanacak. Türkiye’nin her köşesine dağılmış seçim bölgelerinden, Türkiye’nin siyasal fotoğrafı ortaya çıkacak. Bu fotoğrafla, geçmiş seçimlerin sonuçları kıyaslanacak. Var olan siyasal dengelerin devam ettiğine ya da yıkıldığına, yenilerinin oluştuğuna hükmedilecek. Ve partilerle partililer aldıkları sonuca göre, “muhafazakârlığı” sürdürmenin rahatına erecek ya da “yenilenmenin” zorunluluğunu duyup zahmetine katlanacak.</p>
				<p class="normal">Politikanın bünyesinde “muhafaza” içgüdüsü var. Politikayı oluşturan güçlerin bir bölümü, 2 Haziran fotoğrafında kendini bulamayabilir: Varlığını “muhafaza” amacıyla en “devrimci değişimlere” başvurması, kimseyi şaşırtmamalıdır.</p>
				<p class="sagnormal">19 Mayıs 1991</p>
				<p class="normal1">Eskiye Rağbet Olduğunda</p>
				<p class="normal">Kamuoyu yoklamaları yalan söyler mi? Hiç sanmıyoruz. Geçmişlerinin kısalığına rağmen, Türkiye’nin araştırma kurumları genellikle “rüştünü” kanıtlayabildi. Olayların, oylamaların sonucu önceden kestirilebildi. Dikkat çeken yanlışlar ise, daha çok kamuoyundaki siyasal tercihlerin günümüzdeki kaypaklığından, bir günden ikincisine değişebilmesinden kaynaklandı.</p>
				<p class="normal2">Yenilerin Kredisi Tükendi mi?</p>
				<p class="normal">Son kamuoyu yoklamalarında nasıl bir siyasal fotoğraf gözüküyor?</p>
				<p class="normal">“Gallup”un Sabah için yaptığı araştırma (Mayıs 91), “Strateji”nin (Ocak 91) ve “Kamar”ın (Aralık 90) sonuçlarıyla kıyaslanınca, “bitpazarına nur yağdığına” hükmetmek gerekiyor.</p>
				<p class="normal">Önce, Kamar’ın anket sonucuna bakalım:</p>
				<p class="normal">1990 Aralık ayında, shp yüzde 27’yle başta gözüküyor. dyp yüzde 22, anap yüzde 18, dsp yüzde 10’la sıralanıyor (yüzde 9 kadar, kararsız ve yanıtlanmayan var).</p>
				<p class="normal">Strateji’nin iki ay kadar sonra gerçekleştirdiği anket ise şu sonuçları vermekte:</p>
				<p class="normal">“Birinci,” bu kez “ikinciyle” yer değiştiriyor. dyp, yüzde 21 ile başa geçiyor. shp, yüzde 18’e düşüyor. anap (bir önceki ankete göre) gerilerken, dsp ilerliyor. Bu iki parti, yüzde 13 düzeyinde buluşuyor.</p>
				<p class="normal">Bu ankette “kararsız ve yanıt vermeyen” sayısı yüzde 20 dolayında.</p>
				<p class="normal">Son ankette, Gallup’un gerçekleştirip Sabah’ın yayımladığı mayıs sonuna ilişkin araştırmaya gelince:</p>
				<p class="normal">Gallup anketinin ilk özelliği, geçmişteki eğilimlerin (trendlerin) keskinleşmesi ve doğrulanması. anap ve shp’deki düşüş eğrisi ile, dyp ve dsp’deki büyüme eğrisi son anketle bir kez daha ortaya konuyor. Gallup anketinde “kararsız ve yanıtsız” oranı çok düşük, yüzde 10 dolayında. Bu bakımdan, aynı “kararsız yanıtsız” düzeyine sahip Kamar anketiyle (1990 Aralık) bir kıyaslama yapılabilir:</p>
				<p class="normal">Gallup: 1. dyp, yüzde 27 (1990 Aralık ayında yüzde 22)</p>
				<p class="normal">2. shp, yüzde 20 (1990 Aralık ayında yüzde 27)</p>
				<p class="normal">3. dsp, yüzde 17 (1990 Aralık ayında yüzde 10)</p>
				<p class="normal">4. anap, yüzde 13 (1990 Aralık ayında yüzde 18)</p>
				<p class="normal2">Siyasetin Zaafı ve Ayıbı</p>
				<p class="normal">Anket sonuçlarının işaret ettiği ilk nokta şu: Halk, 12 Eylül sonrasının yeni liderliğine (Özal, İnönü) ve partilerine (anap, shp) açmış bulunduğu krediyi kısıyor; 12 Eylül öncesinin eski liderliğine (Demirel, Ecevit) ve (bir bakıma) partilerine (dyp, dsp) kısmış bulunduğu krediyi yeniden genişletiyor.</p>
				<p class="normal">Neden?</p>
				<p class="normal">Türkiye’nin siyaseti, son on yılda çok yanlış bir özellik kazandı: Siyaset, öncelikle “olumsuzdaki yarışmaya” dönüştü. Olumsuzdaki yarışma, yani hiçbir partinin ya da siyasetçinin, “kendi başarısı, becerisi, güzellikleri” nedeniyle yükselmeyişi. Bütün partilerin ve siyasetçilerin, “rakiplerinin başarısızlığı, beceriksizliği, çirkinliği” nedeniyle yükselmesi. Siyasetin, olumsuzluk kulvarında koşulması.</p>
				<p class="normal">Örnek olarak, muhalefetteki “A” partisi, iktidara gelebilmek için hiçbir çabada bulunmuyor, doğru dürüst iş yapmıyor, umut bile vermiyor. Ama iktidardaki “B” partisi öylesine yanlışlar yapıyor ki, yurttaş, “Bundan beteri olamaz” deyip muhalefetteki “A” partisine yöneliyor.</p>
				<p class="normal">Başka bir deyişle, Türkiye’nin siyasetinde başarı yarışmıyor, farklı yaklaşımlar, yeni projeler, değişik açılımlar yarışmıyor. Partiler kendi doğrularından güç almıyor. Bilâkis, rakibin yanlışlarına dayalı, onun eksikliklerini kullanmaya dönük, verimsiz ve gerçekten “çağdışı” bir politika modeli uygulanıyor.</p>
				<p class="normal">Dolayısıyla, “shp, anketlerde gerilerken dsp ilerledi; kim bilir ne başarılı politikalar dsp tarafından üretiliyor” demek mümkün değil.</p>
				<p class="normal">Aynı şekilde, dyp, topluma “harika” çözümler önerdiği, umut yarattığı için büyümüyor. Kulvarında yarıştığı anap’ın yanlışları sayesinde, seçmenin “tepkisini” kullanarak dyp büyüyor.</p>
				<p class="normal">Özetle, sağda ve solda “birinciler” –anketlere göre– zorlanırken, bunun temel nedeni “ikincilerin” başarısı değil, “birincilerin” başarısızlığı oluyor. Bektaşi hikâyesindeki gibi:</p>
				<p class="normal">Bektaşi’ye iki kupa şarap vererek iyisini seçmesi istenmiş. İlk kupadan içip ikincisine “iyi olan bu” diye işaret etmiş Bektaşi. “Tadına bakmadan nasıl anladığı” sorulunca da, “Bu ilk tattığımdan daha kötüsü, mümkün değil” deyivermiş.</p>
				<p class="normal2">Bu Tablodan Ne Çıkar?</p>
				<p class="normal">Biri Aralık 1990’a, diğeri Mayıs 1991’e ait iki anket kıyaslandığında, bir başka ilginç sonuç var: 1990 Aralık ayında (Kamar anketi), merkez-sağ oyların toplamı yüzde 40’ı buluyor (dyp yüzde 22, anap yüzde 18). 1991 Mayısı’nın Gallup anketinde, merkez-sağ oylar gene tastamam yüzde 40 oluyor (dyp yüzde 27, anap yüzde 13). Daha da ilginci, aynı duruma sol oylarda da var: 1990 Aralığı’nda toplam sol oylar yüzde 37 (shp yüzde 27, dsp yüzde 10). 1991 Mayısı’nda ve Gallup’un araştırmasında, sol oylar gene toplam yüzde 37. Ancak kendi içindeki kompozisyonu değişiyor: shp yüzde 20, dsp yüzde 17. Anket sonuçlarına göre, değişim, sağ ve sol arasında olmaktan çok sağın ve solun kendi içlerinde, ayrı ayrı yaşanıyor.</p>
				<p class="normal">Söz konusu anketlerin verilerine bakarsak, şöyle bir tahminde bulunulabilir:</p>
				<p class="normal">Bu gelişme eğrileri içinde, herhangi bir partinin “tek başına” iktidara gelmesi mümkün değil. En avantajlı konumdaki dyp’nin böyle bir şansı yakalaması için, anap’ın yüzde 5 dolayına inmesi gerek. Soldaki durum da aynı: shp ve dsp’den hangisi öne geçerse geçsin, diğerinden arayı fazla açamayacağı –gene anket verilerine göre– anlaşılıyor.</p>
				<p class="normal">Dolayısıyla, Türkiye olarak “koalisyon dönemine” hazırlanalım.</p>
				<p class="normal">Hangi partilerin birbiriyle koalisyon ortağı olacağını tahmin etmek ise mümkün değil. Çünkü ideolojiden kaçmak, renksizleşmek ve birbirine benzemek, tüm partilerin ortak hastalığı.</p>
				<p class="normal2">Siyaset Tıkanıyor mu?</p>
				<p class="normal">Türkiye, 1980 yılında geleneksel partilerin zorla kapatılması olayını ve siyaset yasaklarını yaşadı. Bu, sadece demokrasiye değil, siyasetin bünyesine de aykırı bir durumdu.</p>
				<p class="normal">Tüm çarpıklıklara rağmen, mümkün olan en az yanlışı bu dönemde seçmen yapmaya çalıştı. Bir tür geçiş dönemini, “yumuşak inişi” oylarıyla gerçekleştirmeye uğraştı. Yasakları referandumla kaldırdı. anap’ı iktidarda, shp’yi muhalefette denedi (1987 seçimi).</p>
				<p class="normal">Böylece, “yenilere” şans tanıdı. Ne var ki, aradan geçen zaman, “yenilerin” eskidiği izlenimini seçmene vermiş olacak ki, şimdi “eskilerin” yenileşeceğine umut bağlayanlar çoğalıyor. Anketlerin objektif sonucu bu.</p>
				<p class="normal">Eskiyen yeniler ve yenileşmesi beklenen eskiler... Türk siyasetinin günümüzdeki özeti burada. Çözümsüzlüğü de.</p>
				<p class="sagnormal">26 Mayıs 1991</p>
				<p class="normal1">Yurttaş, Politikacıya Neden Güvenmiyor?</p>
				<p class="normal">“Karakolda doğru söyler, mahkemede şaşar.” Bu deyişi, küçük bir değişiklikle siyaset dünyamıza aktarabilirsiniz:</p>
				<p class="normal">“Sayın liderler muhalefette doğru söyler, iktidarda şaşar.”</p>
				<p class="normal">Gerçekten, bizim siyasetçilerimiz muhalefetteyken başka insanlardır, iktidara geldiklerinde başka insana dönüşürler. Değişimin dozu, bütün toplumlarda ve siyasetlerde anlayışla karşılaşacak bir farkın çok üzerindedir. Bizde söz konusu olan, neredeyse siyasal bir kimlik değişimidir.</p>
				<p class="normal">Neden?</p>
				<p class="normal">Muhalefette sorumsuzca konuştuklarından mı?</p>
				<p class="normal">Halkı kolayca kandırabileceklerine inandıklarından mı?</p>
				<p class="normal">İktidarı, ciddiyetle hazırlanılan bir görev değil de, bir dönem yararlanılacak bir ikbal olarak gördüklerinden mi?</p>
				<p class="normal">Türkiye’de işlerin nasıl olsa “böyle gelmiş, böyle gideceğini” bildiklerinden mi?</p>
				<p class="normal">Toplumu, vatandaşı, seçmeni, biraz “saf” bulduklarından mı?</p>
				<p class="normal">İktidarda kalmak uğruna yapamayacakları şeyin, vazgeçmeyecekleri ilkenin, dönemeyecekleri sözün olmayışından mı?</p>
				<p class="normal">Bin bir dersle dolu bir haftayı geride bırakmaktayız.</p>
				<p class="normal">Bu bir hafta içinde, Kuzey Irak’ı bombalayan abd uçaklarının, vallahi billahi “meşru müdafaa yaptıklarını,” kendimize ve herhalde Amerikan kamuoyuna kanıtlamak amacıyla uluslararası politikada öncü rol üstlendik.</p>
				<p class="normal">Ama en önemlisi, siyasette tutarlılık, siyasal ahlâk, siyasal güvenilirlik, çifte standart gibi konularda, topluma ve özellikle de gençlerimize onurlu bir örnek verdik. Bize baksınlar da, büyüdüklerinde bizim gibi olsunlar diye.</p>
				<p class="normal2">Ne de Güzel Söylemişler</p>
				<p class="normal">Türkiye’nin İncirlik Üssü’nden havalanan müttefik uçakları, Irak’ın kuzeyini bol bol bombaladı. Yahut “meşru müdafaa” yaptı. Bu olay, hükümetimizin deyişiyle, “Türkiye’nin bilgisi dahilinde, izni çerçevesinde” gerçekleşti. Hükümetimiz, bu “operasyonun” haklılığını bize anlatmak için uğraşıp durdu.</p>
				<p class="normal">“Bilgimiz dahilinde, izin alındı, haberliyiz” tarafları biraz karışık da, asıl ilginç olan, siyasetçideki kimlik değişimine, siyasal “metamorfoza” işaret eden özellikler. Benzer sorunlar karşısında, geçmişte söylenen sözler. tbmm tutanaklarından izlemeye çalışalım:</p>
				<p class="normal">15 Ocak 1991. Irak krizi zirvede. tbmm toplantı halinde. anap iktidarda. Dışişleri Bakanı Alptemoçin’in açıklamaları üzerine, muhalefet liderleri söz alıyor. Sayın Demirel, yabancı uçakların Türkiye’den kalkıp Irak’ı bombalaması şöyle dursun, Türkiye’de ikmal yapmasını bile, fevkalâde yanlış buluyor. Bakalım ne diyor:</p>
				<p class="normal">“Eğer bizim meydanlarımızdan, biz savaşa bulaşmamışken bir başka ülkenin uçakları ikmal yaparsa, onun karşısında bulunan ülke ile savaşa girmiş sayılırsınız. ‘Hayır’ deyin bakalım. Kuveyt’e savaş için dizilmiş bulunan ve oradaki koalisyona dahil ülkelerden birinin uçakları şayet bizim meydanlarımızdan insani gayeler dışında ikmal yaparsa, o zaman ne olacak? Yani, bombası bitince gelip buradan alacak, ikmal yapacak, götürüp öbürünün üstüne atacak. O zaman, üstüne attığı ülke ile savaşa girmiş olursunuz. Doğru mu?” (anap sıralarından “doğru” sesleri.)</p>
				<p class="normal2">“Deyin, Diyebiliyorsanız”</p>
				<p class="normal">“(...) Evet, mademki bastığımız yeri titretiriz, Amerika’dan 48 tane uçak getirmek neyin tedbiri? Gelin burada söyleyin.” (dyp sıralarından alkışlar.)</p>
				<p class="normal">Alpaslan Pehlivanlı (Ankara) – Hiç değilse onu yapmışız.</p>
				<p class="normal">Süleyman Demirel (devamla) – Yoksa Türkiye’nin savunmasını ihale mi ettiniz? Bununla ilgili kuşkumuzu söyleyeyim; bütün bunların karşılığında sizden bir şey isterler. Bunları, Türkiye’nin kara kaşı, kara gözü için yapmazlar. (...)</p>
				<p class="normal">Günümüz Başbakanı Sayın Demirel, bugün, “Çevik Güç bostan korkuluğu değil ya!” demektedir. Dün ise, Türkiye bir saldırıya uğramadıkça, Türkiye’deki üslerin yabancı uçaklar tarafından kullanılmasına karşı fevkalâde duyarlıdır, kararlıdır. tbmm’nin 17 Ocak 1991 tarihli oturumundayız:</p>
				<p class="normal">Süleyman Demirel (devamla) – (...) “Türkiye’nin birkaç tane meydanında yabancı uçaklar var, bu yabancı uçaklar, Türkiye’ye saldırılıncaya kadar hiçbir şekilde kullanılmayacaktır” deyin... Diyebiliyor musunuz? (...) “Biz bu kararı, Türkiye saldırıya maruz kalırsa, öyle kullanacağız. Yani, dışarıdan gelen uçakları, başka ülkeleri tahrip için kullanmayacağız” deyin, gelin bunu söyleyin.</p>
				<p class="normal">Mustafa Dinek (Konya) – Kaç defa söylendi. </p>
				<p class="normal">Mehmet Zeki Uzun (Tokat) – “Ancak Türkiye’ye bir tecavüz vaki olursa, o zaman kullanacağız” deyin. (...)</p>
				<p class="normal2">“Bu Sözlere Kim İnanır?”</p>
				<p class="normal">Günümüzün iktidar ortağı ve Başbakan Yardımcısı Sayın İnönü, 1991’de dehşetli bir barış yanlısı, ulusal egemenlik savunucusudur. İskenderun’da, İstanbul’da “barış mitingleri”, “barış yürüyüşleri” düzenlenmektedir. Barış uğruna, Saddam’a kadar gidip kendisini iknaya çalışmıştır. Irak krizinin zirvede bulunduğu, sıcak savaşın patlamak üzere olduğu günlerde, 15 Ocak 1991’de, Sayın İnönü tbmm’de şunları söylüyor:</p>
				<p class="normal">“... Sayın milletvekilleri, doğrudan doğruya bize karşı bir tehdit var mı?.. Yok. Doğrudan doğruya bir tehdit olduğunu kimse söylemiyor; potansiyelmiş, şöyleymiş, böyleymiş. Doğrudan doğruya bize bir tehdit yokken ve Türkiye’nin gücünün, güneyden gelecek tehlikelere karşı kendimizi koruyacak mertebede olduğuna hepimiz, dünyada herkes güvenirken, mütemadi, ‘Kendimizi savunabilmek için dışarıdan asker çağırıyoruz, uçak çağırıyoruz’ sözlerine kim inanır?</p>
				<p class="normal">(...) Örneğin, başka bir ülkenin uçağı bizden ikmal yaparak Irak’a savaşa giderse, orasını bombalarsa, ‘Bunlar lojistik destek’ deyip izin verecek miyiz?”</p>
				<p class="normal">Günümüzün Başbakan Yardımcısı, Irak-Kuveyt sorununun çözümüne ilişkin teşhisini de aynı konuşmasında şöyle açıklıyor:</p>
				<p class="normal">“(...) Irak’ın Kuveyt’ten çekilmesini sağlamanın, uluslararası hukuk düzenini Ortadoğu’da yerleştirmek için şart olduğunu, ama bunun için askeri müdahalenin yanlış olduğunu, tutulması gereken tek yolun bu olduğunu söylüyoruz, bunu söylemeye devam edeceğiz.”</p>
				<p class="normal2">“Böyle Egemenlik Olur mu?”</p>
				<p class="normal">Günümüzün Başbakan Yardımcısı’nın, 17 Ocak 1991 tarihli tbmm oturumunda söyledikleri ise gerçekten çok ilginç. Aynı zamanda doğru. Dünün muhalefet lideri, dünkü sözleriyle, kendisinin bugün söylediklerini ve bugün içinde yer aldığı hükümeti mahkûm ediyordu:</p>
				<p class="normal">“... Değerli milletvekilleri, bir defa, bu ne kadar garip bir şey... Biz, egemen bir ülkeyiz. Biz, istersek başka bir ülkeye savaş ilân edebiliriz, istersek etmeyiz; ama biz, toprağımıza başka ülkeden askerler, uçaklar çağıracağız, o uçaklar bizde üslenecek, bizden kalkıp başka ülke ile savaş yapacaklar ve, ‘Biz karışmıyoruz, bundan bir çıkarımız yok. Biz onlara gelin kullanın dedik, gittiler, bombaladılar” diyeceğiz. Böyle ulusal egemenlik olur mu? Böyle bir hareket Anayasa’ya uygun olur mu? Bu nasıl bir anlayış?”</p>
				<p class="normal2">Kıssadan Hisse</p>
				<p class="normal">tbmm’deki konuşmalar böyle sürüp gidiyor.</p>
				<p class="normal">İnsanlar, dün söylediklerinin tam aksini bugün yapabiliyor. Üstelik değişmelerinin açıklamasını yapmaya bile gerek görmüyor.</p>
				<p class="normal">Sonra, toplumun sayın liderlere inanması, siyaset kurumuna güvenmesi bekleniyor.</p>
				<p class="normal">Daha çok beklenir.</p>
				<p class="sagnormal">23 Ocak 1993</p>
				<p class="normal1">Statükonun Adı Bizde “Değişim” mi Oldu?</p>
				<p class="normal">Türkiye değişti mi? Siyaset yenilendi mi? Yeni bir dönem başladı mı?</p>
				<p class="normal">Gerçekten yeniliğe, güzelliğe doğru değişmekte miyiz?</p>
				<p class="normal">Aslında, acele tarafından değişmeyi pek de severiz:</p>
				<p class="normal">“Moda,” ceketin yaka cebine bir mendil kondurmak ve bir de çiçekli kravat takmak ise izlemekte, “değişmekte” hiç gecikmeyiz. Tabii, mendilin en morunu, kravatın en kırmızısını seçmek koşuluyla. “Moda,” ayağa şort, başa kep geçirmekse, kimsenin kuşkusu olmasın, genç-yaşlı demeksizin, anında izleyiveririz.</p>
				<p class="normal">Böylece değişip yenileşiriz.</p>
				<p class="normal">Şimdilerde de “hızlı” bir değişim yaşamaktayız:</p>
				<p class="normal">Cumhurbaşkanımız değişti, başbakanımız değişti; bâzı partililerimizin inançları değişti. Toplum olarak biz de elden geldiğince değişip yenileşmekteyiz: Değer yargılarımız değişti, ahlâk ölçülerimiz değişti; eskiden ayıpladığımıza şimdi özenmeye, özendiğimizi ayıplamaya başladık.</p>
				<p class="normal">Böylece, hep birlikte yenileşmekteyiz. Ne güzel, değil mi?</p>
				<p class="normal2">“Değişimden” Görüntüler</p>
				<p class="normal">Siyaset nasıl yenileşti?</p>
				<p class="normal">Başbakan, Cumhurbaşkanı oldu. Ekonomiden sorumlu bakan, Başbakan oldu. Böylece “yenileştiler.” Daha doğrusu, Başbakan’ın rütbesi Cumhurbaşkanı’na yükseldi ya da geriledi. Ekonomiden sorumlu kişinin rütbesi de, Başbakanlığa yükseldi.</p>
				<p class="normal">İnsanlar aynı, en önemlisi, anlayışlar aynı. Geçmişteki kimliğini şimdi Cumhurbaşkanlığı’nda sürdüren bir eski Başbakan; geçmişteki ekonomi politikalarını şimdi Başbakanlık’ta sürdürmeye hazırlanan bir eski bakan.</p>
				<p class="normal">“Değişim” bunun neresinde?</p>
				<p class="normal">Galiba değişen pek bir şey yok da, biz mi değiştik? Daha doğrusu, değişim olmayan değişimleri değişim sanmamız bize öğretildi de, böyle mi şartlandık?</p>
				<p class="normal">Değişmeyen bir özün değişebilen görüntülerini dünyanın en önemli, en çarpıcı olayı saymak, ancak özden uzaklaşıp görüntülere takılmış toplumlarda olabilir. Türkiye uzun zamandır böyle bir süreci yaşıyor. Toplum “değişiyor.” Nereye kadar? Değişim zannettiğinin değişim olmadığını yeterince yaşayıp anlayana kadar. Köşe dönmecilere bilinçaltı özentisinin sonuç vermediğini fark edene kadar... Ahlâksızlığa, yolsuzluğa, inançsızlığa “hoşgörülü” bakmanın, tepkisiz kalmanın, öncelikle ona kaybettirdiğini öğrenene kadar.</p>
				<p class="normal">Ama bu arada, görüntülere kapılıp özü kaybedenler, bu “değişim oyununu” izlemeye devam ediyor.</p>
				<p class="normal2">“Zaman Uyumu” Yanlışı</p>
				<p class="normal">Oyun görüntülerden ibaretse, sonuç gölgeler oluyor.</p>
				<p class="normal">Örneğin, çözüm olmayan çözümlerden medet ummak gibi:</p>
				<p class="normal">Modası geçmiş, eksikleri kanıtlanmış, uygulanırlığı kaybolmuş, her yerde terk edilmiş reçeteleri, dünyanın en yeni, en mutlak, en tılsımlı politikaları sanmak gibi.</p>
				<p class="normal">Günümüzün konusu, malûm, “ekonomiye çekidüzen” vermek. Yeni Başbakan’ın (Çiller’in) en büyük iddiası bu.</p>
				<p class="normal">Peki, nasıl düzelecek bu ekonomi? Sayın Başbakan’ın, öteden beri savunduğu bir ekonomi politikası var. Genel başkan adaylığında da, başbakanlığının ilk günlerinde de bu politikayı dile getirdi. Ayrıca, ekonomiden sorumlu bakan olarak, bu politikayı 18 aydır Türkiye’de uyguluyor.</p>
				<p class="normal">Tabii insanın aklına şu takılıyor: Sayın Çiller’in uyguladığı politikalar geçmişte başarısızsa, daha hafif tanımıyla “eksikse,” şimdi ne değişmiştir ki, aynı Sayın Çiller’in aynı politikaları başarılı olacaktır? Doğal cevap, bu politikalardaki başarısızlığının geçmişte Sayın Demirel’den kaynaklanmış olmasıdır. Sayın eski Başbakan, sayın eski Bakan’ının elini kolunu bağlamış, politikalarını özgürce uygulamasını engellemiş ve bu sonuca yol açmıştır. Tabii cevabın doğrusunu Sayın Çiller bilir.</p>
				<p class="normal">Asıl önemli olan, geçmişte bekleneni vermemişken, bugün vermesi beklenen ekonomi politikalarının özünde yatıyor:</p>
				<p class="normal2">Kazanan ve Kaybeden</p>
				<p class="normal">Malûm, bu politikalar Amerika çıkışlı, “Şikago Okulu” tanımlı, Friedman, Hayek gibi ekonomi düşünürlerinden kaynaklı. Başlıca özellikleri, zengini daha zengin ederek toplumu kalkındırma esasına dayalı olmaları. Bu büyüme sürecinde, toplumun geniş kesimi, özellikle orta ve dar gelirliler, ciddi kayıplara uğruyor; model bunun göze alınmasını, hiç değilse belli bir süre göze alınmasını gerektiriyor. Zaten modelin sahipleri bunu açıkça söylüyor.</p>
				<p class="normal">Söz konusu politikaların başlıca uygulayıcısı eski abd Başkanı Reagan ve eski İngiltere Başbakanı Thatcher. Uygulamaların ekonomik sonucu, zenginler için iyi, orta ve alt düzey gelirliler için kötü. Bu politikalar işsizliği artırıyor, gelir dengesizliğini büyütüyor. Modelin mantığında bunlar zaten öngörülüyor. Söz konusu modelin, ekonomik büyümeye ne ölçüde katkı getirdiği tartışma konusu. Tartışma konusu olmayan ise, bu ekonomi modelinin, iki örnekte de, cinayetten basit hırsızlığa kadar her tür suçu, şiddetten uyuşturucu kullanımına kadar her tür sosyal hastalığı yaygınlaştırmış olması. Hele İngiltere’de olağanüstü bir düzeye tırmandırması.</p>
				<p class="normal2">Onlar Terk Etti, Biz Alıyoruz</p>
				<p class="normal">Burada ilginç olan nokta, söz konusu ekonomik modelin, şimdi bize “değişim” olarak sunulan, “yenilik” niyetine savunulan modelin, modasının geçmiş olmasıdır. İngiltere’de Thatcher’ın yol açtığı büyük sosyal deprem fark edilip kendisi parti başkanlığından ve başbakanlıktan ayrılmak zorunda kalınca, modelden uzaklaşıldı. Thatcher’ın, halefi Major’a karşı köklü düşmanlığına yol açan “sapmalar” yaşandı.</p>
				<p class="normal">Ekonomi denince “insanı” değil, “rakamları” gören bu model, Reagan sonrasında bir ölçüde yumuşatıldı ama abd’de ayakta kalamadı. Bush, “Körfez zaferine” rağmen, çok az başkanın uğradığı felâkete –söz konusu ekonomi politikasına sadakati nedeniyle– hedef oldu. Modelin yol açtığı işsizlik ve yoksullaşma, uygulamanın abd işçisine, abd “orta sınıfına,” sosyal güvenlik, eğitim, sağlık sistemine verdiği zararlar, Bush’u ikinci kez seçilemeden başkanlıktan uzaklaştırdı.</p>
				<p class="normal">Clinton’ın “en tepedekiler daha çok kazansın, alttakilere de elbet damlar ekonomisi” olarak adlandırdığı model, şimdi abd’de tümüyle terk ediliyor.</p>
				<p class="normal">Bizde ise, kurtarıcı gibi bekleniyor.</p>
				<p class="normal">Hem de, geçmiş 18 aydaki uygulayıcısının elinde, şimdi daha sınırsız, daha özgürce uygulanacağı hesabıyla.</p>
				<p class="normal2">“Yenileşme”nin “Arabesk” Olanı</p>
				<p class="normal">Türkiye’deki “yenileşmenin”, “değişimin” bir başka özelliği var ki, bu tümüyle bizim modele ait:</p>
				<p class="normal">Bizimkinin, bol bol “ezan sesi,” her tür “hamasiyet,” duygu ve inanç istismarıyla harmanlanan bir “yenileşme” olması.</p>
				<p class="normal">Eskimiş ve terk edilmiş bir ekonomi modelini örnek alan, 18 aydır zaten uygulananı yenilik diye sunan, “statükonun” en ucuz söylemine sarılan, biraz eski tür Amerikan bireyciliği, biraz din istismarı, bolca vatan, millet, bayrak edebiyatı, “arabesk” bir yenileşme modeli.</p>
				<p class="normal">Ne umutlu bir değişim, değil mi?</p>
				<p class="normal">Kutsal değerlere, kavramlara sahip çıkmak elbette doğaldır.</p>
				<p class="normal">Ama “yenileşme,” bu değerlere sahip çıkanların, kendilerine oy sağlayacağını bilmelerine rağmen o değerleri istismar etmemeleridir.</p>
				<p class="normal">Bir yandan –sanki başkaları vermek istiyormuş gibi– “Türkiye’den verilecek tek bir çakıl taşı yoktur!” diye haykırırken, Kıbrıs’taki koca Maraş’ın sebepsiz zamansız armağan edilmesine de karşı çıkabilmektir, yenileşme.</p>
				<p class="normal">Yenileşme, laik bir ülkede dini bütün Müslüman olanların da, “Müslüman Türkiye” sloganıyla öbür Müslümanların duygularını sömürmekten uzak durabilmesidir.</p>
				<p class="normal">Bir başka bahara.</p>
				<p class="sagnormal">20 Haziran 1993</p>
				</body>
</html>