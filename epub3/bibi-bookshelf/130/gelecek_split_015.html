<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_5">IV<br class="chapter"/> BATI, TÜRKİYE’Yİ İSTİYOR MU?</h1>
				<p class="normal1">Avrupa’yı “Yeniden” Düşünmek</p>
				<p class="normal">Türkiye’nin “Avrupa” ilişkilerinde bâzı yanlışlar var mı?</p>
				<p class="normal">Tarih boyutundaki tercihleri, tercihlerin hayata geçiş özelliklerini yeterince sorgulamadık mı? Gereken hassasiyetler gösterilmeksizin çok mu “kabulcü,” zaman zaman çok mu “taklitçi” olduk?</p>
				<p class="normal">Tarihimizin ne Osmanlı, ne de Türkiye döneminde Avrupa’nın bize özel bir katkısı, ciddi bir yardımı oldu. Buna karşılık, biz Avrupa’yı gereksiz düzeyde mi önemsedik? Kendimizi ona çok mu muhtaç gördük, böyle gördüğümüzün işaretini fazla mı verdik?</p>
				<p class="normal">Sonuçta, tüm olay, anlamını yitirmiş ve hesabını şaşırmış tek taraflı bir sevgiye, daha doğrusu, marazi bir saplantıya mı dönüşmekte?</p>
				<p class="normal">Üstelik bizi küçük düşüren ve bize kaybettiren bir saplantıya</p>
				<p class="normal2">Konseydeki Rapor</p>
				<p class="normal">“Önemli” olduğu belki söylenemez ama ilginç bir durum yaşandı: Avrupa Konseyi, içinde apaçık yanlıların da yer aldığı bir “Türkiye Raporu” benimsedi. “Benimsedi de ne oldu?” denirse, aslında pek bir şey olmadı. Avrupa Konseyi’nin de, bu tür raporların da, dünya siyasetinde, hattâ uluslararası kamuoyunda fazla önem taşıdığı söylenemez. Örneğin, son “Türkiye Raporu” bizim basınımızda manşet olabilir de, Avrupa’nın hemen hiçbir gazetesinde tek satırlık yer bulmaz.</p>
				<p class="normal">Avrupa Konseyi, uluslararası bir diyalog platformunda düşünce üreten, insan haklarını ve demokrasiyi gözeten, daha çok kendi içine dönük çalışan bir kuruluş.</p>
				<p class="normal">Bu kuruluşun hazırlattığı ve Türkiye’den başka ilgilenenin bulunmadığı “Türkiye Raporu” önemli sayılmayabilir. Ama asıl önemli olan, “hangi nedenlerin” bu tür raporlara yol açtığı, benzer raporların “neyi yansıttığı,” Türkiye’nin kendini “hangi gelişmelere” hazırlaması gerektiği.</p>
				<p class="normal2">İğne ve Çuvaldız</p>
				<p class="normal">Türkiye’nin “uzak karakol” işlevine Batı’nın artık ihtiyaç duymaması; dolayısıyla, yüzlerce yıllık Haçlı komplekslerinin ve Avrupa ırkçılığının şimdi kolayca yüzeye vurması; güçlenmesinden her zaman çekinilen Türkiye’yi kontrol altında tutmak için bölücü harekete Avrupalıların getirdiği –ve sürpriz sayılmayacak– yardımlar... Uluslararası rolünü “agik”e kaptırmakta olan bir Avrupa Konseyi’nin, haksızlık yapmak ve gayri ciddi olmak pahasına kendisine bir “işlev yaratma” çabası, vb.</p>
				<p class="normal">“Türkiye Raporu”nda bütün bunların payı var; inceleyeceğiz. Ama önce bir noktanın ısrarla altı çizilmeli:</p>
				<p class="normal">Türkiye hâlâ, bugün bile, insan haklarını ihlal eden, işkence uygulamalarına göz yuman bir ülke konumunda. İnsan haklarının uluslararası ölçülerine uymamak için direniyor. Uluslararası kuruluşlara söz verip gereğini yapmıyor. Örneğin, ceza ve tutuk-evlerinden “50 santime 80 hücrelerin” kaldırılacağı söyleniyor. Kaldırıldı mı bilmiyor ama, Avrupa Konseyi ilgili biriminin, “bu konuda Türkiye’nin sözünü hâlâ tutmadığı” gerekçesiyle, “işkence ve kötü muamele konusundaki raporları açıklamak” müeyyidesini gündeme getirdiğini biliyoruz.</p>
				<p class="normal2">“Söz Çok, İş Az”</p>
				<p class="normal">Avrupa Konseyi’ndeki tartışmalarda önemli bir eleştiri var.</p>
				<p class="normal">Türkiye’deki yeni iktidarın döneminde çok iddialı sözler kullanıldı, demokratikleşme programı denildi, fakat yapılanlar sekiz ayda “hiç” mertebesinde kaldı.</p>
				<p class="normal">Özellikle Türk hükümetiyle ya da dışişleriyle diyaloğu olan yabancı milletvekilleri bu noktaya değiniyor. Kendilerine –aynen Türkiye’de, kamuoyuna söylendiği gibi– yasaların demokrasi dışı özelliklerinden arınacağı, çalışma hayatına uluslararası standartların geleceği, kötü muamelenin tarihe karışacağı, Anayasa’nın değişeceği, vb. anlatılmış.</p>
				<p class="normal">Buna karşılık, somut olarak gerçekleşebilen tek iş var; bize göre “en önemli” ama ne yazık ki tek önemli iş: Zorlukla, tbmm döneminin son oturumunda ve nefes nefese yetişebilen, ceza muhakemesi usulüne ilişkin değişim.</p>
				<p class="normal">Hemen belirtelim, bu değişim son derece önemlidir; “işkence” iddialarını yahut uygulamalarını büyük ölçüde önlemesi söz konusudur.</p>
				<p class="normal">Ama işte sekiz aylık sonuç bundan ibaret. Bunca iddiadan, sözden sonra, bir tek ciddi değişim, o da, uygulaması, başarısı henüz görülememiş bir değişim. Memurların sendika ve toplusözleşme hakkı, ılo ölçüsünde işçi hakları, siyaset yasağının üniversiteden kaldırılması, Anayasa değişimleri ve daha bir dizi söz, bir dizi demokratikleşme adımı, bir başka bahara kaldı.</p>
				<p class="normal">Kalırken de, Türkiye’yi uluslararası platformlarda güçsüz bıraktı.</p>
				<p class="normal2">Kimse Mecbur Değil</p>
				<p class="normal">Çoğu başka hesabın peşinde bile olsa, Türkiye’nin insan hakları ve demokrasi uygulamalarını eleştirenlerin kesinlikle haklı olduğu temel bir nokta var:</p>
				<p class="normal">Kimse, Avrupa Konseyi üyesi olmak, onun kurallarına uyum taahhüdüne girmek, uymak zorunda değil... Yani, kimse Türkiye’yi yönetenleri böyle bir zora sokmuyor. İsteyen, istediği yasaları değiştirir ya da değiştirmez. Ancak, hem belirli ölçülerin kabulü ve savunması olan Avrupa Konseyi’ne üye olacaksınız, hem de aynı ölçülerin dışında kalmaya devam edeceksiniz, kalmakta direneceksiniz.</p>
				<p class="normal">Örneğin, hangi gerekçeyle olursa olsun, öğrenci kızlara başörtüsünü yasaklamayı, yasağa uymayanları cezalandırmayı, siz Avrupa Konseyi’ne anlatamazsınız. Nitekim son konsey toplantısında Türk grubuna yönelik az sayıdaki haklı sorudan biri buydu. Ya da şiddeti önermeyen, şiddeti içermeyen bir kitabın sahibini cezalandırmayı, 16 yaşındaki bir çocuğun emniyette gözaltındayken “şiltenin altında keşfettiği mavzerle intihar etmesini,” bunlar ve benzeri durumlar karşısında en iddialı bir “demokratikleşme hükümetinin” bile garip şekilde hareketsiz kalmasını, bir insan hakları ve demokrasi forumunda elbette anlatamazsınız, anlatsanız bile kimseyi inandıramazsınız.</p>
				<p class="normal2">Olayın Başka Yüzü</p>
				<p class="normal">Konunun bir başka ve çok önemli boyutu var:</p>
				<p class="normal">Avrupa’nın Türkiye’ye yaklaşımında, yüzlerce yıllık karşıtlıklar, öfkeler, kompleksler de kendini açığa vuruyor. Kimi Batı milletvekilinin adetâ bilinçaltına işlemiş bir “Haçlı yaklaşımı” söz konusu. Türkiye’nin ve Türk’ün onlarda yarattığı çağrışım, tarihin sadece çirkinliklerine dayatılarak ve sadece tek bir özelliği büyütülerek elde edilen bir “silâhlı işgalci” görünümü.</p>
				<p class="normal">Avrupa’nın birçok çevresinde oldukça etkili olan bu Haçlı yaklaşımı Türkiye’ye karşı engin bir sevgisizliği körükleyebiliyor.</p>
				<p class="normal">Bütün Avrupa’da ve her Avrupalıda bu özellik yok tabii, ancak söz konusu eğilimin gücünü dikkate almadan yapılacak tahlillerin doğruluk şansı olamaz. Avrupa’nın önemlice bir bölümü söz konusu “olumsuz” imajın etkisinde... Avrupa’da yaşayan Türkiye vatandaşlarıyla ev sahibi toplumların sürtüşmeleri bu imajı besliyor; Kıbrıs çevresinde yükseltilen karşı-propaganda buna ekleniyor; sonra, gerçek boyutlarının ötesine zorlanmış iddialarla, Batı’nın dış siyaset hesaplarınca yönlendirilen bir kamuoyuyla, söz konusu Türkiye imajı bütünleniyor.</p>
				<p class="normal">“Daha önce de yapılmıyor muydu?” denirse, aradaki önemli farkı hatırlamak gerekir: Soğuk Savaş döneminde, Türkiye’ye ve Türkiye’nin “uzak karakol” olma işlevine Batı’nın ihtiyacı çok daha fazlaydı. Dolayısıyla, bu menfaat hesabının varlığı nedeniyle söylenmeyenler ve yapılmayanlar, Soğuk Savaş’ın bitmesi ve Türkiye’ye ihtiyacın azalmasıyla şimdi apaçık ortaya çıkıverdi.</p>
				<p class="normal">Bütün bunlar, Batı’nın kendi hesabı, kendi bileceği iş.</p>
				<p class="normal">Önemli olan, bizim ne yaptığımız, neyi yanlış ya da doğru yaptığımız.</p>
				<p class="normal2">Demokrasinin Gereği</p>
				<p class="normal">“Batı sorunu”na, tarih boyutunda ve demokrasi boyutunda yeniden eğilmek gerekiyor; kendimizi sorgulamanın ihtiyacı var... Bu yapılamazsa, ne Batı’yla ilişkilerimizde, ne de kendi içimize dönük değerlendirmemizde sağlıklı bir sonuca varılmayacak.</p>
				<p class="normal">Türkiye’de demokrasi olacaksa, bunun “azı”, “çoğu”, “orta kararı”, “Batılısı”, “Doğulusu”, “bize göresi” olamaz.</p>
				<p class="normal">Türkiye, demokrasisinin eksik yanlarını tümüyle gidermek durumundadır. Gecikmenin bir anlamı yoktur. Şiddeti önermemek, şiddete bulaşmamak koşuluyla Türkiye’de her şey konuşulmalıdır. Kötü muamele ve işkence azalıyor, doğru, ancak en kısa zamanda tümüyle gündemden çıkarılmalıdır. Başka ülkelerdeki insanların sahip oldukları özgürlüklere bizim insanlarımızın sahip olmaması için hiçbir neden yoktur. Bizim insanlarımız, demokraside özürlü değildir.</p>
				<p class="normal">Türkiye’nin siyasal iradesi, bu gecikmeye ve kendi gecikişine son vermelidir. Kendi eksiklerinden başka hiçbir mazerete sahip değildir.</p>
				<p class="normal">Türkiye, öyle Avrupa’nın hoşuna gitmek için, Avrupa’dan hüsnükabul görmek için değil, ama kendine ve kendi insanına saygısı gereği, demokrasi sorununu çözmelidir. Türkiye’nin uluslararası gelişmeye ve başka ülkelere katkısı bununla bağlantılıdır: Türkiye bugün Kafkaslar’daki ve Orta Asya’daki Türk-İslam özellikli devletlere bir “model” olabilmekteyse, bu, tarihinden, kültüründen, ama elbette “demokrasi” olabilmesinden kaynaklanıyor.</p>
				<p class="normal2">Tarihin Gereği</p>
				<p class="normal">Türkiye’nin uluslararası düzeyde güç ve etkinlik kazanması kendi “imajını” köklü bir sorgulamadan geçirmesine bağlı gözüküyor.</p>
				<p class="normal">Kendisini Batı’ya bu ölçüde zorunlu ve muhtaç gören, Avrupa kapılarında çaresiz ve umutsuz âşığı oynayan bir Türkiye’nin, kimseden saygı beklemeye, kendi yararına uygun gelişmeler beklemeye hakkı yoktur. Bu yaklaşım sadece Türkiye’yi küçük düşürüyor, onu “kolay muhatap” konumuna indirgiyor ve önemini azaltıyor. Her seferinde cevapsız kalmış bağlılık beyanından, kimsenin ciddiye almadığı “Batı’nın bölünmez parçası” edebiyatından, artık vazgeçelim.</p>
				<p class="normal">Türkiye Avrupa Topluluğu’na kabul edilecekse, bu, sadakat yeminlerinin bir sonucu olmayacak; Avrupa kendi “menfaati gereği” Türkiye’nin üyeliğine ihtiyaç duyduğunda bu üyelik gerçekleşecek...</p>
				<p class="normal">Bir değerlendirme yanlışına düşmeyelim:</p>
				<p class="normal">Türkiye Avrupa Topluluğu’nda yer alacaksa, Avrupa’yla ilişkilerinde saygı gösterecek ve kendi çıkarlarını koruyacaksa, bu, “Belçikalılara benzediği” ya da “İtalyanlaştığı” için olmayacak.</p>
				<p class="normal">Bilâkis, Avrupalılardan farklı bir kimlik ve kültür boyutuna sahip olduğu için, bu farklı boyut Avrupa’ya ek bir dinamizm getireceği ve Avrupa’nın yeni ülkelere, yeni hedeflere açılımını kolaylaştıracağı için Türkiye, Avrupa Topluluğu’nda “istenen” üye olabilir. Yoksa Portekiz’i andıran bir Türkiye kimliğinin, Lüksemburg’u andıran bir Türkiye boyutunun Avrupa’ya katabileceği yenilik ne olur?</p>
				<p class="normal">Böyle bir Türkiye’nin eksikliğinden Avrupa ne kaybeder ki?</p>
				<p class="normal2">Çözüm Nerede?</p>
				<p class="normal">Demokrasi ve insan hakları ekseninde, çağı paylaşan anlayışların ve yaklaşımların doğrultusunda, insanlığın gelişimine kendi özgün katkısını Türkiye’nin getirebilmesi.</p>
				<p class="normal">Tarihinin ve kültürünün unutkanlığı içinde değil, bilinci içindeki bir Türkiye’nin, kendi özgün kimliği ve güzellikleriyle, evrensel kültürün ve güzelliklerin sentezlerine yönelmesi.</p>
				<p class="normal">Sorun buradadır. Bunlar gerçekleşirse, Türkiye, Türkiye cahili birkaç yabancının raporuna konu olmaktan çıkar... Bâzı Avrupalıların tarihsel ve geleneksel komplekslerini, ırkçı titreşimlerini ve faşizan eğilimlerini tatminde yararlandıkları hedef tahtası konumundan Türkiye uzaklaşır.</p>
				<p class="normal">Başka bir deyişle olay, Avrupa olayı değildir; öncelikle Türkiye olayıdır.</p>
				<p class="normal">Sebebi de Türkiye’dedir, çözümü de.</p>
				<p class="sagnormal">7 Temmuz 1992</p>
				<p class="normal1">Şu İşkenceci İddiasından Kurtulacak mıyız?</p>
				<p class="normal">(4) “Söz konusu şubelerde görevli memurların, zanlıyı gözaltında tutarken ve sorgularken, hem fiziki hem psikolojik olmak üzere sık sık işkence ve/veya kötü muameleye başvurduğu kanaatine varılmıştır. (...)</p>
				<p class="normal">(5) Uygulanan kötü muamele içerisinde sık sık dile getirilenler şunlardır: Kollardan asma, bilekleri arkadan bağlayarak askıya alma (bâzı terörle mücadele şubelerinde sıkça kullanılan bu yöntem ‘Filistin askısı’ olarak anılmaktadır), cinsel organlar da dahil olmak üzere vücudun hassas noktalarına elektrik verilmesi, testislerin sıkılması, ayak tabanlarının dövülmesi (falaka).”</p>
				<p class="normal">(6) “Heyette yer alan doktorlar tarafından muayene edilen kişilerin birçoğunda, polis tarafından işkence ve kötü muamele iddialarına uygun fiziki izler bulunmuştur.”</p>
				<p class="normal2">Raporun Sahibi</p>
				<p class="normal">Bu aktardığımız bölümlerin kaynağı, kendini heyecanına kaptırıp ölçüyü kaçırmış amatör bir insan hakları derneği değildir. Türkiye karşıtlığının uzaktan kumandalı âleti olmuş, hesaplı ve kasıtlı bir profesyonel kuruluş da değildir:</p>
				<p class="normal">Türkiye’nin de üyesi bulunduğu Avrupa Konseyi’nce oluşturulmuş, ilgili anlaşma uyarınca ve Türkiye hükümetlerinin bilgisi çerçevesinde Türkiye’de araştırmalar yapmış, uluslararası değerde hukukçuların yer aldığı ve uluslararası saygınlığı bulunan “Avrupa İşkenceyi Önleme Komisyonu”nun 21 Aralık 1992 tarihinde “cezai müeyyide” olarak açıkladığı raporundan, aynen aktarmaktayız. Raporun özelliklerine değinmeden önce, önemli paragraflarını, orijinal metindeki sıra numaralarını da belirterek izlemeye devam edelim:</p>
				<p class="normal">(10) “1991 sonbaharında Türkiye’ye yaptığı ikinci ziyaret süresinde, İşkenceyi Önleme Komisyonu, işkence ve kötü muamelenin ortadan kaldırılması konusunda herhangi bir ilerleme kaydedilmediğini görmüştür. (İlk ziyaret, 9-21 Eylül 1990’da gerçekleşmiştir.) Birçok kişi, geçen 12 ay boyunca bu tip muameleye maruz kaldığını iddia etmiştir. İddia edilen kötü muamele tipleri çoğunlukla aynıdır. (...) Bir kez daha, kötü muameleye maruz kaldığını iddia edenlerin vücutlarında, tıbbi muayene sonucunda, iddialarıyla tutarlı izler bulunmuştur. Heyet, aynı zamanda, Adli Tıp Kurumu doktorları tarafından gözaltı süreleri bitiminde hazırlanan çok sayıda raporu inceleme olanağı bulmuştur; bu raporların pek çoğu bâzı işkence ve/ya da şiddetli kötü muamele tipleriyle tutarlı bulgular içermektedir.</p>
				<p class="normal">Bâzı emniyet merkezleriyle ilgili bilgilerin ışığında varılabilecek tek sonuç, bu servislerde işkence ve kötü muamelenin hiç azalmadan devam ettiğidir.”</p>
				<p class="normal2">Yeni Hükümet Dönemi</p>
				<p class="normal">(17) “Avrupa İşkenceyi Önleme Komisyonu’nun 22 Kasım - 3 Aralık 1992 tarihleri arasında (Türkiye’ye) yaptığı dönemsel ziyaret sırasında topladığı bilgiler göstermektedir ki, polisin gözaltında işkence ve diğer kötü muamele uygulaması sorunu, şimdiki hükümetin 1991 sonunda iktidara geldiği sırada bu konuya verdiği öneme rağmen çözümlenmemiştir.</p>
				<p class="normal">Komite heyetine, hem adi suç zanlılarından, hem Anti-Terör Yasası hükümleri uyarınca yargılanan kişilerden, aşırı sayıda işkence iddiası ulaşmıştır. Ayrıca, heyette yer alan doktorlar tarafından muayene edilen çeşitli kişilerin vücutlarında, iddialarıyla tutarlı izler bulunmuştur.</p>
				<p class="normal">(18) Örnek olması açısından, aşağıdaki olaylar verilebilir:</p>
				<p class="normal">• İstanbul Bayrampaşa Cezaevi girişinde karşılaşılan mülke kastetmekten suçlu bir grup mahkûmda, falaka ve bileğin iç tarafları ve avuçların dövülmesi iddialarına uygun olarak taze yara izleri (hematoma) bulunmuştur.</p>
				<p class="normal">• Uyuşturucu suçlarından suçlanan ve Bakırköy Hastanesi Adli Tıp Bölümü’nde gözetim altında tutulan bir mahkûmun penisinde, beş gün önce bir polis tarafından elektrot yerleştirilerek elekt-rik akımı verildiği iddiasına uygun olarak, taze yuvarlak bir iz (kızıl-kahve hafifçe şişkin kenarlar, beyazımsı merkez, katılaşma yok) bulunmuştur.</p>
				<p class="normal">• Adana Cezaevi’nde muayene edilen kaçakçılıkla suçlanan bir mahkûmda, poliste gözaltındayken falakaya maruz kaldığı ve copla sırtının dövüldüğü iddialarına uygun olarak, ayaklarında yara izleri ve sırtında dik mor çizgiler (10 cm. uzunluğunda, 2 cm. genişliğinde) bulunmuştur.”</p>
				<p class="normal2">İşkence Araçları</p>
				<p class="normal">(20) Her olayda birçok değişik kaynaktan bağımsız olarak alınan uygun bilgiden hareket ederek, Komite delegasyonu, Ankara (yeni bina) ve Diyarbakır emniyet müdürlüklerinin en üst katında bulunan belli bâzı odalara iki habersiz ziyarette bulunmuştur. Söz konusu odalar, adi suçlarla ilgilenen kanun ve düzen şubelerinin yerleşim alanı içerisindedir. Ankara Emniyet Müdürlüğü’ndeki odada, delegasyon, her iki yanında dörder tane bağ bulunan alçak açılır-kapanır bir yatak bulmuştur ki, bu yatak, bâzı kişilerin elekt-rik şoku verilmek üzere yatırılarak bağlandıklarını söyledikleri yatağın tarifine uymaktadır. Kapısında “Sorgu Odası” yazılı bir levha taşıyan bir odada bu yatağın bulunmasına dair hiçbir inandırıcı açıklama yapılamamıştır.</p>
				<p class="normal">Diyarbakır’da, heyet, askıya almak için kullanılan bir âleti kurulu ve kullanıma hazır bir durumda bulmuştur (odanın iki tarafındaki ağır dosya dolaplarına monte edilmiş ve ortasında kuvvetli materyalden yapılmış bir bağ bulunan üç metre uzunluğunda tahta kiriş).</p>
				<p class="normal">(21) Eline ulaşan tüm bilgilerin ışığında, İşkenceyi Önleme Komisyonu’nun varabileceği tek sonuç; işkence ve diğer şiddetli kötü muamelenin polis tarafından gözaltında uygulanmasının yaygın olarak devam ettiği ve bu yöntemlerin hem adi suçlulara, hem terör suçlularına uygulandığıdır.</p>
				<p class="normal2">Neden Açıklandı?</p>
				<p class="normal">Avrupa İşkenceyi Önleme Komisyonu’nun 21 Aralık 1992 günü açıkladığı Türkiye Raporu, böyle devam ediyor. Rapor, cezaevlerinde benzer işkence ve kötü muamele örneklerine rastlanmadığını, jandarmada ise istisnai olduğunu belirtiyor.</p>
				<p class="normal">Özellikle polisteki gözaltı süresinin ve sorgulamanın üzerinde duruyor. Söz konusu rapordan bölümleri, Türk resmi makamlarının çevirisinden aynen naklettik; orijinal metinden kontrolünü de yaptık. Sadece ara başlıklar bize ait.</p>
				<p class="normal">Raporun sonuçlarına birazdan değineceğiz. Ama çok önemli olan nokta, bunun “açıklanmasıdır:” Avrupa Konseyi’nin ilgili anlaşmasına göre, İşkenceyi Önleme Komisyonu’nun rapor açıklaması, bir “cezai uygulamadır.” Kural olarak “gizli tutulan” araştırma ve bulgular, ancak ilgili ülkede hiçbir düzelme sağlanamamışsa, bir müeyyide olarak açıklanır.</p>
				<p class="normal">İşkenceyi Önleme Komisyonu, 9-21 Eylül 1990; 29 Eylül - 7 Ekim 1991; 22 Kasım - 3 Aralık 1992 tarihleri arasında düzenli ziyaretler gerçekleştiriyor. Ayrıca, Türk yetkililerle toplantılar düzenliyor.</p>
				<p class="normal">(10) 1991 sonbaharında, “işkence ve kötü muamelenin ortadan kaldırılması hususunda herhangi bir ilerleme kaydedilmediğini (Komisyon) görmüştür.” Varılabilecek tek sonuç, “işkence ve kötü muamelenin hiç azalmadan devam ettiğidir.”</p>
				<p class="normal">(12) İkinci raporun teslim edilmesinden bir yıl sonra, Eylül-Ekim 1992’de, Komite, kanuni ve pratik bâzı önlemler alındığını, cezaevleri konularındaki işbirliğinin meyve verdiğini görmüştür. “Ancak, işkence ve kötü muamelenin önlenmesine yönelik tavsiyelerin uygulanması konusunda bir hareket olmadığı çok açıktır.”</p>
				<p class="normal">(16) Kısaca, “Avrupa İşkenceyi Önleme Komisyonu’nun ilk ziyaretinden iki yıldan fazla bir zaman sonra (Ekim 1992), işkence ve kötü muameleye karşı kanuni önlemleri güçlendirme açısından çok az şey yapılmış” bulunmaktadır.</p>
				<p class="normal">(2) Komisyon, “yaptığı tavsiyeler” ışığında var olan koşulların düzeltilmesi hususunda Türk yetkililerin başarısızlığının, sözleşmenin 10. madde 2. fıkrasının uygulanmasını (rapor açıklama müeyyidesini, yani teşhiri) haklı kıldığı, sonucuna varmıştır (21 Aralık 1992).</p>
				<p class="normal2">CMUK ve Terörle Mücadele</p>
				<p class="normal">(27) İşkenceyi Önleme Komisyonu, Ceza Muhakemeleri Usulü Kanunu’nda yapılan değişiklikleri sıralamakta ve bunları “ileriye doğru son derece memnunluk verici bir adım” olarak nitelemektedir. “Ancak, bu hükümlerin Devlet Güvenlik Mahkemesi’nin yargı alanına giren suçlara uygulanmasının özellikle dışarıda bırakılması, İşkenceyi Önleme Komisyonu açısından büyük üzüntü kaynağıdır.”</p>
				<p class="normal">(29) “Ne yazık ki, bugünkü haliyle Türk kanunları, dgm yargı alanına giren suçlar çerçevesinde yakalanan kimselere bu yöntemlerin (kötü muamele ve işkence) uygulanmasına karşı uygun önlemler getirmemektedir; tam tersine, bu yöntemlerin kullanımını (gözaltı süresini uzatarak ve böylece, olabilecek işkence uygulamasının fiziki izlerinin kaybolmasının mümkün kılarak) kolaylaştırmaktadır.” </p>
				<p class="normal">(28) Raporun sonlarında, terör “alçakça bir suç” olarak nitelenmekte ve kınanmakta; böylesi yıkıcı suçlara karşı mücadele veren güvenlik güçlerinin karşılaştığı zorluklardan Komisyon’un tamamen haberdar olduğu belirtilmekte; bu suçların devlet kurumlarından doğal olarak sert bir cevap alacağına işaret edilmektedir.</p>
				<p class="normal">“Ancak hiçbir koşulda bu sert cevabın kanun koruyucu memurlar tarafından işkence veya diğer kötü muamele uygulamasına dönüşmemesi gerekir.” Bu tip uygulamalar, insan haklarının çok çirkin ihlalidir.</p>
				<p class="normal">“Bu uygulamalar, hem gerçekleştiren, hem izin veren memurlar için küçük düşürücüdür. Daha da kötüsü, bu uygulamalar, demokratik bir devlet olmanın temel koşullarını ortadan kaldırabilir.”</p>
				<p class="normal2">Sonuç</p>
				<p class="normal">Söz konusu rapor, Türkiye’nin imzalamış bulunduğu “Avrupa Kötü Muameleyi ve İşkenceyi Önleme Konvansiyonu” çerçevesinde yer alıyor. Konvansiyonun özelliği, Komisyon çalışmalarını ve raporlarını kural olarak gizli tutması. Ancak hiçbir gelişme sağlanamazsa, şikâyet edilen ülke, Komisyon’un önerilerine uymazsa, rapor açıklanarak “teşhir” cezası fiilen uygulanmış oluyor.</p>
				<p class="normal">Komisyon’un 21 Aralık 1992’de açıkladığı rapor, Türkiye’ye her düzeyde zarar verecek nitelikler taşıyor: Daha şimdiden, “insan haklarını ihlalde süreklilik gösterdiği” gerekçesiyle Türkiye’nin Avrupa Konseyi’nden çıkarılmasını önerenler var. Hakkında böyle bir rapor açıklanmış bir ülkenin itibarını koruması ve Bosna’dan Kıbrıs’a, Avrupa Topluluğu üyelik talebine kadar birçok alanda iddialarının ciddiye alınması fevkalâde zor.</p>
				<p class="normal">Türkiye’yi “işkencecilik” suçlamasından kurtaramamış geçmiş hükümetlerin ve hâlâ kurtaramayan günümüz hükümetinin bilgilerine sunulur...</p>
				<p class="sagnormal">7 Şubat 1993</p>
				<p class="normal1">Batı’da Körüklenen Din Ayrışımı ve Sonuçları</p>
				<p class="normal">Irak’ta “ikinci savaş” mı başlıyor? Saddam’ı bir türlü sahneden silemeyenler, yeni bir senaryo mu uyguluyor?</p>
				<p class="normal">Avrupa’nın ortasında yeni bir Filistin olayı mı? Birleşmiş Milletler ve Avrupa Topluluğu’nun ortaklaşa önerdiği “Barış Haritası,” Bosnalı Müslümanları yersiz yurtsuz göçerlere mi dönüştürecek?</p>
				<p class="normal">Aynı “kutsal” insanlık ilkeleri, aynı “büyük” idealler. İlkeler de aynı, savunanlar da. Ama Bosna’ya başka türlü uygulanıyorlar, Irak’a başka türlü. Peki, böylesine bir “haksızlığa uğramak” duygusu insanlığın büyük bir bölümünü sararsa, bunun sonucu hangi öfke birikimlerine, hangi talihsiz geçmişe, hangi gereksiz çatışmalara insanlığı götürür? Üstelik her şeyin herkes tarafından izlendiği, birlikte yaşandığı televizyon çağındayız.</p>
				<p class="normal2">“Bardağı Taşıran Damla”</p>
				<p class="normal">Birleşmiş Milletler aracılığıyla Batı’nın koyduğu kuralları biraz zorlayacak gibi olduğunda, Irak’ın üzerine gene bombalar yağdı.</p>
				<p class="normal">Şimdi dünya kamuoyu tartışıyor: Gerçekten bu “ikinci” harekâta ihtiyaç var mıydı, yok muydu... Kimine göre, abd başkanlığındaki geçiş döneminden, boşluktan yararlanmak isteyen Saddam, silâhlı kuvvetlerinin hareket alanını biraz genişletmek istedi. Başkasına göre, Saddam’ın dikkatsizce sunduğu fırsat Batılılar tarafından kullanılarak, gereksiz bir saldırıya gerekçe yaratıldı.</p>
				<p class="normal">Bir başka yorum, “bardağı taşıran damlanın” Kuveyt’le ilişkili olduğuna dikkati çekiyor: Kısa bir süre önce, Iraklıların Kuveyt sınırındaki “tarafsız bölgeye” girdiği, bu bölgede silâhlı operasyon düzenlediği haber verilmişti. Irak bu haberlerin kasıtlı büyütüldüğünü açıklamıştı, ama olay Batı kamuoyunda önemsendi ve tepki uyandırdı. Şimdi öne sürüldüğüne göre, Kuveyt’le Irak arasındaki bölgede Saddam’ın kendini hissettirmesi bile, Batılıların harekete geçmesine yetti. Önce askeri hedeflere saldırıldı. Şimdi de Kuveyt sınırını savunmak üzere Amerika bir askeri birlik yolluyor. Bilirsiniz, Kuveyt’te petrol var da.</p>
				<p class="normal2">Şu “İlkelere” Ne Oldu?</p>
				<p class="normal">“İşgal yöntemiyle toprak kazanılmayacağı” ve “insanların kuvvet kullanarak göçe zorlanamayacağı,” malûm, en başta Birleşmiş Milletler ve Avrupa Topluluğu, herkesin paylaştığı ilkelerdi. Hele “etnik temizleme”, “toplama kampları,” tek başına Almanların günah hanesine yükletilmiş, artık adı bile anılamayacak olaylardı.</p>
				<p class="normal">Ne oldu ve neler değişti?</p>
				<p class="normal">Batı’nın Bosna için taraflara sunduğu plan, doğrudan doğruya işgalciyi ödüllendiriyor: Müslüman halkın “etnik temizleme” yöntemiyle çıkarıldığı topraklar, köyler, hattâ kasabalar, Sırplara ayrılan “özerk vilayetlere” ekleniyor. Yani, işgal yöntemiyle toprak edinmek, “Bosnalı Müslümanlara karşı kullanıldığında” yasallık kazanıyor, “anlaşılır, kabul edilir” oluveriyor.</p>
				<p class="normal">Açık ve seçik olarak, Bosna-Hersek’te “zalim olan,” zulmünden ötürü ödülleniyor. Televizyon görüntüleri izleyicileri ağlatadursun, Sırplar, uyguladıkları etnik temizleme sayesinde, vahşetin ve katliamın sayesinde, topraklarına toprak katıyor. Üstelik Birleşmiş Milletler ve Avrupa Topluluğu’nun ortak “Barış Planı” sayesinde, şimdi işgalciliklerine –hattâ yaptıklarına– yasallık kazandırıyor.</p>
				<p class="normal">Bosnalı Müslümanların ise, göründüğü kadarıyla, bu plana direnecek gücü gittikçe azalıyor. Belki de bu gücün kalmayacağı nokta hesaplanarak planlar uygulamaya konuyor.</p>
				<p class="normal">Özet olarak, zalimin yaptığı yanına kalmaktadır. Hem de, tüm “ilkeli” ve “büyük” devletlerin bunu içine sindirmesiyle ve zulümle ulaşılmış sonuçların yasallığını tasdik etmesiyle.</p>
				<p class="normal2">Bosna İçin Değer mi?</p>
				<p class="normal">Batı basınında açıkça belirtiliyor:</p>
				<p class="normal">“Eski Yugoslavların” arasındaki kavgayı önlemek için kendi askerlerini kullanmaya hazır olmadığı kararına Batı varmıştır.</p>
				<p class="normal">Durum bu kadar basittir ve yalındır. Batı hükümetleri, kendi güvenlik menfaatlerini, ekonomik önceliklerini hesaplamıştır. Vicdanındaki rahatsızlığı tartmıştır. Müdahalenin bedelini ölçmüştür. Sonuçta bu hesap, bir müdahale işareti vermemiştir.</p>
				<p class="normal">Bu dengeyi bozabilecek güçlü etken, Batı kamuoyudur. Kamuoyu gerçekten güçlü bir talebi müdahale doğrultusunda getirebilseydi, hükümetler bunu dikkate almak zorunda kalabilirdi. Ne var ki, bu kamuoyunun ortalaması da, Bosna için kendi çocuklarını tehlikeye atmanın eğilimini göstermedi. Böyle bir ortak iradenin oluşumuna katkı yapmadı.</p>
				<p class="normal">Sonuç açıktır ve düşündürücüdür; durumu yakından izleyen herkes bilmekte ve görmektedir: Bosna’daki tarafların değişik dinsel tanımlarla adlandırılması ve zalimle mazlumun farklı inanç özellikleri, Batı kamuoyundaki duyarlılığın bir noktanın ötesine geçemeyişinde başlıca etken olmuştur.</p>
				<p class="normal2">Geçmişin Öğrettikleri</p>
				<p class="normal">Din ve ırk kavgaları, din ve ırk kaynaklı zulüm, insanlığa çok şey kaybettirmiştir. Özellikle dinsel içerikli öfkeler, uzun süreli önyargılara, bazen düşmanlıklara yol açmıştır.</p>
				<p class="normal">Bosna’da yaşananlar karşısında dünyanın bir kesimindeki duyarsızlık. Haksız davranışların bıraktığı izler. Adaletsizliğe hedef olan insanın, kendi inancı, dinsel kimliği nedeniyle bu adaletsizliği yaşadığını hissetmesi, bilmesi.</p>
				<p class="normal">Bunların büyük ölçüde tarihe terk edildiği sanılmıştı. Hele Avrupa’da, mümkün değil, tarih yeniden yaşanmayacaktı. Haçlı seferleri, Nazi barbarlığı insanlığın geride bıraktığı olaylardı. Ne bunlar olacaktı, ne de bunlardan kaynaklanmış öfkeler ve düşmanlıklar.</p>
				<p class="normal">Bosna nedeniyle şimdi yeniden geçmişe dönülüyor. Bosna nedeniyle, insanlığın ve Avrupa’nın bir bölümünde, tarihin olumsuzlukları hatırlanıyor. Anlaşıldığı kadarıyla, bu hava hızla yayılıyor. Televizyon görüntüleri, büyük bir etkinlikle, günümüzden fark edilmesi belki mümkün olmayan bir etkinlikle, belirli tabloları insanların hafızasına işliyor.</p>
				<p class="normal">Üstelik bizler sadece seyirciyiz. Bir soykırımına hedef tutulan, adaletsizlikleri bizzat yaşayan Bosnalılarda, acaba hangi duygular gelişiyor, hangi şartlanmalar yerleşiyor? Soykırımdan kurtulanlar, şimdi hangi öfke birikimleriyle dünyaya ve diğer insanlara bakacaklar?</p>
				<p class="normal">Olayın iki boyutu var: Bosna’da yaşananlar, dinsel radikalizmin bir bölümüyle terör yollarına sapmasını kolaylaştırmıştır. Diğer boyutuyla da, binlerce umutsuz insanı terör tuzağına düşmenin muhtemel adayları yapmıştır.</p>
				<p class="normal">Bundan insanlık zarar görür, Avrupa zarar görür. Daha az kan dökülen bir Filistin olayının bile yaraları hâlâ kanamaktadır.</p>
				<p class="normal">Bosna, Avrupa’nın ortasında sürekli kanayacak bir yaraya dönüşmektedir.</p>
				<p class="normal2">Kıbrıs’taki Yeni Boyut</p>
				<p class="normal">“Bosna sonrasının” ortamında, dinsel ayrımların böylesine acımasızca ortaya çıkabildiği bir Avrupa’da, çifte standardın geçerliliğini kanıtladığı bir zaman kesitinde, Kıbrıs sorununa sadece dikkatle, özenle değil, çok büyük bir ihtiyatla eğilmenin mutlak zorunluluğu vardır.</p>
				<p class="normal">Kıbrıs’ta yapılabilecek en küçük hatâ, bir anda kavgaya yol açabilir. Seyircilerin “şu taraf Hıristiyan, öteki Müslüman” ayrımcılığıyla ve çifte standardıyla körüklediği kanlı bir çatışmaya dönüşebilir. Bosna’nın verdiği ders budur.</p>
				<p class="normal">Tarafların uzlaşması elbette en iyi sonuçtur. Uzlaşma için özveride bulunulması doğaldır. Hangi çerçevelerin kabul edilebilir olduğu, Anayasa düzeni, toprak ve göçmen sorunu, Kıbrıs’taki iki toplumun kendi bileceği, bizzat karar vereceği noktalardır.</p>
				<p class="normal">Ancak kimsenin, adadaki Türk toplumunun güvenliğini en küçük ölçüde tehlikeye atabilecek en cılız ihtimali bile göze almaya hakkı yoktur. Bu işlerde hafifliğin yeri olmaz. Dış ülkelerle iyi geçinmek, hoş görünmek, aralarına kabul edilmek ve benzeri gerekçelerle Türkiye’nin Kıbrıs’ta yapabileceği en küçük yanlış, bizi kuşaklar boyu sürecek bir felâketin içine atar.</p>
				<p class="normal">Gün, dış politikada büyüklük senaryoları yazmanın, “vizyon” yaratmanın günü değildir.</p>
				<p class="normal">Gün, her türlü olasılığı kılı kırk yararak hesaplamanın, son derece ihtiyatlı davranmanın günüdür.</p>
				<p class="normal">Bosna’nın bize verdiği ders budur.</p>
				<p class="normal">Bosna sonrasındaki Avrupa, çok farklı bir Avrupa’dır.</p>
				<p class="sagnormal">17 Ocak 1993</p>
				<p class="normal1">Bizi Kim Savunacak?</p>
				<p class="normal">Bizi elbette bizzat kendimiz savunacağız. Ama bu yetmiyor. Çünkü günümüzün savunması sadece “askeri” alanda değil. Ekonomide, dış siyasette ve her düzeyde “savunulmak” da gerekiyor. Başkalarının bu çabaya katkısı, kimi durumda ortaklığı gündeme getiriyor. Savunma ve güvenlik, çağımızda sadece bireysel değil, aynı zamanda “kolektif” bir özellik alıyor.</p>
				<p class="normal">Almanya’nın bir dış politika uzmanı, Heinz Kramer, Türkiye’ye ilişkin araştırmasında şöyle yazıyor:</p>
				<p class="normal">“Türkiye, Avrupa Konseyi’nin kurucu üyelerinden olmasına rağmen; Batı’nın çokuluslu kurumlarına (nato ve benzerleri) üye olmasına rağmen; Avrupa Topluluğu ile 30 yıldır geniş kapsamlı ve tam üyeliği amaçlayan bir anlaşması bulunmasına rağmen; Avrupa’nın herkes tarafından kabul edilen ayrılmaz bir parçası olmayı başaramamıştır. Yeni Avrupa düzeninin kurulması ile ilgili tartışmalarda Türkiye’nin dikkate alınmayışı, bunu açık bir şekilde göstermiştir.”</p>
				<p class="normal2">Yalnızlığın Eşiğinde</p>
				<p class="normal">Türkiye’nin bir dış politika uzmanı, Prof. Haluk Ülman, ülkemizin Avrupa Topluluğu’na katılma çabasını anlattıktan sonra, şöyle yazıyor: “Ama ne var ki, tango yapmak için iki kişi gerek. Oysa Avrupalı dostlarımız, (...) Türkiye’yi yakın bir sürede içlerine almaya hiç niyetli gözükmüyor.”</p>
				<p class="normal">tüses’in düzenlediği bir seminer çalışmasında bu raporlar tartışılıyor. Tarihten başlayıp gelen çok sayıda karmaşık “sebep” var da, sonuç tek ve net: Doğu-Batı çelişkisine dayalı dünya dengesi Gorbaçov tarafından bozulunca, Türkiye’nin Batı indindeki “kıymet-i harbiyesi” hızla düştü. Uluslararasındaki başlıca “kozunu” ucuz asker deposu olmaya, Batı’nın uzak karakolluğuna Türkiye bağlamıştı. “Sovyet düşmanı” ortadan kalkınca, askerimize de, karakolluğumuza da ihtiyaç hızla azaldı:</p>
				<p class="normal">1) Batı’nın kendi içinde şekillenen yeni savunma anlayışlarında, Türkiye dışarıda bırakıldı. Oysa güvenlik sorunlarımız eskisi gibi sürüyor.</p>
				<p class="normal">2) Türkiye’nin kendi “kabahati” olan eksikler (insan hakları, vb.), şimdi çok geniş ölçekte ve yüksek sesle Batı tarafından gündeme getirildi. Geçmişte menfaat hesabı büyük olan Avrupa, bunları bir ölçüde görmezden gelmişti.</p>
				<p class="normal">3) Menfaat hesabının azalması, Avrupa’nın Türkiye’ye karşı tarihsel ve geleneksel tepkilerini şimdi çok daha açık ve güçlü şekilde ortaya koymasına neden oldu. Bu, Türkiye’nin uluslararası arenadaki “fotoğrafını” kararttı. Oysa bu fotoğraf ya da bu “imaj,” siyasetten ticarete, turizmden kültüre kadar her alanda çok önemli bir etken.</p>
				<p class="normal">Körfez Savaşı’nın “kıymet-i harbiyemizi” yükselteceği kimilerince sanılmıştı ama, bu umut da boş çıktı.</p>
				<p class="normal2">NATO Neye Yarar?</p>
				<p class="normal">nato açısından Türkiye’nin “neye yaradığı” belli de, Türkiye savunması bakımından nato’nun neye yaradığı artık belli değil.</p>
				<p class="normal">Bu belirsizliği, Prof. Ülman’ın demin değindiğimiz çalışmasından izleyelim:</p>
				<p class="normal">“Batı’nın tutumu (Türkiye’ye verdiği değerin azaldığı) kuşkularını daha da artırıyor. Nitekim (...) nato’nun bâzı Avrupalı üyeleri, bir Irak saldırısına uğrarsa Türkiye’nin yardımına koşulacağı yönünde nato’nun karar almış olmasına rağmen, bu yönde gerekli ilk adımları atmakta son derece isteksiz görünmüşlerdir.</p>
				<p class="normal">Aynı biçimde (...), Avrupa savunmasının yeniden yapılanması tartışılırken, Türkiye’yi dışarıda bırakan çözümler ortaya atılmaktadır.</p>
				<p class="normal">Körfez Savaşı gibi, ‘enerji’ açısından herkesten çok Batı Avrupa ülkelerini ilgilendiren bir konuda bile o ülkelerin en azından bâzılarınca yalnız bırakılmak istenen bir Türkiye’nin, öteki iç ve dış politika sorunlarında nato üyelerinden anlayış ve destek bulması, elbette kolay değildir...”</p>
				<p class="normal">Sovyetler’in ve Bulgaristan’ın Türkiye’ye saldırması bu saatten sonra herhalde beklenmiyor. Yunanistan zaten nato üyesi. Güvenlik açısından “kritik” olabilecek Güneydoğu sınırlarında ise Türkiye’nin savunmasına nato gönülsüz bakmaktaysa, Türkiye nato’dan nerede yararlansın?</p>
				<p class="normal">Üstelik Türkiye’nin gelecekteki güvenlik sorunlarının Güneydoğu sınırlarında oluşacağı bizzat Batı tarafından ısrarla belirtiliyor. Örneğin, Irak ve Suriye ile “su sorunu” var. Önümüzdeki on yılın “bölgesel gerilim kaynağı” olarak, Türkiye’den çıkan akarsuların paylaşım sorunu gösteriliyor. Gene Batı çevreleri, pkk olayının bir yönüyle “su sorununun” bir ürünü olduğunu belirtiyor. Suriye’nin, su tartışmasında “bir koz gibi kullanmak düşüncesiyle pkk’ya destek verdiğini” bu çevreler öne sürüyor.</p>
				<p class="normal">Irak’la Türkiye’nin bozuşması, İran’la –en azından– ideolojik rekabet ve başka sorunlar: Türkiye, bir ittifak desteğine en fazla ihtiyaç duyabileceği “güvenlik alanında,” yapayalnız gözüküyor.</p>
				<p class="normal2">Ortaklık Bozulunca</p>
				<p class="normal">Türkiye’nin insan haklarındaki, siyasal ve sendikal haklardaki eksikleri “yeni bir olay” değil. Ama Batı sanki “yeni” fark ediyor. Hem de askeri rejimleri, ara dönemleri geçmişte “anlayışla” karşılayanlar, üç yıldır Türkiye’de demokrasinin “hamisi” kesiliyor. Neden?</p>
				<p class="normal">Nedeni çok açık. Batı, bünyesi ve inançları doğrultusunda insan haklarını savunuyor. Ama bu inançla kendi menfaatine ters düşmekteyse, “ölçülü” bir yaklaşım benimsiyor; sesini fazla yükseltmiyor. Ya da çok önemli menfaatler söz konusuysa, gözlerini yumuyor. Her şey bir hesap meselesi. Nitekim Sovyetler’deki değişim gerçekleştikten, “tehdit” ortadan kalkıp duvarlar yıkıldıktan sonra, “uzak karakol” Türkiye’yi hoş tutmaya çalışmalarının gereği de kalmadı. Türkiye’nin belki en fazla “demokratlaşmaya” uğraştığı bir zaman kesitinde, en ağır suçlamalar geliverdi.</p>
				<p class="normal">Türk kamuoyu hâlâ şaşkınlık içinde: Iraklı Kürt göçmenlere bağrını açan, yardıma koşan, –bireysel yanlışlar, istisnai kötü davranışlar olsa bile– elinden geleni yapmış bir Türkiye’ye Batı’dan yıldırımlar yağıyor, Türk kamuoyu kuru bir teşekküre razı; hakaret görüyor. Neden?</p>
				<p class="normal">Çünkü, zaten çok parlak olmayan Türkiye “imajı,” şimdi açıkça, özgürce ortaya konabilen, çıkar hesaplarının sınırlamasından özgürleşmiş tepkilere hedef yapılıyor.</p>
				<p class="normal">“İmaj” olayına değinirken, her on yılda bir demokrasiyi askıya alan bir toplumun zaten aydınlık bir fotoğraf vermeyeceğini belirtmek gerekiyor. Buna, geleneksel olarak düşünceyi cezalandırmak, işkenceci iddiasından kurtulamamış olmak da eklenebilir. Ama göç nedeniyle başlatılmış saldırı kampanyası, bunlarla ya da sınır bölgesindeki bâzı yanlışlarımızla açıklanamaz. Bu saldırılarda, çirkin Batı var. Hâlâ ırkçı titreşimler içinde olan, dinsel bağnazlıkta yarışan, sömürgeci kompleksinden kurtulamamış bir kısım Batılı var. Bunlar her zaman vardı. Ama şimdi geçmiştekinden çok daha rahatlar. Uzun yıllar “uzak karakol olmayı” marifet sanmış bir ülkenin karakolluğuna artık ihtiyaçları yok.</p>
				<p class="normal2">Kıssadan Hisse</p>
				<p class="normal">Sayın Bush’un “yeni dünya düzeni” herkesten önce Türkiye’yi etkiledi. Çünkü bu “düzende” artık Sovyet tehdidi ya da abd tehdidi yok. Olmayınca, uluslararası dengelerdeki konumu öncelikle “tehdide göğüs germek” olan ülkelerin önemi “eski dostlar” açısından azalıyor.</p>
				<p class="normal">Bu değişim karşısında oturup geçmişe ağıt yakacak değiliz.</p>
				<p class="normal">Ama ne olup bittiğini bilelim ve doğru teşhis koyalım:</p>
				<p class="normal">Türkiye olarak, gerçekten yeni bir dünyada yaşamaktayız. Yeni tehlikelerle, yeni iddialarla ve yeni fırsatlarla dolu bir dünya. Siyasal ve toplumsal hedeflerimizi, dış dengelerimizi, muhtemel beraberlikleri ve ittifakları, yeniden düşünmek, tartışmak, kararlaştırmak gerekiyor.</p>
				<p class="sagnormal">12 Mayıs 1991</p>
				<p class="normal1">Kimse Türkiye’ye Teşekkür Etmiyor</p>
				<p class="normal">Körfez Savaşı’na Türkiye, katkısını getiriyor. Türkiye, topraklarındaki üsleri Batı’nın kullanımına açıyor. Bir bakıma kendini tehlikeye atıyor; kendini füzelere, namlulara hedef yapıyor.</p>
				<p class="normal">Peki, bu riskleri üstlenen Türkiye’nin, Avrupa’nın gözündeki yeri mi büyüyor, değeri mi artıyor?</p>
				<p class="normal">“Avrupa Konseyi Parlamentosu”nun toplantılarında, Avrupa siyasetinin nabzını tutmak mümkündür. 25 Avrupa parlamentosundan seçilmiş 190 milletvekili, bir hafta süresince dünyayı ve Avrupa’yı Konsey’de tartışır. Batı toplumlarındaki titreşimler ve millet meclislerindeki eğilimler Konsey’e yansır.</p>
				<p class="normal">Avrupa Konseyi’nin geçtiğimiz cuma günü tamamlanan oturumunda temel konu “Ortadoğu ve Körfez Savaşı”ydı. Türkiye’yi temsilen katıldığımız bu toplantının bize dönük izlenimleri şöyle özetlenebilir:</p>
				<p class="normal">Yarım ağızla söylenen birkaç nezaket sözcüğünün dışında, kimsenin Türkiye’ye teşekkür bile ettiği yok. O nezaket sözcükleri de, Strasbourg’daki toplantıyı izleyen Türk gazetecilerinin zorlamasıyla Batılı ağızlardan alınabiliyor.</p>
				<p class="normal2">Çekinilen ve Güvenilmeyen Bir Türkiye</p>
				<p class="normal">Türkiye “aktif” bir Ortadoğu politikası izliyor; üslerini abd saldırı uçaklarına açarak Batılılara önemli bir katkı sağlıyor. Bu politikamızın “teşekkürle” karşılanması şöyle dursun, Batı Avrupa’da Türkiye’ye dönük yaygın bir endişe, hattâ tepkilere kaynak oluyor.</p>
				<p class="normal">“Sevr Antlaşması,” Türk milletvekillerinin ciddi tepkisine rağmen bir komisyon metninde yer alırken, bir başka sorun gürültü koparıyor: “Bulgar ve Iraklı mültecilerin Türkiye’deki durumu”na ilişkin rapor, Konsey gündeminin çok dolu olması nedeniyle görüşme programından çıkarılmıştı. Konsey Bürosu’nun bu kararı, alışılmadık boyutta tepkiyle karşılanıyor; Türkiye’nin tartışma masasına getirilmesi için özel çaba harcanıyor.</p>
				<p class="normal">Yunan ve Kıbrıslı milletvekillerinde olağandışı bir canlılık var: Hazır “Birleşmiş Milletler ve Güvenlik Konseyi kararları” baştacı edilmişken, “Kıbrıs”a ilişkin bm kararlarına Türkiye’nin uyması isteniyor. Ortadoğu Savaşı sonrasında toplanması beklenen Barış Konferansı’nda Kıbrıs sorununun da yer alması için şimdiden kulis yapılıyor, kamuoyu oluşturuluyor.</p>
				<p class="normal">Hani cesaretimize, dostluğumuza, özverimize Batı hayran kalacaktı? Saddam’ın füzelerine Anadolu’yu siper ettik diye bize şükranlarını sunacaktı? Türkiye gibi güvenilir bir müttefiki olduğu için Tanrı’ya dua edecekti?.. Ortadoğu Savaşı’yla ilgilenip ambargoya katıldık, üslerimizi ve kendimizi tehlikeye açtık diye, neredeyse “düşman” muamelesi görmekteyiz.</p>
				<p class="normal">Neden?</p>
				<p class="normal2">Kıbrıs Anıları ve Ortadoğu</p>
				<p class="normal">Batı Avrupa’nın bu olumsuz yaklaşımında birkaç temel neden dikkati çekiyor:</p>
				<p class="normal">1) Türkiye, Ortadoğu Savaşı’na bir köşeden bulaşmanın heveslisi gibi gözüküyor. Türkiye’nin bir kara harekâtına girişerek askerlerini Irak’a sokmasından çekiniliyor. “Yeni bir Ortadoğu haritası çizileceğine” ilişkin sözler fazla ciddiye alınmıyor ama, bir “gizli niyetin ifadesi” olarak kaygıyla izleniyor. Türkiye’nin “barış masasında yer almak iddiası,” Irak’ta kurulacak Türk-Kürt-Arap konfederasyonundan söz edilmesi, “garantör” adaylığı. Iraklı Kürtlerin sorunlarına birdenbire duyarlılık gösterilmesi, Batı’da –açıkçası– korku yaratıyor. Bunlara fazla ihtimal vermeseler de, hayli çekindikleri belli oluyor.</p>
				<p class="normal">2) Batı, “Kıbrıs Barış Harekâtı”nı unutamıyor. Kıbrıs olayında dünya dengelerine karşı çıkmış ve statükoyu adetâ tek başına değiştirmiş bir Türkiye, “tekin” görülmüyor.</p>
				<p class="normal">Gerçekten, “olmaz ama ya Türkiye savaşa asker sokar ve Irak topraklarında yeni oluşumları desteklerse” şeklindeki bir kaygı, Avrupa milletvekillerinin de dikkatini çekiyor. Bu kaygının temelinde Türkiye’nin Kıbrıs Harekâtı var. Türkiye’nin geçmişte “kuraldışı” davranabilmiş olması, bugün benzer girişimlere kalkışabileceğinin karinesi sayılır. Batı Avrupa’nın bu kaygısını, tabiatıyla, İran ve Suriye de paylaşıyor.</p>
				<p class="normal">3) Türkiye’de “tehlikeli eğilimler ve özlemler” sezen bir Batı, ne yapar?</p>
				<p class="normal">Doğal olarak, Türkiye’nin siyasal harekât alanını sınırlayacak ve bir çeşit “tehdit” işlevi taşıyacak “kozlarını” çıkarıp ortaya sürer.</p>
				<p class="normal">Türk hükümetlerinin bâzı yanlış politikaları böyle bir kozun Batı’nın eline geçişini kolaylaştırmıştır, ama bu ayrı bir konu. Günümüzün gerçeği, “Kürt sorununun” bâzı Avrupa çevreleri tarafından hızla gündeme getirilişidir. “Sevr Antlaşması”na atıfta bulunmaktan bile kaçınılmayışıdır. Açıkçası, Batı, Türkiye’ye şu mesajı vermektedir: “Siz Türkiye olarak Ortadoğu’da etkinliğinizi artırmaya, hele coğrafya değişimini özendirmeye kalkışırsanız, biz de Kürt sorununu tahrik ederek sizi çok zor durumda bırakırız, kendi evinizin içinde olay çıkartırız.”</p>
				<p class="normal">Tümüyle Batı böyle düşünüyor, bu düşüncenin tümüyle bilinçli politikalarını uyguluyor demek, haksızlık olur. Ancak söz konusu yaklaşımın işaretleri her gün çoğalıyor. Üstelik bunların sadece küçük bir bölümü –yanlış ya da doğru– samimi inançlardan kaynaklanıyor. Haklı noktaları ortaya koyuyor. Büyük bölümünde ise uluslararası hesapların soğukluğu yansıyor. Saddam, 5 bin Kürt asıllı Iraklıyı gaz bombalarıyla çoluk çocuk demeksizin öldürürken (menfaat icabı) gözlerini yuman Batılılar, şimdi (gene menfaat icabı) Kürt haklarının şampiyonu kesiliyor.</p>
				<p class="normal2">“Çifte Standart”</p>
				<p class="normal">Ortadoğu Savaşı’nın yansımalarına, Baltık Cumhuriyetleri’ndeki olaylar da karışarak Batı’nın düşünce alışkanlıklarını sarsıyor. Bir yanda “kutsal ilkeler,” diğer yanda “gerçeğin politikası” ve menfaatler... Kimyasal silâh fabrikalarını Irak’ta kuranlar ve çocuklarını aynı silâhlara hedef yapanlar... Malûm, Soğuk Savaş sonrasının Avrupa’sı, insanlığın yüce idealleri üzerinde yükselecekti. “Irk”, “inanç” ayrışımları tarihe terk edilecek, “milliyet farkı,” bir bölünme ve parçalanma faktörü olmayacaktı. Azınlıktaki düşünceler, kültürler, diller korunacak, fakat toplumların, ülkelerin bütünlüğü dikkatle gözetilecekti.</p>
				<p class="normal">Derken, Sovyetler’in Baltık Cumhuriyetleri’ndeki “ayrılıkçı” talepleri çıktı ortaya. Bir devletin bölümleri, ırk ve milliyet temelinde bağımsızlık kavgasına koyuldu. Açıkçası, Avrupa, “ezberini şaşırmaya” başlıyordu. Hem “ülkelerin bütünlüğüne” sahip çıkmanın, hem de bölünmeyi desteklemenin formülü, tabii ki olamazdı.</p>
				<p class="normal">Örneğin, Avrupa Konseyi’nde şu sıralar Litvanya, Letonya ve Estonya’nın “misafir üyeliği” tartışmaya açılıyor. “Misafir üyelik”, “tam üyelikten” bir önceki aşama; Sovyetler Birliği’nin, Yugoslavya’nın konumu gibi.</p>
				<p class="normal">Şimdi, düşünebiliyor musunuz: “Misafir üye” olan bir devletin kendi içindeki “bölümlerine” de ya da “üye ülkenin” mahalli birimlerine de ayrıca üye olmanın yolları böylece açılacak... Başka bir deyişle, Avrupa Konseyi, var olan devletleri parçalamanın, bölünmeyi özendirmenin işlevini taşıyacak; bu işlevin ajanına dönüşecek. Sovyetler’in federe devletleri, Yugoslavya’nın devletleri, neden olmasın. İsviçre’nin kantonları, ayrı ayrı üye olabilecek.</p>
				<p class="normal2">“Doğruyu” Bulmak...</p>
				<p class="normal">Olayların da, zihinlerin de karıştığı bu zamanda, Türkiye’nin “doğru”su nerede?</p>
				<p class="normal">Her şeyden önce, “kendi evimizin içini” düzeltmek durumundayız. Türkiye, artık, “özürlü” ülke, “ikinci sınıf” demokrasi konumundan çıkmalıdır. İnsan hakları, siyasal-sendikal haklar gibi konularda kimsenin gerisinde olmamalıdır. “İşkenceci” iddialarını üzerinden silkip atamamış bir toplumun uluslararası düzeyde taşıyabileceği çağdaş bir işlev olamaz.</p>
				<p class="normal">İster Avrupa’da, Ortadoğu’da, ister kendi ülkesinde olsun Türkiye, insanlığın temel doğrularını, erdemlerini, çağdaş ve demokrat ölçülerini, uygar hayat tarzını, özgürlük, adalet, bağımsızlık ideallerini, her düzeyde sahiplenmek ve savunmak durumundadır.</p>
				<p class="normal">Ancak bu konuma gelebilirsek Ortadoğu’da insanlığın ve Türkiye’nin yararına bir işlev, bir misyon taşıyabiliriz. Etkili olabiliriz.</p>
				<p class="normal">Bu temeller üzerinde cumhuriyetçiliğin, çoğulcu demokrasinin, uygarlık ölçülerinin, kısaca, “çağı paylaşmanın” iddiasını taşımak ve bu iddiayı barışın kanallarında başka toplumlara ulaştırmak elbette mümkündür. Hattâ gereklidir, görevdir. Önce kendi eksiklerimizi gidermek, kendi yanlışlarımızı düzeltmek koşuluyla.</p>
				<p class="sagnormal">2 Şubat 1991</p>
				</body>
</html>