<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_11">c) Eskimiş Ekonomide Sözde Yenilik</h2>
				<p class="normal1">70 Yıl Sonra Bir de Baktık ki</p>
				<p class="normal">Yanlış anlaşılmasın, “İzmir İktisat Kongresi”ne değinirken, yetmiş yıl yürüdükten sonra “bir arpa boyu yol alınmadığını” söyleyecek değiliz. Bilâkis, birçok konuda hayli ilerledik. Göğüs kabartan başarılar elde ettik. Birikimine saygı duyulan, sözü ciddiye alınan, kendi bölgesinde öncü özellikler taşıyan bir ülkeyiz.</p>
				<p class="normal">Ama bâzı şeyler hiç mi değişmedi? Ya da değişir gibi gözüküp de aslında aynı mı kaldı?</p>
				<p class="normal">Örneğin, 1923’ün İktisat Kongresi’nden bu yana, liberallik, devletçilik, sonra gene liberallik yaptık. Ancak, var olan “akılcılık” özelliğimiz ya da var olmayan “akılcılık” özelliğimiz, yetmiş yıldır hep yerinde mi saydı? Hiç mi değişmedi?</p>
				<p class="normal">Ekonominin “insan boyutundaki” aldırmazlık kendini aynen sürdürmekte mi?</p>
				<p class="normal">Ekonominin insan boyutuna önem vermekle, ucuz bir popülizmi, sözde bir “halk severliği” hep birbirine mi karıştırdık? Böylece, bir özelliğiyle halkı yok sayan, bir başka yönden, sözde bir halk severlik görüntüsüyle iktisadi tüm mantığından, “akılcılığından” yoksun bırakan bu karmaşa içinde, küçük imtiyazlı gruplara, üstelik ekonomiyi geliştirme işlevi çok sınırlı gruplara öncelikle kaynak aktaran bir garip “düzen” mi oluşturduk?</p>
				<p class="normal">Yetmiş yıldır değişik kadrolar, partiler, ekonomi politikaları, üç adet “İzmir İktisat Kongresi.”</p>
				<p class="normal">Değişmeyen, acaba, “rasyonelini” (mantığını) bulamamış, “insanı” görememiş bir iktisat anlayışı mı?</p>
				<p class="normal2">Nereden Nereye?</p>
				<p class="normal">“Türkiye İktisat Kongresi”nin 17 Şubat 1923 günü, henüz cumhuriyet bile kurulmamışken toplanması, bir rastlantı değildir. Milli mücadeleyi gerçekleştiren kadro hem ekonomik zaafın farkındadır, hem de Mustafa Kemal’in deyişiyle, “asıl zaferin” ekonomi düzeyinde kazanılacağının bilincindedir. Birinci İzmir İktisat Kongresi, yeni rejime bir ekonomi açısı, bir ekonomi boyutu vermek amacıyla toplanmaktadır:</p>
				<p class="normal">Neşet Halil’in Büyük Meclis ve İnkılâp eserinde ve 1934’te yayımlanan Küçük İktisat Yıllığı’nda, nakledildiği üzere, 1923’ün Türkiye’sinde “sanayi,” çoğu imâlâthane niteliğindeki 386 işyerinden oluşuyor. Koca memleketin “sanayi işçisi” 20.000 dolayında. Memlekette, “Birkaç fabrika müstesna olmak üzere, milli denebilecek ve milli ihtiyacı karşılayabilecek tek bir sanat yoktur. Yabancı ülkelerden gelen mallara direnebilecek pek az el tezgâhı kalmıştır.”</p>
				<p class="normal">1923 Türkiye’sinin ithalatı 145 milyon liradır. Buna karşılık, dışa 85 milyon liralık mal satılmış, dış ticarette 60 milyon açık verilmiştir.</p>
				<p class="normal">Bu olumsuzluklara ek olarak genç Türkiye, Düyun-u Umumiye idaresine olan 86 milyon liralık borcu da devralmıştır. 1930’da ödenmesine başlanan bu borç, ancak 1954’te kapanabilecektir.</p>
				<p class="normal2">Ne Yapmalı?</p>
				<p class="normal">Yeni Türkiye’nin izleyeceği yol, 1923’ün İzmir İktisat Kongresi’nde ve Mustafa Kemal’in sözlerinde biçimlenecektir:</p>
				<p class="normal">Yönetimin adı, “milli iktisat”tır. Amacı, özel ellerde sermayenin birikmesiyle memleketi kalkındırmak, yabancı girişimcinin yerine ya da onun yanı sıra, yerli özel girişimciyi geliştirmektir. Gündüz Ökçün’ün Türkiye İktisat Kongresi başlıklı kitabında belirtildiği gibi, İktisat Kongresi’nin 1923’te “vazettiği” düstur, devletin, ancak özel sermayenin yetmediği iri müesseseleri kurmak için yatırım yapmasıdır. Başka bir deyişle, Kongre’nin öngördüğü ekonomi politikası, “fertlerin yapamadığını devlet yapar” anlayışına bina edilmektedir. Bir tür “liberal yaklaşım” söz konusudur.</p>
				<p class="normal">Bu anlayış, Mustafa Kemal’in sonraki tarihlerde yapacağı çeşitli konuşmalarda vurgulanacak ve 1930’lara kadar sürecektir. Nitekim genç Türkiye’nin lideri, Türkiye İktisat Kongresi’ndeki nutkunda özel teşebbüse dayalı bir ekonominin çerçevesini çizmekte ve bu ekonomiye yabancı sermayenin katkısını öngörmektedir: “Kanunlarımıza riayet şartıyla, ecnebi sermayelerine lâzım gelen teminatı vermeye her zaman hazırız. Ve şayanı arzudur ki, ecnebi sermayesi bizim sermayemize, servetimize inzimam etsin...”</p>
				<p class="normal2">“Devletçilik” ve Sonrası </p>
				<p class="normal">Yeni cumhuriyetin uyguladığı “liberal” iddialı iktisat politikası, başarısızlıkla sonuçlanmıştır. 1930’lara gelindiğinde, ortada fazla bir şey yoktur. Buna karşılık, 1929 dünya ekonomik bunalımı tüm ülkeleri ve tabii Türkiye’yi tehdit etmektedir.</p>
				<p class="normal">Devletçi bir modele geçişin önemli bir nedeni, uluslararası ekonomik bunalımdan Türkiye’yi sakınmak kaygısıdır. Devlet, bu amaçla ekonominin dizginlerini sıkıca eline almaktadır. Ayrıca, Lozan Antlaşması’nın, gümrüklerimizin yabancı ürünlere açık tutulmasını zorunlu kılan hükmü de 1929’da süresini doldurmuştur. Türkiye, böylece, ithalatı sınırlamak ve kaynaklarını daha çok yatırıma yöneltmek imkânını bulmaktadır.</p>
				<p class="normal">Bu devletçilik girişimi, ilk kalkınma planının hazırlanmasına, bâzı yabancı şirketlerin millileştirilmesine, devlet yatırımlarının çoğalmasına imkân hazırlamıştır. Ancak, genel bir kalkınmadan söz etmek zordur. Hele araya dünya savaşının da girmesi, ekonomiyi daha da bunaltmıştır.</p>
				<p class="normal">1950’ler, hattâ 1960’lar, “devlet eliyle fert zengin etmeye” dönük bir tür “yarım devletçilik” özelliğinde gelişmiştir. Devlet kont-rolleri, yasaklar ve kayırmalar şimdi daha yaygın ölçekte gerçekleşmiştir. Ekonomi böyle bir süreç içinde biçimlenmiş, sonraları, açık bir “liberalizm” tercihi, özünde liberal de olmaksızın, kendini kabul ettirmiştir. Yani 1980’lere, 12 Eylül’e, Özal dönemine, günümüze Türkiye gelmiştir.</p>
				<p class="normal2">Akılcılık Nerede?</p>
				<p class="normal">Dönemler, insanlar, anlayışlar değişmiştir. Ama bâzı şeyler değişmemiştir. Yazının girişinde de belirttiğimiz gibi, “akılcılık” eksiği, olduğu yerde kalmıştır. Geçmişten devralınan ve günümüzde aynıyla devam eden iki basit örnek verelim:</p>
				<p class="normal">Günümüzün Türkiye’si, hâlâ ve her şeye rağmen, nüfusunun yarısı diğer yarısını “sübvanse eden,” destekleme alımlarıyla ayakta tutan, yani nüfusunun yarısının ürettiğini, değerinin çok üzerindeki fiyatlarla satın alarak onu yaşatabilen bir “ekonomiye” sahiptir.</p>
				<p class="normal">Dünyanın en güçlü ekonomisi bile, nüfusunun yarısının ürettiğini “destek fiyatlarıyla” ondan satın alarak, kendini ayakta tutamaz.</p>
				<p class="normal">“Akılcılık eksiği,” sadece bu duruma kayıtsız kalmak değildir; olayın bilincinde dahi olmamaktır, çözüm aramamaktır, tartışmamaktır, hiçbir şey yapmamak, zaman içine yayılmış dengeli önlemler almamaktır.</p>
				<p class="normal">Benzer bir “akılcılık eksiği,” şehirleşmenin yarattığı inanılmaz büyüklükteki rantı, bir avuç arsa spekülatörüne, işbilir müteahhite, gecekondu mafyasına toplumun terk etmesidir. İnsanların ortak yararına, sağlıklı şehirleşmeye kullanılabilecek dev kaynakların, bâzılarına hediye edilmesidir... Dün olduğu gibi, bugün de. Ve bu kaynağın kimse bilincine varmıyor, kimse hesabını tutmuyor, çaresini aramıyor.</p>
				<p class="normal2">İnsan Boyutu Nerede?</p>
				<p class="normal">Ekonomi, insandan soyutlanmış bir teorik bilim değildir. Ekonomi insan için vardır; ekonominin amacı insandır.</p>
				<p class="normal">Ama değişik dönemlerin ve yetmiş yılın ortak özelliği, insanın neredeyse göz ardı edilmiş olmasıdır.</p>
				<p class="normal">İnsanları kömür ocaklarında muhtemel bir ölüme gönderen, sonra ocaklardan çok pahalıya çıkarabildikleri bu kömür için onları finanse eden bir anlayıştır, bizimki.</p>
				<p class="normal">“Hak sahibi” olarak görülen, “hakkı tanınan,” hakkının “gereği yerine getirilen” insan ya da birey yoktur. Ekonominin sahibi devlet olduğunda da yoktur, sermaye olduğunda da yoktur.</p>
				<p class="normal">Ya ne vardır?</p>
				<p class="normal">Yaptıklarına “göz yumulan;” vatandaş olarak değil, “tebaa” gibi görülen; hak sahibi olmaya değil, destekleme fiyata lâyık bulunan bir “insan” vardır. Onun ekonomiye katılımı, kararlarda yer alması, işyerinde etkin olması günümüzün ekonomi anlayışında bile vardır.</p>
				<p class="normal">“İnsan,” sadece ucuz popülizmin, siyasal hesabın ya da parasal çıkarın gerektirdiği yerde, gerektiği kadarıyla ekonomi anlayışımızda vardır, o kadar.</p>
				<p class="normal2">Geleceğin Kongreleri</p>
				<p class="normal">Yetmiş yıl elbette boşuna yaşanmadı. Daha bilgili, daha haberli, daha varlıklı bir toplum olduk.</p>
				<p class="normal">Ama akılcı da olamadık, insan boyutuna sahip bir ekonomi de kuramadık.</p>
				<p class="normal">Akılcı olmayı, “insan boyutunu reddetmek” sandık; ekonomideki insan boyutunun, “ucuz bir popülizmle gerçekleşeceğine” inandık.</p>
				<p class="normal">Elbette önemli şeyler de başarabildik. Ama işte bu kadarı olabildi.</p>
				<p class="sagnormal">7 Haziran 1992</p>
				<p class="normal1">Bütçe: Laf Çok, Rakam Çok, Çare Yok</p>
				<p class="normal">Türkiye ekonomisini perişan eden “Beş Kara Delik” tanımı kimin tarafından yapılmıştır?.. </p>
				<p class="normal">Başbakan Demirel tarafından...</p>
				<p class="normal">Sayın Demirel, kamu açıklarını “kara delik” diye isimlendirmesinin nedenlerini doğru teşhis ederek şöyle sıralıyor:</p>
				<p class="normal">1) Bütçe açıkları.</p>
				<p class="normal">2) kit’lerin açıkları.</p>
				<p class="normal">3) Tarım kooperatifleri ve birliklerin açıkları.</p>
				<p class="normal">4) Sosyal güvenlik kurumlarının açıkları.</p>
				<p class="normal">5) Belediyelerin açıkları.</p>
				<p class="normal">Gerçekten, şu malûm pahalılığın, yatırım eksiğinin, yüksek faizin, üretim düşüklüğünün, işsizliğinin nedenleri, “beş kara delik”le yakından bağlantılıdır.</p>
				<p class="normal">Peki, kamu açıklarının kaynaklarına Sayın Başbakan doğru teşhis koymuştur da, sonra ne yapmıştır? </p>
				<p class="normal">Ne yaptığını öğrenmek için, devletin “1993 Bütçesi’ne” bakıyoruz. Ve hiçbir şey yapılmadığını görüyoruz.</p>
				<p class="normal2">Hükümet “Ne” Makamıydı?</p>
				<p class="normal">Gerçekten, Türkiye’yi yönetenlerin teşhislerine diyecek yoktur. Bu doğru teşhislerden hareketle, Sayın Başbakan olsun, ekonominin diğer sorumluları olsun, o kadar güzel ve içtenlikle yakınırlar ki, çileyi asıl çeken sıradan yurttaş yanlarında hiç kalır.</p>
				<p class="normal">Çözüm? Çözüm yoktur. Çözüm getirmek şöyle dursun, çözüm önermek, hattâ çözüm düşünmek bile büyüklerimizin kitabında yazılı değildir.</p>
				<p class="normal">Böylece, garip bir düzen oluşur:</p>
				<p class="normal">Ekonomideki sorunların neler olduğunu, hükümetinden gazetecisine, bilimadamından ortalama yurttaşa kadar herkes bilir. Şu iletişim çağında herkes yeterince öğrenmiştir, ilkokul çocukları bile enflasyonun ne olduğundan haberlidir. Hep birlikte yakınmayı da biliyoruz: “Kaynak yeterli değil”, “Beş kara delik,” vb.</p>
				<p class="normal">Ama “çare” bilinmez ve bulunmaz.</p>
				<p class="normal">Doğru teşhislerin sahibi Sayın Başbakan’ın, bir başka doğru teşhisi daha vardır:</p>
				<p class="normal">“Hükümetler, şikâyet makamı değildir; çare müessesesidir.”</p>
				<p class="normal">Gerçekten, “çare” nerede?</p>
				<p class="normal">Nerede olduğunu bilemiyoruz da, 1993 Bütçesi’nde olmadığını görüyoruz.</p>
				<p class="normal2">Bütçeyi Görüşmenin Adabı</p>
				<p class="normal">“Tencere dibin kara. Seninki benden kara.”</p>
				<p class="normal">Neyse ki televizyon naklen veriyor. Yurttaş, bütçe görüşmesinin ne olduğunu öğrendi:</p>
				<p class="normal">Efendim, bugün herkesin ortaklaşa yakındığı sorunlar var ya, bunlar günümüz hükümetinin mi suçu, yoksa ondan önceki hükümetin mi suçu?</p>
				<p class="normal">“Bütçe görüşmeleri,” işte bu “suçlunun” belirlenmesi için yapılıyor.</p>
				<p class="normal">Pahalılığı, işsizliği, üretimsizliği, yani suçun varlığını, suçun kendisini kimse tartışmıyor. Bütün kavga, bu varlığı tartışılmayan suçun failini, suçluyu bulmak için. Bu amaçla eski başbakanlar, yeni başbakanlar kürsüye çıkıp saatlerce konuşuyor. Konuşuyor da ne oluyor? Suçlu gene bulunamıyor:</p>
				<p class="normal">Var olan hükümet, “Evet, ekonomi kötü” diyor. “Ama” diye ekliyor, “böyle kötü olmasının nedeni, önceki hükümetin yanlışlarıdır; bize devrettiği ekonominin kötü olmasıdır.”</p>
				<p class="normal">Önceki hükümetin temsilcileri, kendi devrettikleri ekonominin ne kadar başarılı olduğunu, bu başarılı gidişi mevcut hükümetin perişan ettiğini anlatıyor.</p>
				<p class="normal">Önceki hükümette de, bugünkünde de sorumluluk almayanlar, tabii her ikisini birden sorumlu tutuyor.</p>
				<p class="normal">Sonuçta, suçlu bulunamadan bütçe görüşmesi tamamlanıyor. Neyse ki, mevcut hükümet dahil kimse çıkıp da ekonominin iyi durumda olduğunu söylemiyor. Hükümetlerin böyle bir iyileştirme görevi, iyileştirme kaygısı olmaz tabii.</p>
				<p class="normal2">İdare-i Maslahat</p>
				<p class="normal">Türkiye’nin üretimsizlik, eşitsizlik, işsizlik sorunları vardır. Kurumlar, yöntemler, anlayışlar eskimiştir; yenileşme ihtiyacı vardır. Verimsizlik, güvensizlik, ekonominin yönetiminde ciddiyet eksiği vardır.</p>
				<p class="normal">1993 Bütçesi, planlı-programlı bir çözüm girişiminin çıkış noktası, kalın çizgileriyle hayata geçirilmesi olabilirdi aslında.</p>
				<p class="normal">Bütçenin temel işlevi, toplumun sorunlarına çözüm olabilecek şekilde ekonomiyi düzenlemesidir. Gelirler ve giderler dengesini, gerçekler çerçevesinde ve iktidardaki anlayışın siyasal öncelikleri doğrultusunda kurmasıdır. Bütçe, ekonominin kaynaklarını artırmak, gelişmesini hızlandırmak, adaletsizlikleri gidermek için bir iktidarın elindeki başlıca araçtır, bir “değişim” faktörüdür.</p>
				<p class="normal">Türkiye’nin bütçeleri ise genellikle bir gelişmenin değil, durağanlığının ifadesi olagelmiştir.</p>
				<p class="normal">1993 Bütçesi, bir gelişme ve büyüme iddiasının, değişim umudunun bütçesi değildir. İşleri “oldukları haliyle” devam ettirmek kaygısının, “idare-i maslahatın” ifadesidir.</p>
				<p class="normal2">Açıklar Böyle Kapanır mı?</p>
				<p class="normal">Başbakan’ın sözünü ettiği “beş kara delik”ten birkaçına bakalım:</p>
				<p class="normal">Bütçe açığının, Kamu İktisadi Teşebbüsleri (kit) açıklarının enflasyon oluşumundaki payını herkes biliyor. Enflasyon yoluyla eşitsizlik yarattıkları, kaynakların verimsiz kullanımına yol açtıkları da malûm. Bunları bilmek için politikacı olmaya, başbakan olmaya gerek yok.</p>
				<p class="normal">Peki, bu açıkların zararı biliniyor da, onları ortadan kaldırmak için ne yapılıyor?</p>
				<p class="normal">Türkiye’de 1991 rakamlarıyla 104 trilyon lira vergi toplanıyor; Marmara Üniversitesi’nce gerçekleştirilen son bir araştırmaya göre; 140 trilyon lira vergi kaçırılıyor.</p>
				<p class="normal">Bu kaçağın onda birini kaçak olmaktan kurtarabilse, bütçe açığının kayda değer bir bölümünü kapatacak olan hükümetimiz ne yapıyor?</p>
				<p class="normal">Şu sıra suçlu koltuğunun baş misafiri sayılan kit’lerde hükümet büyüklerimizin siyasal yandaşı olmaktan başka hiçbir özelliği bulunmayan ne kadar partizan varsa, her biri bir yönetim kurulu üyeliğinde gedik tutuyor. O kit’in çalışma alanından habersizmiş ya da çok marifetliymiş ama “değeri piyasada anlaşılmamış,” hiç önemi yok. Yeter ki, partimize ve büyüklerimize hizmet etsin. Peki, “kit’lerin verimsizliğinden yakınan” liderlerimiz bu konuda ne yapıyor?</p>
				<p class="normal">“Sosyal güvenlik kurumlarının açıklarından” yakınan sayın iktidar büyükleri, durumu düzeltmek için yeni bir sosyal güvenlik politikası mı öneriyor?</p>
				<p class="normal">Bütçe açığını kapatmaya dönük köklü bir maliye operasyonu mu? Vergi kaçakçılığıyla ciddi bir mücadele programı mı? kit’lerin verimli ve akılcı çalıştırılmasını öngören bir reform projesi ya da cesur bir özelleştirme politikası mı?</p>
				<p class="normal">Hiçbiri değil tabii.</p>
				<p class="normal">Ne yazık ki, 1993 Bütçesi, hiçbir şey yapılmadığının ve yapılmayacağının belgesi. “Böyle gelmiş, böyle gidecek,” hepsi o kadar.</p>
				<p class="normal2">İhtiyaç ve Yanıt</p>
				<p class="normal">İktidarın sayın yetkilileri, olanca gerçeğiyle olayı açıklamakta: Türkiye’nin 5 milyondan fazla işsizi var; her yıl üç yüz bin işsiz bu rakama ekleniyor.</p>
				<p class="normal">Durum böyle olduğuna göre, hangi çözümler öneriliyor?</p>
				<p class="normal">1993 Bütçesi, yeni kurulan küçük işletmeleri belli bir süre denetim altında tutarken onlara tüm vergilerden bağışıklık sağlayan bir sistem mi geliştiriyor? Özel şirketlerin yarattıkları yeni istihdamı gene bir süre vergi bağışıklığıyla mı destekliyor? Bir tür “istihdamın cezalandırılması” anlamına gelen vergi politikalarında değişim mi öneriyor? Ya da iş ve kaynak yaratacak dev altyapı projelerini, Kurtköy havaalanını, Karadeniz’e dört yeni limanı, İskenderun Limanı’nın büyütülmesi projesini mi hayata geçiriyor?</p>
				<p class="normal">Hiçbiri değil. İşsizlikten sadece “yakınılıyor.”</p>
				<p class="normal">Türkiye’de eşitsizlik var. Avrupa’nın en ucuz işçileri, yani bizimkiler, Avrupa’nın ortalamasının çok üzerindeki oranlarda vergi öder, sigorta primi öder. Avrupa’da ortalama hayat süresi en kısa olan, Türk işçisidir. Aldığı ücretten konut kirası olarak en yüksek oranda para ödeyen bizim işçimizdir. Türk işçisi, bir Avrupalı işçiden her hafta ortalama bir gün daha fazla çalışır. Avrupa’da, milli gelirden aldığı pay her yıl sürekli azalan gene bizim işçimizdir.</p>
				<p class="normal">Peki, bu eşitsizlikleri hafifletmek üzere 1993 Bütçesi ne getiriyor?</p>
				<p class="normal">İşçilerin ödediği vergilerde ve primlerde köklü bir azalma mı? İsveç’in belli bir süre için uyguladığı Meidner Projesi benzeri bir kaynak transferi mi? İşçi çocuklarına dönük özel bir eğitim bursu mu? Yasal çalışma süresini haftada 45 saatten 40 saate zaman içinde indirecek bir değişim programı mı?</p>
				<p class="normal2">Yenilginin Kabulü</p>
				<p class="normal">Nerede işsizliği azaltmanın çareleri? Nerede “beş kara lekeyi” silmenin, kamu açıklarını kapatmanın çareleri? Nerede faizleri düşürmenin, yatırımları ve istihdamı özendirmenin, eşitsizliği gidermenin çareleri? Nerede emeklinin, yaşlının, özürlünün çaresi?</p>
				<p class="normal">1993 Bütçesi, Türkiye’ye çare değil. Türkiye’deki çaresizliğin ifadesi.</p>
				<p class="normal">Zaten çare olmak gibi bir iddia da taşımıyor. Eski hastalıklara, geçmişin tozlu raflarından indirilmiş eski reçetelerle yaklaşan, çözüm getirmeyen değil, çözüm bile aramayan, olanı olduğu gibi sürdürmekle yetinen, değişmezliğin, “statükonun” bütçesi.</p>
				<p class="normal">Bu bütçede yanlış çıkacağı bile bile yapılmış hesaplar (örneğin, yüzde 50 enflasyon, 53 trilyonluk açık, vb.) vardır; bol bol rakam vardır; çokça laf vardır; ama Türkiye’nin sorunlarına çözüm getirecek “siyasal irade” yoktur, “ufuk” yoktur, “yürek” yoktur.</p>
				<p class="normal">Hele hiç aramayın, insan yoktur, insan.</p>
				<p class="sagnormal">13 Aralık 1992</p>
				<p class="normal1">İnsanın Değeri ve “Akıl Fukaralığı”</p>
				<p class="normal">Grizu felâketi.</p>
				<p class="normal">Teknoloji yetersiz, yenilemeye ihtiyaç var.</p>
				<p class="normal">Ölen maden işçileri.</p>
				<p class="normal">Yönetim ihmali söz konusu, uyarı sistemleri çalışmadı.</p>
				<p class="normal">Kuyuların başında ağlaşan çaresiz kadınlar.</p>
				<p class="normal">Soruşturma komisyonlarını kurduk, araştıracağız.</p>
				<p class="normal">Bayrağa sarılı tabutlar.</p>
				<p class="normal">Sendika başkanının “ocakları kapattırmayız” beyanı.</p>
				<p class="normal">Grizu felâketi.</p>
				<p class="normal">Topluma tekrar tekrar yaşatılan bir trajedi. Tekrar tekrar gösterilen eski bir film. Her kıdemli yazarın gazetecilik mesleğinde en az beş kez tekrarladığı benzer yazılar.</p>
				<p class="normal">Bu işte bir yanlış var.</p>
				<p class="normal2">İnsanın Değeri</p>
				<p class="normal">Benzer çalışma biçimlerine, benzer “risk faktörlerini” bir zamanların acımasız sömürge yönetimlerinde rastlanırdı. Sömürgeciler, kimi durumda kırbaçla, kimi durumda bir lokma ekmek karşılığında fukara zencileri madenlere sokardı: Yeraltındaki “havayı” solumaktan zencinin ciğerleri çürümüş ya da çöken duvarlar, yıkılan direkler altında işçiler ölmüş, kimse pek aldırmazdı. Çünkü zencinin, yani insanın, sömürgeciler gözünde bir değeri yoktu. Şimdilerde bunun örneği pek kalmadı:</p>
				<p class="normal">Türkiye sömürge değil elbette, sömürgecisi de yok. Ama bizim, insana, insanın varlığına tanımakta olduğumuz değer, hâlâ sömürge anlayışlarıyla çağrışım yapıyor.</p>
				<p class="normal">Böyle olmasaydı, insanların muhtemel bir ölümün gölgesi altında çalışmalarını bu kolaylıkla içimize sindirebilir miydik?</p>
				<p class="normal">Türkiye’de ortalama hayat süresi –istatistiklere göre– 68 yılmış. Zonguldak maden işçisinin hayat süresi ise, ortalama 46 yıl. Bunu, böylesine kolaylıkla görmezden gelebilir miydik?</p>
				<p class="normal">Bizim insanımıza böylesine “değersiz,” böylesine “vazgeçilebilir” diye bakılmasa, her “kaza” sonrasında, “Teknolojimiz eski, güvenlik sorumlusunun ihmali var, şirket yönetimi beceriksiz” denerek, olay geçiştirilir miydi?</p>
				<p class="normal">İnsana, insan varlığına, insan hayatına böylesine engin bir aldırmazlık bilinçaltımızda yer tutmasa, maden ocaklarına muhtemel kurbanlar gönderilmesine böyle devam edilir miydi? Her felâket, “olur böyle vakalar” anlayışıyla, bu kadar çabuk unutulur muydu?</p>
				<p class="normal2">İnsanın Çaresizliği</p>
				<p class="normal">Yerin yüzlerce metre altına girip kömür çıkarmak, kömür tozunu, kirlenmiş havayı solumak, elbette kolay iş değil: İnsana verilen değer arttıkça, uygarlığın düzeyi yükseldikçe, bu tür madencilik terk ediliyor.</p>
				<p class="normal">İngiltere, kömür ocaklarını peş peşe kapatmışsa, bu, sadece “ekonomik verimsizlik” nedeniyle değildir. Bir zamanların kömür diyarı Belçika’da şimdi sadece üç kömür bölgesinin kaldığı belirtilmekteyse, olay artık “insanlık dışı” koşullarda çalışmaya bir isyanın da ifadesidir.</p>
				<p class="normal">Türkiye’mize gelince:</p>
				<p class="normal">“Ocaklar kapatılmasın.”</p>
				<p class="normal">“En kısa sürede işbaşı yapmak istiyoruz.”</p>
				<p class="normal">“Bizim hayatımız kömür; kömürden vazgeçmeyiz.”</p>
				<p class="normal">Bizim insanlarımız, o kömür ocaklarında ciğerinin tükendiğini, “ortalama” 46 yıllık bir süreyle hayatlarının sınırlandığını bilmiyor mu? Biliyor tabii. Kendilerini iş kazalarının, muhtemel felâketin beklediğini fark etmiyor mu? Tabii ki fark ediyor. Ama istekle, özlemle, “iştiyakle” kömür ocaklarına koşuyor. Çünkü çaresi yok. Çünkü başka bir iş imkânı yok. Bugün gazeteye ilân verilip maden işçisi arandığı belirtilse, her “iş” için en az üç kişinin başvuracağını herkes biliyor.</p>
				<p class="normal">Başka bir deyişle, insanların fukaralığından, insanların çaresizliğinden, onları hastalıkla iç içe, ölümle kucak kucağa yaşatmanın yolları döşeniyor.</p>
				<p class="normal">Toplumun “akil” takımı, toplumun “yönetici” kesimi, toplumun “tuzu kuru” olanları, gözlerinin önündeki bu sessiz ve yavaş ölümü, bir bakıma sessiz ve yavaş intiharı, kayıtsız seyrediyor.</p>
				<p class="normal2">“Akılcı” Yaklaşım</p>
				<p class="normal">Kendimizi bir an için ciddi bir ekonomide ve ciddiyetle yönetilen bir ülkede farz edelim:</p>
				<p class="normal">Böylesine hastalığa ve ölüme dönük bir çalışma biçimi, “ekonomiye büyük kazançlar sağlasa bile” çoktan yasaklanmış olurdu.</p>
				<p class="normal">Ya da böylesine verimsiz ve ziyanlı bir işletmecilik, “hiçbir sağlık sorunu yaratmasa bile” çoktan tarihe karışmış olurdu.</p>
				<p class="normal">Bizim yaşamakta olduğumuz örnek ise, sadece insan sağlığını tüketmekle ve ömrünü kısaltmakla yetinmiyor. Aynı zamanda, verimsizliğin ve akılsızlığın zirvelerinde dolaşıyor:</p>
				<p class="normal">Zonguldak’ın kömür madenlerinde, işçi başına günlük ortalama üretim “316 kilo.” İstatistikler böyle belirtiyor. Dünyada işçi başına günlük ortalama üretim ise “36 bin kilo.”</p>
				<p class="normal">Bu çok büyük fark, tabii ki bizim işçimizin yetersizliğinden kaynaklanmıyor. Teknolojinin eskiliğinden de öncelikle kaynaklanmıyor. Bizim kömür yataklarımızın yeraltındaki konumundan, onlara ulaşım zorluğundan, kömürün kalitesinden kaynaklanıyor. Bu özellikteki kömür madenleri yoklukta ve savaşta işletilebilir de, olağan bir ekonomi döneminin olağan ekonomi mantığıyla bağdaştırılmaları mümkün değil.</p>
				<p class="normal">Verimlilik dünya ortalamalarından yüz kat eksik olunca, tabiatıyla kömür çok pahalıya üretiliyor. Gene istatistiki bilgilere göre, Zonguldak kömür işletmelerinin yıllık gideri, 4 trilyon 800 milyar tl. Buna karşılık, sattığı kömürden elde ettiği gelir sadece 1 trilyon tl. İşletmenin bir yıllık zararı 3 trilyon 800 milyar tl. Bu para, devletin bütçe açıklarına ekleniyor.</p>
				<p class="normal">Peki, biz bu işletmeciliği neden sürdürmekteyiz?</p>
				<p class="normal">İlk akla gelen, kömürü kendimiz çıkarmayıp da dışarıdan ithal edecek olsak çok daha fazla para ödeneceği. Oysa bu doğru değil. Ürettiğimiz kömürü hiç üretmeyip aynı miktarı dışarıdan ithal etsek (üç milyon ton, tonu 55 dolar hesabıyla), buna toplam 1 trilyon tl para ödenecek. Başka bir deyişle, Türkiye devleti 4 trilyon 800 milyar karşılığında elde ettiği kömürü, dışarıdan 1 trilyon tl’ye sağlayabiliyor. Böylece, yılda 3.5 trilyon tl kadar bir tasarruf gerçekleşebiliyor.</p>
				<p class="normal">Bu hesabın eksik ve çok önemli boyutu, Zonguldak’taki otuz bin dolayında yeraltı ve yerüstü maden işçisi: Ocaklar kapansa Türkiye’nin 3.5 trilyon yararı gözüküyor ama, işçi ne olacak?</p>
				<p class="normal">Kömür işletmelerinde çalışan işçilere yılda toplam 1.4 trilyon tl para ödenmekte. Şimdi bu istatistik verilere göre, kömür ocaklarının kullanılmadığını, kömürün ithal edildiğini, işsiz kalan işçilere ise ücretlerinin aynen ödenmeye devam edildiğini varsayalım: Aynı miktar kömür için devletten çıkacak para (1 trilyon tl ithalat; 1.4 trilyon tl ücret) toplam 2.5 trilyon dolayında gözüküyor. Oysa bugün aynı miktardaki kömürün maliyeti 4.8 trilyon. Yani kömür üretmeyip ithal eden ve işsizine geçmişteki ücretini ödemeye devam eden Türkiye bu hesaptan 2 trilyon tl dolayında kazançlı çıkıyor.</p>
				<p class="normal">Ayrıca, insanlar sağlığını kaybetmiyor, ölüm tehlikesi yaşanmıyor, başka alanlarda üretebilecek bir işgücü sağlanıyor, bu alanların yaratılmasına yönelecek 2 trilyon tl bir kaynak oluşuyor.</p>
				<p class="normal2">Önce İnsan</p>
				<p class="normal">Akılla, mantıkla izah etmek mümkün değil: İnsanların sağlığı bozulup ömrü kısalacak, insanlar ölecek, bu durumun devamlılığı için ise her yıl en az 2 trilyon tl boşa tüketilecek.</p>
				<p class="normal">Türkiye’nin bir “çözüm” oluşturması için geç bile kalınmıştır. Toplum olarak, Zonguldaklı maden işçisine karşı ayıbımız var, sorumluluğumuz var. İşçinin esenliği esas alınarak, o işçinin ve ailesinin geleceği öncelikle gözetilerek yeni bir yaklaşım, yeni bir model gerekiyor.</p>
				<p class="normal">Yıllara yayılabilecek yöresel bir planla, ocakların en verimsiz ve tehlikeli olanlarından başlayarak üretimi zaman içinde ama büyük ölçüde durdurmak;</p>
				<p class="normal">Bugünkü ücreti düzeyindeki bir gelirin ve isteğe bağlı emekliliğin güvencesini işi bırakan işçilere sağlamak;</p>
				<p class="normal">Başlangıçta daha az olmakla birlikte, tavanı 2 trilyon tl olan yıllık bir tasarruf söz konusu: Bu kaynağı tümüyle Zonguldak’a ayırmak, yeni iş alanları açmak ve bu işleri öncelikle eski maden işçilerine vermek.</p>
				<p class="normal">Bu yaklaşımların çok daha gelişmiş örnekleri ortak tartışmalardan ve bir ortak düşünce sürecinden çıkar. Gözlerimiz önünde yaşanan insan dramına seyirci kalacak kadar demagojiyle işi geçiştirecek kadar çaresiz bir toplum değiliz. Türkiye, bu sorunu çözebilecek düzeydedir.</p>
				<p class="normal">Akılla, planla ve tabii, insan sevgisiyle.</p>
				<p class="sagnormal">8 Mart 1992</p>
				<p class="normal1">Türkiye, İşçisiyle Barışmak Zorunda</p>
				<p class="normal">Toplu pazarlığı uzun süre yasaklayacaksınız.</p>
				<p class="normal">İşçinin büyük bir bölümünü temsil eden disk’i kapatacaksınız.</p>
				<p class="normal">Emeğin milli gelirden aldığı payı olabildiğince küçülteceksiniz.</p>
				<p class="normal">Kıdem tazminatı düzenini altüst edeceksiniz. </p>
				<p class="normal">İşçiye siyaseti büyük ölçüde sınırlayacaksınız.</p>
				<p class="normal">“Yeni” Anayasa’yı bir yasaklar mevzuatına dönüştüreceksiniz.</p>
				<p class="normal">Emeğin dışındaki tüm kesimlerin vergi kaçakçılığına gözlerinizi yumup, dünyada eşi benzeri bulunmayan ağırlıkta emeği vergileyeceksiniz.</p>
				<p class="normal">Bunlar, “yaptıklarınız.” Yani, olayın sadece bir bölümü. Peki, yapmadıklarınız?</p>
				<p class="normal">İşçi, “yasal süre” olarak haftada 45 saatlik çalışma gibi, benzeri uygar dünyada kalmamış bir düzene bağlı tutulacak.</p>
				<p class="normal">Nüfusun yüzde 20’sini işçi oluşturacak. Buna karşılık, her yıl üniversiteden mezun olan gençlerden ancak yüzde 1’i işçi çocuğu olacak.</p>
				<p class="normal">Ve siz, bu dengesizliği kendinize dert edinmeyecek ve hiçbir öneri getirmeyeceksiniz.</p>
				<p class="normal">İşsizliğe karşı hiçbir ciddi projeniz olmayacak, hattâ ciddi bir kaygınız bulunmayacak.</p>
				<p class="normal">“İşsizlik sigortasını,” çok küçük ve iddiasız boyutta bile olsa başlatmayı, bir başlangıç yapmayı asla düşünmeyeceksiniz.</p>
				<p class="normal">Ekonomik demokrasi kavramlarından bihaber olacaksınız; işçinin işyerindeki çalışma düzenine katılımı da, ülke genelindeki büyük kararlara katkısı da, sizin kitabınızda yer almayacak.</p>
				<p class="normal">Sağcısı ve özellikle solcusuyla siyasal partilerinizin yönetim görevlerinde, karar organlarında işçiye büyük kapılar fiilen kapatılmış olacak, bunun kaygısını taşımayacak ve çözümünü aramayacaksınız.</p>
				<p class="normal">Sendikacılık niyetine iki yılda bir ücret artırmayla kendini sınırlamış, etkisiz ve itibarsız bir anlayışla yetineceksiniz.</p>
				<p class="normal">Sonra da, ekonomiden dışladığınız, karar oluşumundan, siyasetten dışladığınız, tek kelimeyle “hayattan” dışladığınız insanlar şimdi bir hareket geliştirdiğinde, yollara döküldüğünde ya en anlayışsız, en öfkeli tepkilere başvuracaksınız ya da geçmişte yapmadıklarınızı unutturur varsayımıyla yahut başka beklentilerle işçiden fazla işçi kesileceksiniz.</p>
				<p class="normal2">Tümüyle Toplum Sorumludur</p>
				<p class="normal">Yanlış anlaşılmasın: Yukarıdaki sözlerin muhatabı tek başına 12 Eylül yönetimi değildir; sadece anap iktidarı yahut sadece sermaye kesimi değildir. Yazarı ve çizeriyle, siyasetçisi, sendikacısı, gazetecisi, bilimadamıyla hepimiz sorumluyuz. Emeği yeterince anlayamadık; dünyadaki ve teknolojideki gelişmeleri kavrayamadık; sorunları ciddiye almadık ve çözüm doğrultusundaki ciddi arayışları başlatıp bunları tartışmaya açamadık. Üstelik emeğin tüm dünyada ve Türkiye’de köklü, yeni sorunlarla karşılaştığı bir zaman kesitinde, bizler eksik kaldık:</p>
				<p class="normal">Her şeyden önce, genel olarak emeğe talebin azaldığı bir dönemden geçmekteyiz. Yeni teknolojiler ve “bilgisayar çağı,” birçok daldaki üretimin gerçekleşmesinde emeğin payını, emek-saat faktörünü, emeğe duyulan nicel ihtiyacı düşürdü. Dolayısıyla, emeğin pazarlık gücü ve ücreti bundan olumsuz etkilendi. Batı Avrupa’da, şimdilerde Doğu Avrupa’da ortaya çıkan bu yeni durum, önce işsizliği artırdı, sonra azalmasını zorlaştırdı. Sırada bekleyen işsizler ne kadar fazlaysa, sendikalar ücret pazarlığında o ölçüde zorlandı. İşsizlik, geçmiştekinden çok daha ağır bir soruna dönüştü. Türkiye’nin yüzde 20’lerdeki “rekor” işsizliği malûm. Batı ülkelerinin hemen hepsi, kendi gerçeklerinde benzer bir durumu yaşıyor. 1980-90 döneminin Almanya, İngiltere ve Fransa’sında, teknolojinin değişimi nedeniyle 12 milyon iş tarihe karışmış bulunuyor. Montaj robotlarının daha da yaygınlaşması sonucunda, otomotiv sanayiinde emeğin yüzde 50 oranında eksilmiş olacağı belirtiliyor. Bilgisayar kullanımının büro işçilerinde yol açtığı iş kaybı yüzde 40 düzeyinde, vb.</p>
				<p class="normal">Teknolojinin gelişmesi hiç kuşkusuz insanlığın ilerlemesinde olumlu bir etken; emek dünyasının karşı olmadığı, sahip çıktığı bir değişim. Ne var ki, teknolojinin gelişmesi yeni toplumsal organizasyon modelleriyle bütünlenmedikçe teknikten önce insan düşünülmedikçe, aynı teknoloji, faturasını işsizlik ve eşitsizlik olarak büyük kitlelere çıkarıyor.</p>
				<p class="normal">Emeğin genel olarak zorlandığı yeni koşullarda, sanayileşmiş ülkelerin bir ayrıcalığı, kendi insanlarını koruyucu bir özelliği var: Bu ülkelerin hemen hepsinde, iki yüz yıllık sanayileşme sürecinde ve sendikal, siyasal özgürlükler alışkanlığında, emek dünyasının özgün bir “kimliğe” sahip olması...</p>
				<p class="normal">İki yüzyıllık deneyimlerde, mücadelelerde biçimlenmiş bu “kimlik,” oluşturduğu değerler sistemiyle, dayanışma modelleriyle, güçlü sendikal temsilcileriyle ve siyasal beraberlikleriyle, güç dönemin zorlu koşullarına direnebiliyor, işçinin hakkını koruyabiliyor.</p>
				<p class="normal">Türkiye’mizin sanayileşme süreci henüz çok yeni. Sanayinin çapı çok küçük. Sanayi işçisinin oranı, çok sınırlı. Emeğin özgürlükleri ve demokrasinin boyutu, Batı ile kıyaslanmayacak ölçüde dar. Deneyimi ve mücadelesi bu koşullarda oluşabilmiş, tarım toplumundan sanayi toplumuna henüz dönüşmemiş, şehirleşmesi tamamlanmamış bir ülkenin “emek kimliği,” tabiatıyla, Batı’dakine benzer sendikal ve siyasal beraberliklerden de yoksun.</p>
				<p class="normal2">Siyasetin Eksikleri Emeğe Yansıyor</p>
				<p class="normal">Meselenin bir başka boyutu da var: Ülkemizin siyaset kurumu, emeğin sorunlarını anlamakta ve çözüme dönük katkılar getirmekte yetersiz kalıyor. İyi niyetli olsa bile, genelde eksik, basit ya da fazla “kolaycı” öneriler siyasette yapılıyor. Hükümetlere göre, işçi, kendilerinin “yaramaz” çocuğu. Hükümet, işçiye “hakkını” verince, çocuk da uslanıp “hakkından fazlasını” istemeyince, mesele bitmiş oluyor.</p>
				<p class="normal">Muhalefetler ise, çok temel ve çok doğru olan bir talebi, ancak herkesin bildiği ve söylemesi pek de zor olmayan bir talebi tekrarlamakla yetiniyor: Anayasa’nın ve çalışmaya ilişkin yasaların emek aleyhine özelliklerinden arındırılması.</p>
				<p class="normal">Peki, sonra? Sonrasında fazla bir şey yok. Kaynağı, karşılığı, maliyet hesabı netleşmemiş, dolayısıyla inandırıcılığı eksik bırakılmış, bir bölümüyle soyut ve kolaycı öneriler...</p>
				<p class="normal">İşte böyle bir ortamda, bu elverişsiz koşullarda, Türkiye’nin işçileri, çağı paylaşmanın iddiasını, hayatı paylaşmanın umudunu yükseltiyor.</p>
				<p class="normal">Tarihin, toplumun, koşulların eksiğini yüreğiyle tamamlamaya çalışıyor.</p>
				<p class="normal2">Emek Dünyası Ne Yapabilir?</p>
				<p class="normal">Türkiye’nin emek dünyası, her şeyden önce yeni bir sendikacılık anlayışına ihtiyaç duyuyor. Kendini sadece ücret pazarlığından sorumlu görmeyen, edilgen (pasif) bir etken olmakla yetinmeyen bir anlayış. Toplumsal yaşamın her alanındaki karar oluşumu sürecine emeğin katkı ve katılımını gerektirmeye dönük, emeğin her düzeydeki sorunlarına sahip çıkan ve çözüm öneren bir yaklaşım... Kararlılığıyla, ciddiyetiyle ve sorumluluğuyla kendini muhatap kabul ettiren –sadece toplusözleşmede değil, toplumsal oluşumların tümünde muhatap kabul ettiren– bir sendikacılık.</p>
				<p class="normal">Türkiye’nin emek dünyası, siyasetin yenileşmesine, siyasetin ciddileşmesine ihtiyaç duyuyor. Kolayca ve birçok durumda demagojik, faydacı emek politikalarıyla ya da “pederşahi” yaklaşımlarla, eskimiş “devlet baba” imajıyla, siyaset kurumunun emek dünyasına katabileceği çok şey yok. Tam aksine, temel özgürlüklerin yanı sıra, siyaset dünyasının somut öneriler, somut çözümler getirip tartışmaya açması gerek.</p>
				<p class="normal">Örneğin, işçinin işyerindeki çalışma düzenine ilişkin kararlara katılımı, Türkiye’de yok gibi; Avrupa Topluluğu’nda “ortak ölçü” alınan uygulamaların henüz çok uzağındayız.</p>
				<p class="normal">Siyaset dünyası, Türkiye’nin insafsız ve anlamsız uzunluktaki yasal çalışma süresini akıl çerçevesinde kısaltacak öneriler getirmiyor. Fazla mesai ve ücret düzeyi saklı kalmak koşuluyla, zaman içine yayılmış bir planla, “40 saatlik çalışma haftasına” geçişin tartışması bir türlü başlatılmıyor.</p>
				<p class="normal">Ya da işçi çocukların olağanüstü bir eşitsizlikle hayata başlatılmasının ayıbından, hangi yöntemle ve kısmen de olsa toplumun kurtarılacağı, henüz gündeme girmiyor. İşsizlik sigortasını, çok iddiasız bir düzeyde ve belki işyeri temelinde “pilot projelerle” hayata geçirmenin arayışları gözükmüyor.</p>
				<p class="normal2">Demokrasiye Ciddi Niyetimiz Varsa</p>
				<p class="normal">Türkiye’de çok sınıflı, çok unsurlu çağdaş demokrasiyi hayata geçirmenin iddiasını ciddiyetle taşıyorsak, çağdaş güç dengelerinin bir özgürlük ortamında oluşmasından, tarafların kendi güçleri oranında bu dengelerde yer almasından, kimsenin kimseyi ortadan kaldırmayacağı ama herkesin birlikte var olacağı bir demokrasiden yana isek, bunun gereğini kabullenmemiz gerek:</p>
				<p class="normal">Çağdaş demokrasi, iki temel sınıfın, yani sermaye sınıfının ve işçi sınıfının, güçlü, bilgili ve demokrat olmasıyla, demokrasi kuralları içinde kendisini özgürce geliştirmesiyle mümkündür.</p>
				<p class="normal">Çağı paylaşan toplum modeli, demokrasiyi paylaşabilen sınıflar ve insanlar tarafından gerçekleştirilir.</p>
				<p class="sagnormal">6 Ocak 1991</p>
				</body>
</html>