<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_16">d) “Hemşerisiz” Şehirler...</h2>
				<p class="normal1">Çöp, Göç, Korku ve “Hâkim Sınıf”</p>
				<p class="normal">Hangi ülkede olursa olsun, köylülüğü ve kırsal alanı bırakıp kentlere göçen insanların doğal eğilimi, içgüdüsel yaklaşımı nedir?</p>
				<p class="normal">Kendi hayat tarzını kente taşımak. Yeni ortamında tutunabilmek için hangi yolla olursa olsun bir mekân bulmak. Sonra, bir iş edinmek, en az emekle en fazlasını alabilmenin çaresini aramak. Bu hedefleri kovalarken, yeni yerleştiği kentin kültürü ve tabiatı tahrip olmuş ya da olmamış, hiç fark etmez. Yasaların, kuralların çiğnenmesi de. Daracık yolların, çirkin yapıların türemesi onun sorunu değildir. Dalga dalga tüm kenti saran ve hem tıbbi hem de sosyal anlamda sağlıksız bir ortamın oluşması da, taze göçün hiç umurunda değildir.</p>
				<p class="normal">Aynı biçimde, bulunabilmiş bir işin iyi yapılması, hakkının verilmesi, kendi çapındaki bir mükemmelin arayışı (en azından belirli bir süre) söz konusu olamaz.</p>
				<p class="normal">Dünyanın hangi toplumunda olursa olsun, tarihin hangi kesitinde yer alırsa alsın, Fransa’dan Latin Amerika’ya, Almanya’dan Türkiye’ye kadar her yerde, kentleşmenin, göçün, yeni yerleşen toplulukların ortak özelliği bu olmuştur. Kiminde bir-iki kuşak sürecek, kiminde torunları da aşacak olan evrensel ve objektif bir “doğal eğilim,” bir “içgüdüsel tercih” burada söz konusudur.</p>
				<p class="normal2">“İnanç” ve “Korku”</p>
				<p class="normal">Peki, nasıl oluyor da, Paris’e göç etmiş Fransız ya da Münih’e yerleşen Alman köylüsü, Prag’a ulaşmış, Peşte’ye varmış, hattâ Milano’yu kuşatmış Çek, Macar, İtalyan köylüsü, göçün bünyesindeki düzensizliği, dağıtıcılığı, doğal ve içgüdüsel eğilimleri fazla sürdüremiyor da, Türkiye’de bunun tam tersi yaşanıyor?</p>
				<p class="normal">Başka örneklerde göç, kente “asimile” olurken, Türkiye’de, göç, kenti kendine “asimile” ediyor, kenti kendine benzetiyor. Çirkin ve sağlıksız yapılaşmasıyla, her alanda kuralları çiğnemesiyle, dağıtıcılığıyla, zevkleriyle, ahlâk anlayışlarıyla, her tür işi en kötü yapmak eğilimiyle, kaytarıcılığıyla göç, kalıcı bir sosyal kategoriye, bir toplumsal davranış modeline dönüşüyor.</p>
				<p class="normal">Bu farklılaşmadaki nedenler, “çöp” konusundan siyasal yapı bozukluklarına, belediye sorunlarından kentleşmeye kadar birçok alana ışık tutabilir. Olayların kavranmasını kolaylaştırır. Çözüm yaklaşımlarına katkı getirebilir.</p>
				<p class="normal">Dışımızdaki örneklere bakıldığında, şunlar dikkati çekiyor: Göçlerin kendi doğal eğilimlerini, içgüdüsel tercihlerini kent ortamında sürdüremeyişi, kentleri dağıtıcı ve bozucu olamayışı, kenti kendi alışkanlıklarıyla şekillendiremeyip, kendilerini kente uyarlamaları, iki temel nedenden kaynaklanıyor:</p>
				<p class="normal">“İnançlarının,” zihinlerine yerleştirmiş olduğu geleneksel sınırlar.</p>
				<p class="normal">Kentteki “hâkim sınıfın” yüreklerinde yarattığı yeni korkular.</p>
				<p class="normal">Peki, kırsal çevrelerinden kopup kente gelen köylülerin “inançları,” zihinlerine herhangi bir sınır, bir özdenetim yerleştiremeyecek kadar etkisizleşmişse. Kentlerde karşılaştıkları “hâkim sınıf” ne yüreklere korku salacak, ne de özellikleriyle ve güzellikleriyle örnek olabilecek bir çapsızlıktaysa... O zaman ne olur?</p>
				<p class="normal">Bizimkine benzeyen bir durum doğar. Daha yakından bakmaya çalışalım:</p>
				<p class="normal2">“Özdenetim” Yokluğu</p>
				<p class="normal">Göçün bünyesinde taşıdığı bozucu, dağıtıcı özellikler, birçok örnekte, göçü oluşturan köylülerin “inanç dünyası” tarafından sınırlanabiliyor. Kent düzeninin akılcılığına peşinen başkaldırmış özlemler, dinsel inançların, bunlarla bağlantılı ahlâk ölçülerinin denetiminde kalabiliyor.</p>
				<p class="normal">Örneğin, “sevap ve günah” gibi kavramlar, geleneksel ahlâk ölçülerine kaynaklık eden dinsel dokular, inanç özellikli “doğru-yanlış” ayrımları. Bunlar, eski köylünün kent macerasında belirli davranış biçimlerini ona benimsetebiliyor. Dağıtıcı ve bozucu olmaktan onu bir ölçüde alıkoyuyor. Eski köylü, diğer ahlâk sistemlerinin henüz devreye girmediği bir aşamada bulunuyor. Dolayısıyla, kendinde var olan –her insanda var olan– ve şimdi kent ortamında çok daha geniş hareket alanı bulan dağıtıcı eğilimlerini, çarpık özlemlerini sınırlamak, tek başına inanç dünyasına, bu dünyadan kaynaklanmış ahlâk ve değer ölçülerine kalıyor.</p>
				<p class="normal">Kendisine “öyle öğretildiği için,” güçsüze yardım edecek; köyünde “öyle gördüğü için,” komşu hakkına el uzatmayacak; “Allah’tan korktuğu için” çalmayacak; “kitapta öyle yazıldığı için” ve kitapta yazıldığı şekliyle, “iyi insan, doğru insan” olmaya çalışacak.</p>
				<p class="normal2">Olmayınca, Ne Oluyor?</p>
				<p class="normal">Peki, kente göçen köylülüğün tek ahlâk dayanağı olan inanç kaynaklı ahlâk sistemi zaten zayıflamışsa, etkisizleşmişse, onun yardımına gelecek farklı bir başka sistem yaratılmamışsa, o zaman ne olacak?</p>
				<p class="normal">O zaman, bizdekine benzer bir kent kargaşası, her fırsatta, en küçük menfaatte karşısındakini kandırmaya ve işini kaytarmaya dönük bir kent ahlâkı, tüm ölçülerden bağımsızlaşmış bir kazanma tutkusu oluşacak.</p>
				<p class="normal">Türkiye’de yaşanılan kentleşme olayıyla, dünyanın birçok ülkesindeki örnekler arasında fark buralardan kaynaklanıyor. Örneğin, Avrupa’nın göç olayında, “din çıkışlı ahlâk ölçülerinin” etkinliği o göçün kente uyum göstermesini kolaylaştırıyor.</p>
				<p class="normal">Bizde, benzer ölçüler etkisizleşmiş ya da geriletilmiş durumda. Onlara destek olacak yeni ahlâk sistemleri de dinin dışında gelişememiş. “Din devletinden” “laik devlete” geçiş sürecimizin kaçınılmaz olarak yol açtığı kopukluk, kapsayıcı ve ortak ölçülerle, yeni ahlâk sentezleriyle giderilememiş. Bugün geçmişin ölçülerinden medet ummak, onları yeniden etkili kılmak tabii ki mümkün değil. Dolayısıyla, her tür moral bağlantıdan, ahlâk sorumluluğundan uzak bir kentleşme süreci, kentlileşme süreci şekilleniyor. Ve hep birlikte yaşadığımız kent kargaşasının ilk boyutu gerçekleşmiş oluyor.</p>
				<p class="normal2">Hangi “Egemen Sınıf?”</p>
				<p class="normal">Köylerden kentlere göç edenler, kendilerinden “farklı” olan, kendilerine “örnek” olan, yüreklerine “korku” salıp onları belirli davranış biçimlerine zorlayan “kentli bir egemen sınıfla” karşılaşmazlarsa ne olur?</p>
				<p class="normal">Hele inanç dünyalarından kaynaklanmış sınırlamalar da zayıfsa, Türkiye’mizdeki gibi, kent kargaşası doğar.</p>
				<p class="normal">Bizim kentleşme sürecimizin çok önemli özelliği, kentteki egemen sınıfın konumu ya da zaafıdır:</p>
				<p class="normal">İlk büyük göç dalgalarının gerçekleştiği 1950’lerde, kentlerin egemen sınıfı, sayıları pek de fazla olmayan tüccar ailelerinden, devletin üst düzey memurlarından, kente yerleşmiş köklü toprak zenginlerinden oluşuyor.</p>
				<p class="normal">Göç hareketi güçlüdür, yeniyi aramanın dinamizmine sahiptir, sayısal üstünlüğü vardır. Taze demokrasinin “sayıya” tanıdığı öncelikleri sonuna kadar kullanacaktır. Onun karşısındaki kentli egemen sınıf ise, bu sarsıntıyı göğüsleyecek yapıda, güçte ve sayıda değildir. Kendi hayat tarzını, kendi değerlerini, kendi davranış biçimlerini bu “yeni kentlilere” kabul ettirmenin uzağındadır. Batı’daki örnekleri gibi, sermaye birikimi güçlü, kent kültürü yaygın değildir. Bu sınıfın maddi varlığı, gücü, etkinliği, göç eden kitlelerin üzerinde yönlendirici, caydırıcı, korkutucu olamamaktadır. Kaldı ki, dönemin egemen sınıfı, kendi içinde deprem geçirmekte, paraya dayalı kesimler, demokrasiyi de kullanarak, devlete dayalı zümreleri ikinci plana itmektedir.</p>
				<p class="normal">Bu ortamda, göç, rahatlıkla, oyunun temel kurallarını bizzat kendisi koyabilmektedir. “Devletin arazisini” işgal ederek, kendi ihtiyaçlarını bildiğince karşılayarak, kendi hayat tarzını sürdürerek, sayısını hızla artırarak, kural ve sınır tanımayarak, kentlerin belirleyici etkenine dönüşmektedir.</p>
				<p class="normal2">“Egemen Sınıf” Nasıl Değişti?</p>
				<p class="normal">Göçün ciddi bir egemen sınıfla, kentlerle karşılaşmaması bir yana, egemen sınıfın geçirdiği değişim de, göçün kırsal ve geleneksel özelliklerini sürdürmesini kolaylaştırmıştır:</p>
				<p class="normal">1950’ler ve 1960’larda, o dönemin girişim ve büyüme ortamında, yeni tür bir sermaye gelişmektedir. Artan ticarete, gelişen özel sanayiye dayalı bu sosyal kesimin başlıca bir niteliği, kırsal kökenli olması, hattâ kente yeni göçmüş insanlardan kaynaklanmasıdır. Dolayısıyla, kente göç edenlerle kentin “yeni” özellikler taşıyan egemen sınıfı arasında benzeşmeler, hattâ kimi alanda, kültürel “ayniyat” ortaya çıkmıştır: Örneğin, Fransız köylüsüyle, yerleşmiş Paris burjuvazisinin aynı tür müziğin meraklısı olmaları mümkün değildir. Oysa Türkiye’mizde, kentlerin yeni zenginleşmiş tacirleri ve sanayicileri ile, kente henüz göçmüş insanlar, benzer açılardan hayata bakmakta, aynı müzik zevkini, aynı sofra alışkanlıklarını, aynı kültür özelliklerini paylaşmaktadır. “Viski-lahmacun sentezi” denilen olay, bir bakıma, budur.</p>
				<p class="normal">Sonuç: Öbür ülkelerde yaşandığı biçimiyle, göç edenlere “örnek olabilecek,” onları yeni bir hayat tarzına yönlendirebilecek, moral bir “korkuyu” yüreklere salarak kent yaşamının düzenini koruyacak, çevre, kültür, mimari güzellik gibi konularda duyarlı olacak, bu duyarlılığı kabul ettirecek, köklü kültüre sahip bir “kent egemen sınıfı” bizde söz konusu olmamıştır.</p>
				<p class="normal">Gene sonuç: Yaşadığımız kentsel kargaşadır, tüm doğal ve kültürel mirasın, tarih mirasının tahrip edilmesidir, büyük kentlerdeki insanlık dışı ve çağdışı sorunlar, zorluklar, acılardır.</p>
				<p class="normal2">Mümkün Olan Ne Var? </p>
				<p class="normal">Bu uzunca tahlilden, üç veri ortaya çıkıyor:</p>
				<p class="normal">1) Türkiye’nin koşullarında, kırsal alandan kentlere göç devam edecektir. Kimi hesaplamaya göre, hızlanarak sürecektir.</p>
				<p class="normal">2) Göç, bütün ülkelerdeki göçlerin doğal özelliklerini kentlerde kontrol altında tutabilecek dinsel-geleneksel kaynaklı değer yargılarından büyük ölçüde yoksundur. Tarihin ve sürecin bu saatinden sonra, geçmişin özelliklerini ve değer ölçülerini yeniden kazandırmak mümkün olamaz.</p>
				<p class="normal">3) Kentlerin egemen sınıfı, göçe, kentsel özellikler benimsetecek bir yapıda, güçte değildir. Görünebilir bir gelecekte, böyle bir etkinliğe sahip olması da mümkün değildir.</p>
				<p class="normal">Tahlilin sonucu, kaçınılmaz olarak, kent kargaşasının devamına işaret ediyor.</p>
				<p class="normal">Bu koşullarda, yapılabilecek olan nedir?</p>
				<p class="normal">Ancak bir ölçüde “çözüm olabilecek” yaklaşım, kentlerde yaşayan, bir bölümü artık “yerleşmiş kentli” özelliği taşıyan nüfusun, –tek başına kentli egemen sınıfın değil– çağdaş akılcı kent ölçülerine sahip çıkması, bu ölçüleri siyasetin ve basının kanallarından geliştirmesi, kenti, kent yaşamını, bir anlamda “kendini” koruyabilmesidir. Yerleşme düzeninden imar olayına, yeşil alanların yaşatılmasından tarihsel ve mimari özelliklere kadar her düzeyde, yeni bir ortak hassasiyetin, yeni bir bilincin oluşmasıdır.</p>
				<p class="normal">Bunu, ancak bir ölçüde çözüm olabilecek bu yaklaşımı, Türkiye’nin “kentlileri” gerçekleştirebilir mi?</p>
				<p class="normal">En azından “denemek” zorunluluğu vardır. Hem sosyal hem bedensel bir sağlıksızlığın patlamalarından, kentlerdeki yaşamı birbirimize zehir etmekten, kendi dumanımızdan boğulup kendi çöplüğümüze gömülmekten kurtulmak istiyorsak.</p>
				<p class="sagnormal">9 Mayıs 1993</p>
				<p class="normal1">Çevreyi Neden ve Kimden Koruyacağız?</p>
				<p class="normal">Çevre kirleniyor, kültür mirası yok oluyor, dünyamız tükeniyor. Bu olup bitende en büyük sorumluluğu bulunan yüz kadar insan, şimdi “dünyayı kurtarmak için” bir araya geliyor. Malûm, yüz kadar devlet ve hükümet başkanı, bu hafta Brezilya’nın Rio kentinde toplanıp tükenen dünyamıza ve kirlenen çevremize çözüm arayacak. </p>
				<p class="normal">Tabii, “kültür mirası ve çevre sorunlarını” ciddiye almış olanları da var. Bu başkan ve başbakanların hepsi, üç-beş “korumacı” söylev vermiştir. Ama hemen hiçbiri, bu konuların düzelmesi için elinden gelen her şeyi yapmış değildir. Bâzıları, inşaatçı lobilerine ayak uydurarak kültür mirasının yıkımına ve çevrenin çölleşmesine seyirci kalmıştır. Öbürleri, “sanayi olacaksa, kirlenme kaçınılmaz” kolaycılığına sığınmıştır.</p>
				<p class="normal">Özetle, kendi ülkelerinin en önde gelenleri olan bu sayın kişiler, doğa ve kültür mirası tahrip edilirken ya “yaptıklarından” sorumludur ya da “yapmadıklarından.”</p>
				<p class="normal2">Bizim “Özelimiz”</p>
				<p class="normal">Üç yanı maviliklerle çevrili bir akarsular ve denizler cennetinde, balıkçılığın en verimsizini yapmak ve dünyanın kuzey yarımküresinde “insanları en az protein alan” birkaç ülke arasına girmek, doğrusu özel beceri ister. Ya da tabiatın İstanbul’a lütfettiği trafik kolaylığı olan Boğaz’ın ve Marmara’nın iskelelerini peş peşe kapatıp insanları kara ulaşımında bunaltmak, üstün organizasyon ve yönetim yeteneğinin nişanesi olsa gerektir. Hele Marmara kıyılarını çöplüğe, Marmara’nın sularını –affedersiniz– lağım çukuruna dönüştürmek, gerçekten, yıkıcılık ve yok edicilikte benzeri az başarılardır.</p>
				<p class="normal">Marmara’nın kuzeydoğu kesiminde Bayramoğlu’ndan başlayarak bütün İzmit Körfezi’ni içeren ve Armutlu’ya ulaşan kıyılarda, sulardaki pisliğin “çok tehlikeli” boyutlara varması nedeniyle denize girmek yasak. Armutlu’dan Erdek’e uzanan güney kıyıları ise, “kirli, ancak denize girilebilir” durumda; yani, bu suların da birkaç yıl ömrü kalmış bulunuyor. İstanbul kıyılarının “tehlike” açısından İzmit Körfezi’nin pek uzağında olmadığı, çeşitli deneylerden, göstergelerden anlaşılmakta.</p>
				<p class="normal">Denizler pislendikçe üreyip büyüyen denizanaları artık sularımızın en ayrıcalıklı konuğu, hattâ ev sahibi durumunda.</p>
				<p class="normal2">Doğal Değil mi?</p>
				<p class="normal">Bunun, başka türlü olması düşünülebilir miydi?</p>
				<p class="normal">Herhalde düşünülemezdi: Boğaz’ın ve Marmara’nın kıyılarını en lüksünden yalılarla tıkayıp, ardından kendi pis suyunu yalının önünden salarak içinde “denize” girmenin sonradan görmeliği, ancak bu sonucu verebilirdi. Bayramoğlu’ndan Erdek’e kadar tatil siteleri, turistik yapılar kurmak, sonra plansız, hesapsız, denetimsiz bir “sanayi”nin tüm artıklarını, tüm zehrini bu sulara salmak.</p>
				<p class="normal">Şimdi “bize dokunmaz, bize bir şey olmaz” gibi ilkel yaklaşımların yanlışlığı, giderek kendini duyuracak. Ardından, Akdeniz’den, Ege’den gelen tehlike işaretleri yoğunlaşacak. Balık türleri biraz daha eksilecek. Sonra, kendi pislettiğimiz suları temizleyebilmek için, milyarlarca liralık kaynak, emek ve zaman harcanacak.</p>
				<p class="normal">Kıyıları kapsayan yalılara, tatil sitelerine, protein eksiğinden yetersiz gelişen insanlara, denizlerin acı ve ağır bir cevabı bu: Hem en seçkin konumdaki evlerde, yörelerde oturmak, hem pis bir kokunun sürekliliğine katlanmak. Hem de, yalısının önündeki mavi sulara kendini bıraktığında, bizzat salmış bulunduğu pisliğin içine girdiğini bilmek.</p>
				<p class="normal2">Ne Korunacak?</p>
				<p class="normal">“Korumacılık,” son yıllarda ülkemizin de geliştirdiği önemli bir akım: Çevrenin, tabiatın, denizlerin, canlıların, tarih ve kültür mirasının korunması günümüzün temel sorunları arasında.</p>
				<p class="normal">Ne var ki, “nelerin” korunması gerektiği üzerine bol bol yazılıp konuşulmasına rağmen, “niye” korunacakları ve daha önemlisi “kimden” korunacakları yeterli açıklığa kavuşmuş değil. Bunun nedeni, galiba şu: Doğanın, varlıkların, değerlerin korunması dendiğinde, herkes bunu gönülden kabullenip bir soyut amacı paylaşıyor. Bunların niye ve kimden korunacağı ise, bir dizi özel ve genel yarar hesabını, sosyal, hattâ siyasal görüş ayrılığını gündeme getiriyor.</p>
				<p class="normal">Sırasıyla ele alırsak, bir şeyi korumasının “neden” gerektiğini bilmeyen bir ortamda, etkili korumacılık öngörülemez. İstanbul Boğazı’nın sırtları, kentlerdeki yeşil alanlar, çoğu dökülmek üzere olan ahşap konaklar, 1976 yılında Anıtlar Yüksek Kurulu’nca “tarihi eser” ilân edilmişken, bir bölümünün yerinde yeller esen Urfa evleri, İzmit, İskenderun Körfezleri, Ege ve Akdeniz’in insan eli değmemiş doğal girintileri ve plajları, bütün bunlar, “niye korunacak ki?”</p>
				<p class="normal2">Korumak İçin</p>
				<p class="normal">Büyük değerlerden ve büyük güzelliklerden toplumun ortaklaşa yararlanma hakkı ve bunları kendinden sonrakilere devretmek sorumluluğu, henüz “aranmayan”, “ihtiyacı duyulmayan” bir hak ve “bilinmeyen” bir sorumluluk.</p>
				<p class="normal">Yunan’ın, Roma’nın, Selçuklu’nun ve Osmanlı’nın bizim topraklarımızdaki kültür mirasını korumak sadece kendi toplumumuza karşı değil, tüm insanlığa karşı evrensel bir sorumluluktur ve bunun bilinci de henüz pek uzaklarda.</p>
				<p class="normal">Ahşap yalılara, eğri büğrü beton yığınları arasına sıkıştırdığımız tarihsel camilere, kiliselere, Urfa’nın evlerine ve benzerlerine sahip çıkarken, aslında, kendi toplumsal, tarihsel, ulusal “kimliğimize” sahip çıkmakta olacağımız, bilinmekte mi?</p>
				<p class="normal">Kentlerde, yok edilen her ağaçla, çölleştirilen her yeşil alanla, insanların ruhsal oksijenini tükettiğimizi, insanları daha sınırlı, daha bunalımlı, daha gergin ve yıkıcı yaptığımızı fark etmekte miyiz? Sadece denizden ulaşılabilmek gibi önceliği olan körfezleri doğal güzelliğinden ve yalnızlığından yoksun bırakan derme çatma yapılarla, insanla deniz arasında yükseltilen beton engellerle, aslında geleceğin büyük ekonomik imkânlarını şimdiden körlettiğimizin, toplumun ortak varlığını tükettiğimizin bilincinde miyiz?</p>
				<p class="normal">Bütün bunlar anlatılabilirse, korumanın “niye” ve hangi ortak yararlar adına yapılacağı bilinebilirse, toplum, kendi varlığına sahip çıkar. Neleri kaybettiğini ve neleri kazanacağını bilmeyenlerden fazla bir çaba beklemek boştur.</p>
				<p class="normal2">Kimden Korunacak?</p>
				<p class="normal">Sıralayageldiğimiz doğal güzelliklerin, insan kişiliğini ve ruhunu sağlıklı kılan özelliklerin, tarihsel değerlerin “kimden” korunacağını ise, açık şekilde ve cesaretle tartışmak gerekir:</p>
				<p class="normal">Bu koruma, doğayı ve değerleri önce “özel yararlardan” korumaktır, hemen peşinden, bizzat “toplumdan” korumaktır: Tek tek hepimizden, herkeste var olabilecek yıkıcı, yok edici eğilimlerden. Bütün dünyanın çoktan görmüş olduğu bu gerçeği açıkça ortaya koymaksızın, korumacılık, ancak soyut bir düşünce cimnastiği olabilir.</p>
				<p class="normal">Türkiye’nin önemli kıyıları, kapatanın elinde kalmıştır. Ortak kullanımın ve planlı yerleşmenin uzağındaki bir düzen, betonarme yığınlarıyla, özel mekânlarıyla, imtiyazlı dinlenme kamplarıyla denizlere ulaşımı tıkamıştır. Kâr güdüsünün her tür denetimden uzak ve başıboş özgürlüğü, koruları, tepeleri çölleştirerek ve yalıları yakarak kendi “şehirciliğini” gerçekleştirmiştir. Toplumun bu “imtiyazlı paylaşımına” katılamamış kesitleri ise, tabiatı yok etmenin, kirletmenin, en azından “sevmemenin” örneklerini vererek, olaya kendi katkısını getirmiştir.</p>
				<p class="normal">Elbette korumacılık, doğanın, tarihin, kültürün korunması: Ancak, neyi, niye ve kimden koruyamayacağımızı açıkça tartışarak ve bilerek.</p>
				<p class="normal2">Doğa ve Sanat</p>
				<p class="normal">İnsanoğlunun, bedensel ve ruhsal yenilenmesi için yeryüzünde başvurabileceği iki büyük kaynağın, “doğa” ve “sanat” olduğu söylenebilir. Gerçekten, gerek sanat gerekse doğa, kendine yönelenleri, kendisinden bir şey bekleyenleri asla geri çevirmeyen, istenmiş olandan da fazlasını her zaman sunabilen olgulardır. Çağdaş dünyanın toplumsal ve kişisel bunalımlarını ister istemez paylaşan birey için, sanat ve doğa, son tahlilde, tek maddi sığınaktır.</p>
				<p class="normal">Sorun, sanata ve doğaya yönelişin bir “kaçış” ya da bir “fantezi” durumuna düşmemesidir. Köklü bir arayışı, bilinçli seçmeleri, geniş bir yararlılığı beraberinde getirmesidir. Brezilya’nın Rio kentinde bir araya gelecek yüz küsur devlet ve hükümet başkanı, bu sorunlara bir çözüm bulur herhalde.</p>
				<p class="normal">Malûm, büyüklerimiz her şeyi bizden iyi bilir!</p>
				<p class="sagnormal">31 Mayıs 1992</p>
				<p class="normal1">Kendi Çöpümüzün İçinde Çürürken</p>
				<p class="normal">Büyük kentlerimizin sevgili hemşerileri, dünyanın başka köşelerinde çöpleri kimin, nasıl topladığını acaba hiç merak etti mi?</p>
				<p class="normal">Kent merkezlerinde hemşeri başına kaç çöpçünün çalıştığıyla ilgilenip, başka ülkelerle kıyaslama yapıp bu kadar geniş kadrolara nasıl para yetiştirileceğini düşündü mü?</p>
				<p class="normal">Hemşerilerimiz, hiç değilse, kendi ceplerinden çıkmış paraların büyük belediyeler tarafından “temizlik hizmeti için” nasıl harcandığını araştırdı mı? En azından, ödemekte olduğu vergilerin hesabını sordu mu?</p>
				<p class="normal">Peki, belediye “çalışanlarının” artan sayısıyla, şu ya da bu partiye topluca üye ve delege yapılmalarıyla belediye başkanlarının parti içi hesaplarının bağlantısı, hemşerimizin dikkatini hiç mi çekmedi? Gerçekten, partilerin büyük kongrelerinden gazetelere yansıyan görüntüler, “falanca kentten otobüslerle topluca kongre salonuna getirilip orada, belediye başkanının ve genel merkezin sevmediği politikacıları yuhalamakta kullanılan belediye işçileri” haberleri, hemşerilerimizi hiç mi düşündürtmedi?</p>
				<p class="normal">Kendi cebinden çıkmış para, belediyeden alabildiği hizmet ve ortadaki bu garip görüntüler arasında, sayın hemşerilerimiz hiç mi ilişki göremedi? Gördüyse, neden sesini yükseltmedi?</p>
				<p class="normal">Hem siyaseten kullanılan, hem en pis işlerde çalıştırılan, çoğu çilekeş, çoğu dertli, fukara temizlik işçileriyle, onların nerede ve nasıl yaşadığıyla, çocuğuna nasıl bakabildiğiyle biz hemşeriler hiç ilgilenmedik mi?</p>
				<p class="normal">Hemşerinin gelirinden, maaşından, ücretinden kesilmiş paralarla, birtakım kadrolar şiştikçe şişecek, birilerinin siyasal hesabında ve amigo ihtiyacında kullanılacak. Bizim hemşeride ses yok. Dünyada eşi benzeri kalmamış bir belediyecilik anlayışı ve en çirkiniyle siyaset uygulaması sergilenecek. Kimsenin umurunda değil. Hepimizin pisliğiyle uğraşanların bireysel dramı, hemşerinin sorunu değil.</p>
				<p class="normal">Duyarlı olmak, sorumlu olmak, ciddi hemşeri olmak, o da bize göre değil.</p>
				<p class="normal">O zaman, kimse kusura bakmasın ama, kendi çöpünün içinde çürürken hemşerinin yükselttiği feryat da, cılız bir sesten başka bir şey olamıyor.</p>
				<p class="normal2">Akıl Nerede?</p>
				<p class="normal">Çöp yığınları arasında cambazlık talim eden büyük kent hemşerileri, bir bakıma, kendi ilgisizliğinin faturasını ödüyor.</p>
				<p class="normal">Büyük kentlerde yaşamanın tüm nimetlerinden yararlanacaksın... Ama etrafındaki çarpıklığa, yanlışlığa hiç ilgi göstermeyeceksin. “Bana ne” diyerek, gözlerini yumacaksın. Kaçınılmaz sonuçlardan biri karşına çıktığında ise, şaşırıp kalacaksın.</p>
				<p class="normal">Dünyadaki tüm ileri belediyelerde, “temizlik işleri” dahil birçok hizmette iki eğilim dikkati çekiyor:</p>
				<p class="normal">İlki, hizmetin görülmesinde “tekniğin” yeri sürekli büyüyor, kol emeğinin payı ise sürekli küçülüyor, ikincisi, belediyenin, “hizmeti kendi kadrolarıyla bizzat yerine getirmesi” yöntemi geliyor. Bunun yerine, birçok hizmeti kendi dışındaki kuruluşlara yaptırtmak, daha akılcı yöntem olarak öne çıkıyor.</p>
				<p class="normal">Her iki gelişmenin de çok açık bir mantığı var:</p>
				<p class="normal">Dünyanın her belediyesinde, en varlıklı olanında bile, kaynak sorunu yaşanıyor. Kentlerin sürekli büyüyen ihtiyacına, ne yerel gelirler dayanıyor, ne de merkezin katkıları... Dolayısıyla, en ekonomik yöntemler devreye giriyor. İleri teknolojinin verimi artıran ve maliyeti göreceli olarak düşüren özellikleri seferber ediliyor. Doğal olarak, kol emeğine ihtiyaç da azalmış oluyor.</p>
				<p class="normal">Belediye hizmetini mümkün olan alanlarda belediye dışındaki kuruluşlara yaptırtmak ise, hem hizmetin kalitesini yükselten, hem de çoğu durumda maliyeti düşüren bir özellik taşıyor. Örneğin, belediye, park ve bahçelerin bakımını kendi kadrolarındaki bahçıvanlarla değil, bu işi ihale ettiği kuruluşlarla gerçekleştiriyor. Çöp toplama hizmetini belediye kadrolarındaki temizlik işçileri yerine, bu işi üstlenmiş özel kuruluşlar görüyor.</p>
				<p class="normal">Belediye, geniş hizmet kadrolarını yönetmenin sorumluluğundan böylece kurtuluyor. O kadroların hesabını tutacak, malzemesini sağlayacak, teknik bakımını gözetecek bürokrasiler oluşturmaktan ve maliyetinden de kendini sakınıyor. Bu yaklaşım, –belediye ile müteahhit ilişkilerinde çarpıklık yoksa– topluma ve belediyeye belirli alanlarda çok şey kazandırabiliyor.</p>
				<p class="normal2">Özel Bir Durum</p>
				<p class="normal">Birçok belediyede, o belediyenin işe aldığı işçi, aynı zamanda belediye başkanının partisine üye kaydedilmekteyse ya da üye yahut delege olduğu için işe girebilmekteyse, “işveren” başkanla iş bağlantısı nedeniyle onun siyasetine destek çıkmak zorunluluğundaysa, o zaman hesaplar değişiyor.</p>
				<p class="normal">Elbette her belediye, her başkan, her işçi bu ilişkiler içinde değil. Ama içinde olanlar bakımından, şöyle bir durum söz konusu:</p>
				<p class="normal">Bir belediyenin kadrosuna ekletebildiği her yeni kadro, işe alabildiği her yeni işçi, o başkanın siyasal gücünü otomatik şekilde artıran bir faktör oluyor.</p>
				<p class="normal">Dolayısıyla da, kadro genişlemesiyle belediye başkanının siyasal gücü arasında, doğrudan bağlantı kuruluyor. Sistem, kendiliğinden ve doğal olarak, gerekli-gereksiz daha fazla iş yaratmaya dönük işliyor. Tekniğe ve teknolojiye prim vermiyor. Toplumun ve belediyenin çıkarı bir işin belediye dışında yaptırılmasını gerektirse bile, işçilerin ve siyasal desteğin çoklaşması bakımından belediyenin kadro kurması ya da genişletilmesi tercih ediliyor, vb. Yani, hizmeti geliştirici değil, siyasal desteği artırıcı mekanizmalar çalışıyor.</p>
				<p class="normal">Bu durumun sorumlusu tek başına belediyeler değil. Belediyelerin bir parçası olduğu gerici parti anlayışları, siyaset sistemi ve onların yanı sıra, toplumun ilgisizliği. Toplumun, ne siyasete ne de kendi çıkarlarına, kendi cebinden harcanan paralara duyarlı olabilmesi.</p>
				<p class="normal2">Sağlıksız İlişki</p>
				<p class="normal">Olayın bir başka özelliği de, hem işçi kimliğine hem de belediye hizmetlerine olumsuz yansıyor:</p>
				<p class="normal">Belediyenin, çalıştırdığı işçilere karşı, “işveren niteliğinden” kaynaklanmış bir kozu var: İşçi, parti üyesi yahut delege olarak, belediyenin parti içi tercihine uymak durumunda. Uymazsa, kendinden beklenen siyasal yaklaşımın dışına çıkarsa, işinden de çıkarılmak tehlikesinde. Siyasal tercihi, ekonomik müeyyidenin tehdidi altında.</p>
				<p class="normal">Buna karşılık, belediye, işçinin elindeki siyasal kozu (üyelik, delegelik) dikkate almak durumunda. Bu kozun varlığı nedeniyle, gereğinde bâzı şeylere, örneğin, işin kaytarılmasına göz yummak zorunda.</p>
				<p class="normal">Başka bir deyişle, bir yandan siyasal istismara dönük olan, öte yandan, hizmetin kalitesizleşmesine ve kaynak israfına (başka hizmetlerin azalmasına) dönük duran mekanizmalar, birbirini güçlendirerek harekete geçiriyor. Sonuçta hem siyaset, siyaset olmaktan uzaklaşıyor, hem de belediye, belediye olmaktan.</p>
				<p class="normal">Türkiye’nin hükümet anlayışı, siyaset ve partiler düzeni bu “ticaretleşme” hastalığından kurtulamazsa, olumsuzlukların sona ermesi beklenemez.</p>
				<p class="normal2">Çöplerin Sorumluluğu</p>
				<p class="normal">Olaya bu çerçevede bakarsak, belediye işçisinin “aşırı zam talebinde bulunduğu” iddiaları hem göreceli ve sübjektiftir, hem de ortadaki sorumluluğun çok küçük bölümüne işaret eder. Toplumun en zor ve en pis işleriyle uğraşanların nispeten yüksek ücret almaları, dünyadaki örneklerinde yadırganan bir durum değildir.</p>
				<p class="normal">Asıl sorun, mümkün olan belirli hizmetlerde bile “işveren” sıfatına belediyelerin kıskançlıkla sarılmasıdır; kadro yaratmak ve kadro genişletmekte bir siyasal güç kaynağı görülmesidir; buna cevap veren, prim veren geri bir siyaset ve particilik düzeninin, belediye anlayışının Türkiye’de hâlâ geçerli olmasıdır.</p>
				<p class="normal">Belki en önemlisi, toplumun, kendi kesesinden harcanan, birçok durumda başkalarının siyasal ve ekonomik ikbali için harcanan paraların hesabını sormayışıdır.</p>
				<p class="normal">Hesap sormak, gelişmenin göstergesidir. O düzeye de bir gün varılacak herhalde.</p>
				<p class="sagnormal">9 Ağustos 1992</p>
				<p class="normal1">... Komşu, Komşu, Hu... Hu...</p>
				<p class="normal">“Komşu, komşu, hu... Hu... Oğlun geldi mi?”</p>
				<p class="normal">“Geldi.”</p>
				<p class="normal">“Ne getirdi?”</p>
				<p class="normal">“İncik, boncuk.”</p>
				<p class="normal">“Kime, kime?”</p>
				<p class="normal">“Sana, bana.”</p>
				<p class="normal">“Başka kime?”</p>
				<p class="normal">“Kara kediye.”</p>
				<p class="normal">“Kara kedi nerde?”</p>
				<p class="normal">“Ağaca çıktı.”</p>
				<p class="normal">“Ağaç nerde?”</p>
				<p class="normal">“Balta kesti.”</p>
				<p class="normal">“Balta nerde?”</p>
				<p class="normal">“Suya düştü.”</p>
				<p class="normal">“Su nerde?”</p>
				<p class="normal">“İnek içti.”</p>
				<p class="normal">“İnek nerde?”</p>
				<p class="normal">“Dağa kaçtı.”</p>
				<p class="normal">“Dağ nerde?”</p>
				<p class="normal">“Yandı bitti kül oldu.”</p>
				<p class="ortayazi">***</p>
				<p class="normal">Herkesten önce, Ergun Göknel’in şu eski hanımını cezalandırmak gerek:</p>
				<p class="normal">Ne güzel, geçinip gidiyorduk. iski olayı ve Sayın Demirel’in sorumluluğu rafa kalkmış gibiydi. Daha öncekiler zaten tarihe karışmıştı. Koalisyon uyum içinde çalışıyordu. Sayın Çiller alışıyordu. Sayın İnönü problem değildi: Her şeye ve herkese zaten alışmıştı.</p>
				<p class="normal">Bu düzeni altüst etmenin âlemi var mıydı? Koalisyonun rahatını bozmaya, Türkiye’nin huzurunu kaçırmaya kimin hakkı olabilir? Ne güzel sosyal demokratçılık oynuyorlardı; ne güzel çağdaş sağcılık yapıyorlardı; alan da memnundu, satan da. Şu sayın bayan eski Göknel, sakın komünist, anarşist falan olmasın?</p>
				<p class="normal2">Devletimiz ve de Büyüklerimiz</p>
				<p class="normal">En ilginç olanını, olayın kahramanlarından bir siyasetçimiz söylemiş: “Partimize bağışta bulunan kimselerin adını açıklayamayız” demiş.</p>
				<p class="normal">Neden açıklamıyorlar acaba? Gerçekten, niye açıklamıyorlar? Gizlenmesi, saklanması gereken bir ayıp mı var orada? Böyle garip bir şey olabilir mi? İnsan, bir partiye bağışta bulunursa, bağışta bulunduğunu neden gizlesin? Ya da, bir parti, aldığı bağışı neden saklasın?</p>
				<p class="normal">Olayın garabeti burada başlıyor. Dünyanın hiçbir doğru dürüst memleketinde, bir partiye bağışta bulunan insanlar bunu gizlilik perdesiyle örtmezler. Gizlemek durumundaysalar, işin içinde mutlaka çarpık bir taraf vardır. Aynı şekilde, bir siyasal parti aldığı bağışı kamuoyundan, seçmenden gizliyorsa, gizlenmesi gereken bir niyet, gayrimeşru bir ilişki, ayıp bir alışveriş söz konusudur. Yoksa niye saklasın?</p>
				<p class="normal">iski olayı da, onun açığa çıkardığı siyaset-ticaret ilişkileri de, hem köklü hastalıkların, hem de yasadışı ve ahlâkdışı kazanç tutkusunun sonucu gibi gözüküyor. Devlet, para, iktidar, birey arasındaki bağlar, eksiklikleriyle ve yanlışlarıyla bu olayda ortaya çıkıyor. Kaynağı tarihte olan, sosyolojide olan “yönetme” ve “yönetilme” özellikleri dikkati çekiyor. Böylesine zorlu bir denklemi çözmenin güçlükleri kendini duyuruyor.</p>
				<p class="normal2">“Açığı Olan” Toplum</p>
				<p class="normal">Ödediği verginin hesabını sormayanların birlikteliği, aldatılmaya da, kandırılmaya da fevkalâde elverişlidir. Nitekim bizde toplumun çokça kandırılmasının, sık sık saf mevkiine konmasının temel bir nedeni budur. Birey olarak, kendi vergimizi ödesek bile, ödemeyenlerin hesabını sormayız. Birey bir yana, hesap sormanın o kadar uzağındayız ki, görevi işçi temsilciliği olan sendikalar bile, Türkiye’de işçinin neden Avrupa ortalamasının çok üzerindeki oranlarla vergi ödemekte olduğunun hesabını sormaz. Toplum, kendi cebinden çıkan paranın nasıl harcandığına hiç bakmaz. O paranın boşa harcanmasını da, o paradan çalınmasını da, kendi dışındaki bir olay gibi izler.</p>
				<p class="normal">Neden? İlk neden, toplumda geniş bir kesimin, “açığı” bulunmasıdır; kendi açığı olan kişi, başkasının açığından hesap sormaz:</p>
				<p class="normal">Önce, vergi kaçakçılığı vardır; vergi yükümlülerinin büyük bir kısmı vergi kaçırır. 104 trilyon gelir vergisi toplanan bu ülkede, 107 trilyon kaçak olduğu hesap edilmektedir.</p>
				<p class="normal">Sonra, “hayat tarzından” kaynaklanmış “açıklar” vardır: Büyük kentlerde nüfusun yarıya yakını ya kaçak yapılarda yaşar ya da başkasının toprağını doğrudan doğruya işgal etmiş durumdadır. Her şeyi tamam olsa bile, elektriğini şebekeden kaçak almaktadır, vb. Yani onun yaşam koşulları, onu kaçak olmaya, kaçağı hoş görmeye, kaçaktan hesap sormamaya onu bağımlı kılmıştır.</p>
				<p class="normal">Üçüncü “açık” kategorisi, “gönülsüzlüklerden” oluşur. Zorunluluklar, istemeseniz de bir açığınız olmasına sizi mecbur eder. Örneğin, en yasal işinizin görülmesi için ya da zamanında yapılması için, rüşvet vermeye, daha “hafif” örneklerde “bağış” vermeye, “hediye” vermeye zorlanırsınız.</p>
				<p class="normal">Toplum olarak açığı bulunanlarımız böylesine yüksek bir orandaysa, yolsuzluğun hesabını sorabilecek olanlarımızın oranı da, aynı ölçüde düşük kalacaktır.</p>
				<p class="normal2">“Devletten Korkmak” Geleneği</p>
				<p class="normal">“Hesap sormanın” böylesine uzağında kalmamızın bir başka nedeni, iliklerimize kadar işlemiş ve pek de haksız sayılmayabilecek “devlet korkusudur.” Rüşvet ve yolsuzluk, büyük ölçüde “devlet”, “siyaset”, “kamu” alanında gerçekleşir. Oysa toplum, bu üç alandaki yetkililere hesap sormaktan, hesap bir yana, buralarda olup bitenle fazlaca ilgilenmekten çekinir. “Devletin gazabından” korkar.</p>
				<p class="normal">Bakanlıktaki yolsuzluğun hesabını soracak müteahhit, bundan böyle o bakanlıktan iş almamayı sineye çekmek durumundadır. Zabıtanın neden seyyar satıcılara göz yumduğunun hesabını soracak dükkân sahibi, aynı zabıtanın kendi başına açabileceği işi göze almak zorundadır. Devlet dairesindeki muamelesinin neden yavaş yürüdüğünü araştırmaya kalkan vatandaş, büsbütün gecikebileceğini hesapta tutacaktır, vb.</p>
				<p class="normal">Bir yanda, hemen herkesin açığı bulunan bir ortam, diğer yanda, hesap sorması gereken kişilerden ve güçlerden “hesap sormamaya” şartlanmış, alıştırılmış, “korkutulmuş” bir toplum. Yolsuzluk burada olmayacak da, nerede olacak?</p>
				<p class="normal2">Siyasetin Ticareti</p>
				<p class="normal">Son iski olayının ve uzantısındaki ilişkilerin en öğretici yanı, hiç kuşkusuz, “siyaset” üzerinedir. Siyasal kirlenme, gerçekten ürkütücü boyutlara varmıştır. Her parti, her genel başkan, her bakan, milletvekili, belediye başkanı kirlenmiştir ya da aynı ölçüde kirlenmiştir demek, hiç kuşkusuz yanlıştır. Ama genel bir kirlenme söz konusudur.</p>
				<p class="normal">“Sorun”un özü, siyasetin ticari güçlere teslim olmasıdır. Sonra, teslim olarak gayrimeşru yarar sağladığı ticari güçlerden, siyasetin komisyon almasıdır.</p>
				<p class="normal">Komisyon almanın amacı, kimi siyasetçi için düpedüz para kazanmaktır. Bâzıları, komisyonu paylaştırarak, paylaşanlardan kendine yandaş kazanır. Alınan yahut aldırılan, kendi yakınlarınca alınmasına göz yumulan komisyonun nedeni, bâzı durumlarda, bir makamı, örneğin milletvekilliğini, örneğin genel başkanlığı sürdürmektir. Siyasette bu nedenlerle ticaretten komisyon alınır.</p>
				<p class="normal">Olay sadece bugüne, bu hükümete yahut bir hükümet ortağına özgü değildir. iski ile ilksan’ın özde farklı olmadıkları açıktır. Aynı şekilde, iski ve ilksan benzeri daha birçok olay yaşanmış yahut yaşanmakta olabilir. Ayrıca, iski ve ilksan benzeri olaylar geçmiş hükümetlerin döneminde de yaşanmıştır.</p>
				<p class="normal">Sistem, genel olarak şöyle işlemektedir:</p>
				<p class="normal">Partinin “parayı tasarruf edebilen” konumda olan büyükleri, partililere para kazanma imkânı yaratarak, onların siyasal iradesine ipotek koymaktadır. Bunun yaygın uygulaması, partili bakanların ya da çok paralı büyükşehir belediye başkanlarının, partili müteahhitlere iş sağlamasıdır. Bu sağlanan iş karşılığında, onların parti içindeki gücünü kendi yanlarına almalarıdır. Bir başka yöntem, gene devlet imkânı kullanarak, partili delegelere kendi yakınları için kullanacakları kadroların verilmesidir. Ve son yöntem, gene bakanlıktan ve büyükşehir belediyeleri kullanılarak, devletle iş yapan müteahhitlerden partiye bağış almaktır.</p>
				<p class="normal">Sistem bu olunca, kimi genel başkan, kimi parti büyüğü, bu mekanizmaları kurarak kendi yerini garantiye almaktadır. Rakiplerini yenebilmektedir. Böylece, siyasi ikbal, ticari ikbali desteklemekte, ikisi birbirini bütünlemekte ve yolsuzluğun bir büyük kaynağı oluşmaktadır.</p>
				<p class="normal">iski olayına dönersek, olup bitenler ancak böyle bir bütün içinde değerlendirilebilir; çözüm yolları ancak genel siyasal yozlaşmayı mahkûm ederek, onunla mücadele ederek aranabilir.</p>
				<p class="normal">Ama korkarız, gene “yandı, bitti, kül oldu” diyerek, bu olay noktalanmasın.</p>
				<p class="normal">22 Ağustos 1993</p>
				<p class="normal1">Belediyenin Başkanı Değil, “Hemşerisi” Önemli</p>
				<p class="normal">Hiç düşündünüz mü, Türkiye’de profesyonel futbol kulübü başkanlığına aramızda en lâyık insanların, “neden” belediye başkanları olduğunu?</p>
				<p class="normal">Neden, irili ufaklı profesyonel futbol kulüplerinin başkanlığına, özenle belediye başkanı getirilir?</p>
				<p class="normal">Spordan çok anladıklarından mı? Yoksa belediye başkanlarımızın büyük çoğunluğu eski futbolcu mu? “Belediye başkanı aynı zamanda profesyonel futbol kulübüne başkan olur” diye bir yasa var mı?</p>
				<p class="normal">Hiçbiri değil. Doğru yanıt: Profesyonel futbol kulübüne en geniş parasal imkânı, kulüp başkanlığına getirilen belediye başkanı sağladığı için.</p>
				<p class="normal">Mühendisten, avukattan, hattâ kimi durumda sanayiciden, tacirden spor kulübü başkanı seçseniz, mümkünü yok, o göreve getireceğiniz belediye başkanı kadar kulübe para sağlamıyor.</p>
				<p class="normal">Peki, nasıl oluyor da parasızlıktan işçisine ücret ödemeyen bâzı belediyelerin başkanları, yönettikleri kulübün “milyarlık transferleri” yanında poz poz resim çektiriyor? Bu paralar, profesyonel futbol kulüplerine akıtılan milyarlar, belediyenin kasasından, başkanın cebinden mi çıkıyor?</p>
				<p class="normal">Hayır, profesyonel futbol kulübüne belediyelerden para akıtılmıyor. Peki, nereden geliyor bu paralar, neden geliyor? Belediye başkanının hikmeti neresinde ki, onu başkan yapınca, para da gelmeye başlıyor?</p>
				<p class="normal">Nasıl oluyor da, örneğin, bir kulübün başındaki kişi avukatsa, mühendisse, tacirse, sanayiciyse, hiçbir zenginimizde kulüp aşkı kabarmıyor? Ama kulüp başkanlığına belediye başkanı getirildiğinde, bütün zenginlerimiz ve müteahhitlerimiz spor kulübüne bağışta bulunmak için sıraya giriyor, belediye başkanımızın şanına şan katıyor?</p>
				<p class="normal2">Önce, “Hemşeri” Olabilmek</p>
				<p class="normal">Açtığımız sorunun yanıtını araştırmadan önce, yaklaşan belediye seçimlerinin bir büyük gerçeğini vurgulamak istiyoruz:</p>
				<p class="normal">Seçilecek başkanlardan çok, seçecek “hemşerinin” tavrı, talebi, düzeyi önem taşıyor; ancak bu “hemşeri,” hemşeriliğini bilirse, sorumluluğunu bilirse, buna göre ölçü tutup şart koşarsa, önümüzdeki dönemin belediyeleri, doğru dürüst belediye olur. Yoksa eski hamam, eski tas.</p>
				<p class="normal">Konumuza dönersek, spor kulübü başkanlığına belediye başkanı seçilince, cümle zenginlerimizin, profesyonel kulübe bağış kuyruğuna girmelerinin sebebi nedir? Neden, her biri sporsever kesilir?</p>
				<p class="normal">Yanıt açıktır: Çünkü, bu “sporseverlerin,” belediye ile “işi” vardır. İhale, inşaat, ticaret, vb. Onlar, spor kulübüne bağışta bulunacak, para akıtacaktır ki, belediyeyle işleri kolay yürüsün.</p>
				<p class="normal">Peki, bu apaçık mekanizma, bizim “hemşeriyi,” yani “seçmeni” rahatsız etmez mi? “Profesyonel kulübe akıtılan paraların karşılığı, kimi durumda daha pahalıya bağlanmış ihalelerle, daha pahalıya alınmış hizmetlerle ödeniyor olmasın?” demez mi? Hemşeri, bütün bu fazlalıkların kendi cebinden çıktığını görmez mi?</p>
				<p class="normal">Görmezse, canı sağ olsun, ama, “Neden bu çöp yığınları sokaktan kalkmıyor, neden benim semtime beş paralık hizmet gelmiyor, neden pis sular bodrum katlarını basıyor, neden caddeler iki haftada çöküyor, neden kaldırımlar bir yükseltilip bir alçaltılıyor?” diye yakınıp durmasın.</p>
				<p class="normal2">“Bağışlı” Belediyecilik</p>
				<p class="normal">Gerçekten, seçilecek yeni belediye yönetimlerinin iyi ve doğru çalışması, dürüstlüğünün kural olması isteniyorsa, “hemşerinin” şimdiden tavır koyması, “hemşerilik bilincinin” oluşması gerekiyor. Seçmen, ancak “neleri dikkate alacağını” bütün partilere peşinen duyurabilirse, toplu bir tavır gelişebilirse, ciddi belediyeciliğe doğru “belki” bir adım atılabilir.</p>
				<p class="normal">Örneğin, hemşerilerimiz, önümüzdeki dönemde de belediyelerin “bağış almasına” rıza göstermiyor mu? “Bağış düzeninin” kimi örnekte rüşvet ve yolsuzluğun hazır örtüsü olmasını kabulleniyor mu?</p>
				<p class="normal">Yanlış anlaşılmasın, belediyelerimizin, verdikleri hizmetler karşılığında vatandaştan bir de “bağış” almaları tamamen yasaldır. Gariplik zaten burada: Verginin, rüsumun yanı sıra, bir de ölçüsü-endazesi belli olmayan bir “bağışı,” belediye alabiliyor. Hemşerinin “gönlünden ne koparsa,” kimi durumda ise, işinin görülmesi için kendisinden talep edilen keyfi ölçüde ve zorunlu olarak. İşi büyükse, bu bağış, minibüs, kamyon, bina, her şey olabiliyor. Belirttiğimiz gibi, bu bağışın, resmi kaydı da, belgesi de oluyor.</p>
				<p class="normal">Tabii, olmayabiliyor da; o zaman, bağış, rüşvetin örtüsünü oluşturuyor.</p>
				<p class="normal">Burada asıl önem taşıyan, suiistimale her zaman açık ve tümüyle çağdışı, keyfi, genellikle zorunlu bir “haraç anlayışının,” bir “hukuk devletinde” yürürlükte kalabilmesi... Hemşerinin, ödediği vergilerle zaten hak kazandığı bir hizmeti alabilmek için bir de bağışta bulunması.</p>
				<p class="normal">Şimdi iş bizim hemşerilerimize kalıyor: Bağışa, kimi durumda haraca açık bir düzenin devamı istenmiyorsa, bütün partiler bu yönde zorlanmalı: Bağış düzenine son vermeleri, adaylara, partilere, bir koşul olarak getirilmeli. Sivil toplum örgütleriyle, sendikaları ve meslek kuruluşlarıyla, dernekleriyle, böyle bir talep yükseltilmeli. Oy, buna da bağlanmalı.</p>
				<p class="normal">Böyle bir hemşerilik bilincini ve sorumlu seçmen modelini oluşturacak düzeyde değilsek, kimse umuda kapılmasın, bağış düzeni de devam eder, onun başka uzantıları da.</p>
				<p class="normal2">Bu Paralar Nereye Gidiyor?</p>
				<p class="normal">Halkın, hizmet alabilmek için ödediği vergiler; bu vergilerden oluşmuş belediye bütçeleri; halkın adına alınmış dış borçlar; halka hizmet için kullanılması gereken kaynaklar; kullanılan paralar.</p>
				<p class="normal">Gerçekten, bu hesabı tutan bir hemşerimiz, bir sivil toplum kuruluşumuz, derneğimiz var mı? Bırakınız hesap tutanını, hesapla ilgileneni var mı? Üzerinde bunca şaibenin dolaştığı “ihale düzeninin,” hiç değilse bir ölçüde denetime açılması düşünülemez mi?</p>
				<p class="normal">Çağdaş “hemşeri” olmanın önkoşulu, ödediği verginin nerede ve nasıl kullanıldığını izlemektir; hesap sormaktır. Ancak bu hesabın izlendiği ve sorulacağı bilinirse, kamu yönetimleri kendine çekidüzen vermek zorunluluğunu duyar. Kural budur.</p>
				<p class="normal">Bir belediye seçimi öncesinde, belediye ihalelerinin karar sürecine, ilgili meslek odalarını katmak neden düşünülmüyor? Ya da bâzı ülkelerde olduğu gibi, ilgili derneklerin, tüketici kuruluşlarının, mahalle temsilcilerinin önünde ihale tercihlerinin tartışılması neden önerilmiyor? Peki, kendi yararının mücadelesini “hemşeri” vermeyecekse, kim verecek?</p>
				<p class="normal">Gene harcamalar konusunda, şu “işçiye ödenecek, çöpleri toplayacak, yolları açacak paramız kalmadı,” mazeretinin “nedenleriyle” ilgilenmekte miyiz? Hangi belediyenin ne kadar kadro aldığı, bunları nasıl kullandığı, belediye şirketlerinin nasıl yönetildiği, hemşerinin merak konusu mu? Değilse, kimin merak konusu olacak?</p>
				<p class="normal2">Şehir ve Hemşeri</p>
				<p class="normal">Yerel seçimler yaklaşıyor. Herkes, kendi siyasal doğrultusunda oy kullanacak. Ancak siyasal sonuç ne olursa olsun, “şehrine” sahip çıkan ya da çıkmayan “hemşeri,” önümüzdeki dönemin “belediye kalitesini” belirleyecek.</p>
				<p class="normal">Sahip çıkmak, yani spor kulübü başkanlığından ihale sürecine, harcamalara, bağış düzenine kadar birçok alanda ortaya talep koymak, tavır koymak ve oy tercihinin bir boyutunu bu talebe dayandırmak. Adayları ve partileri, belirli konularda söz vermeye ve sözünü tutmaya zorlamak.</p>
				<p class="normal">Önümüzdeki belediye seçiminde asıl sınavı adaylar ve partilerden çok, “hemşeri” verecek. Ya hemşeriliğini gerçekten bilip gerçekten hemşeri olacak ya da günümüzün keşmekeşinden ve yozlaşmasından kurtulması, bir başka bahara kalacak.</p>
				<p class="sagnormal">12 Aralık 1993</p>
				</body>
</html>