<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_14">b) Eşitsizlik Eğitimden Başlıyor</h2>
				<p class="normal1">Eğitim Eşittir Eşitsizlik Denebilir mi?</p>
				<p class="normal">Devlet okulları, kolejler, Anadolu liseleri, giriş sınavları, üniversiteler, yüksekokullar, yabancı dilde eğitim yapanlar, vb.</p>
				<p class="normal">Eşitsizlikler üzerine bina edilmiş, adaletsizlik üreten, mevcut adaletsizliği ve eşitsizliği konsolide eden bir eğitim düzeni Türkiye’de geçerli. Sade Türkiye’de mi? Kesinlikle hayır. Dünyanın her yerinde, en eşitlikli ortamlarda bile, eğitim eşitsizlikle iç içe gelişiyor. Adaletsizliğin bir “fonksiyonu” oluyor. Olayın bünyesinde bir adaletsizlik var. Türkiye’de birçok ülkeninkinden belki daha fazlası var. Ama her nedense, bu adaletsizlik bizde çok az konuşuluyor. Önlemi aranmıyor. Sorun kamuoyunda dikkat çekmiyor.</p>
				<p class="normal2">Fırsat Eşitliği</p>
				<p class="normal">“Fırsat eşitliği,” çağı paylaşmak iddiasındaki toplumların en kutsal bir kavramı. Buradaki eşitlik, bir zorunlu standartlaşma, monotonluğa özenme değil. Sosyal eşitliğin, hukuki eşitliğin uzantısı ve bütünleyicisi olarak tanımlanan bir “fırsat eşitliği” söz konusu.</p>
				<p class="normal">Çağı paylaşan toplumların iddiası, “bir sürecin başındaki” insanlara (çocuklara) eşit şans tanınmasıdır. Ancak bu durum, insanların o süreci “eşit bitirecekleri” anlamına değildir. İnsanların iddialarıyla, yetenekleriyle, birikimleriyle, nitelikleriyle birbirinden farklılaşması doğaldır. Önemli olan, “hiç kimseye haksızlık yapılmamasıdır.” Herkesin “bu sürece eşit başlaması” için, toplumun ölçüler ve kurallar getirmesi, imkân sağlamasıdır.</p>
				<p class="normal">Temel yaklaşım budur, işin ideali de budur. Ama gerçek bu değildir. Dolayısıyla sorun, zaten var olan, bir bölümü önlenemez olan eşitsizlik faktörlerini belirlemek, etkilerini mümkün olduğunca azaltmak, karşı-ağırlıklar getirerek bir ölçüde denge kurabilmektir.</p>
				<p class="normal">Fransa’sından Rusya’sına, Japonya’dan Amerika’ya kadar bütün toplumların eğitim sisteminde en büyük bir sorundur bu. Türkiye’mizin eğitim anlayışlarında ise, tanışma gündemine alındığı bile tartışmalıdır.</p>
				<p class="normal2">Aileden Başlıyor</p>
				<p class="normal">İki çocuk. Birinin evinde kitaplık var, annesi ve babası kitap okuyor. Ötekinin evinde sadece televizyon izleniyor. İlkinde akşam sofraya oturulduğunda, dünyadan ve Türkiye’deki sorunlardan söz ediliyor. Ötekinde günün dertleri konuşuluyor. Ya da hemen hiç konuşulmuyor.</p>
				<p class="normal">Bu iki farklı ortamdan gelen iki çocuğun, hayata eşit başlaması, bu sürece eşit şansla ve aynı çizgiden girmesi, mümkün mü?</p>
				<p class="normal">Elbette değil. Bir zamanlar “eşitlik kaygısının” her şeyin üzerinde tutulduğu Sovyetler Birliği’nde bile o dönemin çözemediği bir sorun, bir eşitsizlik faktörü bu. Çocuğun doğal ortamı olan “aileler” arasındaki eşitsizlik kaçınılmaz şekilde, çocuklar arasında eşitsizliği yaratıyor. Kimi daha donanımlı olarak eğitim sürecine giriyor, kimi zayıf başlıyor.</p>
				<p class="normal">Karşıt özellikler taşıyan bir topluma ve onun gelişmiş eğitim sistemine bakalım: Amerika’da, ilk ve ortaöğrenim “mahalle” esasında düzenleniyor. Bu ülkenin ilk ve orta eğitiminde “özel kuruluş” yok düzeyinde. Hemen her çocuk, yaşadığı semtin devlet okuluna gidiyor. Ve tabii, eşitsizlik burada başlıyor: Büyük kentlerin çevre mahallelerindeki okullar, hem öğrencilerin yoğunluğu hem de o mahalledeki sosyal ve ekonomik ortam nedeniyle, son derece kalitesiz olabiliyor. Buna karşılık, kentlerin varlıklı kesimlerindeki okullar, çok daha nitelikli eğitim veriyor.</p>
				<p class="normal">Sonuç, varlıklı mahallelerin nitelikli liselerinden çıkanlar, abd’nin en büyük üniversitelerine girebiliyor. Taşranın vasat liselerini ya da sorunlu mahallelerin liselerini bitirenler ya sıradan üniversitelerde kabul görebiliyor ya da lise sonrasında eğitimden ayrılıyor.</p>
				<p class="normal">İstisnalar elbette var, ama kuralı bozmuyor.</p>
				<p class="normal2">Türkiye’de Çıkmaz</p>
				<p class="normal">Türkiye’mizde eşitsizlik her yerde, her düzeyde ve olağanüstü boyutta. Bu adaletsizlik eğitim düzenine en yoğun şekilde yansıyor. Eğitim, sadece eşitsizliğin yansıdığı bir ortamdan ibaret değil. Eşitsizliğin devamını sağlayan, eşitsizliğin kendini üretmesine katkı getiren, eşitsizlikleri koruyan temel faktörü, eğitim sistemi oluşturuyor. Sanki her şey, Türkiye eşitsiz olsun, eşitsiz kalsın düşüncesiyle eğitim düzenine yerleştirilmiş gibi.</p>
				<p class="normal">İstanbul’un köklü bir semtinde ilkokula giden çocuğun aile ortamından aldığı birikimle, İstanbul’un yeni bir yerleşim bölgesinde ekmeğini taştan çıkaran bir ailenin çocuğundaki donanım, birbiriyle kıyaslanabilir mi? Hele şehir merkezindeki okulun eğitimiyle, gecekondu mahallesindeki eğitimin kalitesi?</p>
				<p class="normal">Bu çocuklar, at yarışı misali ortaokul giriş sınavlarına katıldığında, Anadolu liselerine, belki kolejlere aday olduğunda, hangi “meşru rekabetten” söz edilebilir?</p>
				<p class="normal2">Ekonomik İmkân</p>
				<p class="normal">Kaldı ki, sadece ve tek başına ortam, ilkokulun kalitesi değil, ailenin parasal durumu da belirleyici faktör olarak ortaya çıkıyor:</p>
				<p class="normal">Ailelerin ancak çok küçük bölümü, çocuğuna giriş sınavlarında şans tanıyan bir “ek hazırlık eğitimini” para verip de ona sağlayabiliyor. Gene ailelerin çok küçük bölümü, sıradan devlet okullarının dışındaki bir eğitimin parasal yükünü göze alabiliyor, daha kaliteli okullarda şansını denemeye cesaret edebiliyor.</p>
				<p class="normal">Orta eğitim düzeyindeki bu haksız eleme, doğal olarak, kendini üniversite sürecine taşıyor; eşitsizlik ve adaletsizlik, bir hayat tarzı olarak, çocuklarımızın peşini bırakmıyor. </p>
				<p class="normal">Çocuklar, sorumlusu olmadıkları bir eşitsiz eğitim düzeni tarafından, kendilerine önceden ayrılmış toplumsal kategorilerin içine, ömür boyu sürecek tanımların çerçevesine, çaresiz, yerleştiriliyor.</p>
				<p class="normal">Kaldı ki, insanlarının çok büyük kesitini “yarışma dışında bırakan” bir toplum, kendi birikiminin çok küçük bir kesitiyle yetiniyor demektir.</p>
				<p class="normal2">Ne Yapılabilir?</p>
				<p class="normal">Başta da belirttiğimiz gibi, kolay çözüm yok. Dünyanın hiçbir ülkesinde yok, hele Türkiye’de hiç yok.</p>
				<p class="normal">Ama yapılabilir, denenebilir olan çözüm girişimleri var:</p>
				<p class="normal">Her şeyden önce, kamuoyunun bu konudaki bir duyarlılığını geliştirmek gerekiyor. Göz göre göre yaşadığımız, çocuklarımıza yaşattığımız eşitsizliğin sanki hiç farkında değiliz. Ne bundan güçlü ve ortak bir sesle yakınıyoruz, ne acısını yüreğimizde paylaşıyoruz, ne de çözüm arıyoruz.</p>
				<p class="normal">Kaliteli eğitimin paylaştırılması, okullarda düzeyin ortaklaşa yükseltilmesi, çocuğun doğal ortamındaki eksiklerin ek çabalarla bir ölçüde giderilmesi, teknik ve uzun vadeli sorunlar. Ancak bir sorunu mutlaka ve hemen çözüm yoluna koymak gerekiyor:</p>
				<p class="normal">Bunca eşitsizliğin ve haksız rekabetin içinde öne çıkabilmiş çocukları, “ailesinin parası olmadığı” gerekçesiyle mahkûm etmenin ayıbından Türkiye bir an önce ve mutlaka kurtulmalıdır. Türkiye’de hiçbir aile, yetenekli çocuğunu sırf parasızlık nedeniyle daha kaliteli bir eğitimden yoksun bırakmanın acısına terk edilmemelidir.</p>
				<p class="normal">Bunun sağlanması, yaygın bir burs sistemidir, elbette kaynak sorunudur. Ama aynı zamanda bir organizasyon sorunudur; her şeyden önce, bu toplumsal ayıbı görebilmektir, onu yüreğimizde hissedebilmektir, beynimizle ona isyan edebilmektir.</p>
				<p class="normal">Yeni bir eğitim dönemi başlarken, toplumun bu büyük sorun çevresinde bilinçlenmesi, duyarlılıkların harekete geçmesi, konunun kamuoyu gündemine girmesi, tartışılması gerekiyor. Toplu düşünmeye ve çözüm arayışına başlamak için geç bile kaldık.</p>
				<p class="normal">Başarmanın önkoşulu, başlamaktır.</p>
				<p class="sagnormal">4 Kasım 1992</p>
				<p class="normal1">Mutsuz Öğretmenlerle Mutlu Kuşaklar Yetişmez</p>
				<p class="normal">“Şimdi okullu olduk... Sıraları doldurduk... Yaşasın okulumuz... Sevinçliyiz hepimiz...”</p>
				<p class="normal">Gerçekten, sevinçli miyiz?</p>
				<p class="normal">Mutlu öğrenciler için, mutlu öğretmenler gerekir. Öğretmen mutsuzsa, ne okul mutlu olabilir, ne de öğrenci.</p>
				<p class="normal">Okulların açıldığı, her düzeydeki eğitimin yeni döneme hazırlandığı şu günlerde, “mutlu öğretmeni” tanıyanımız var mı? Öğretmeninin mutluluğuyla hiç mi hiç ilgilenmeyen bir toplum, çocuklarının mutlu olmasını bekleyebilir mi?</p>
				<p class="normal">Bir başka yönden bakarsak, yaprak misali, bir görev yerinden diğerine sürüklenmiş, yokluklar içinde canından bezdirilmiş, hayata küstürülmüş öğretmenlerle, öğrenme arzusu ve yaşam sevinciyle dolu çocuklar yetişir mi? İlkokul, okumayı, hayatı, insanları, doğayı sevmenin ilk adımı olabilir mi?</p>
				<p class="normal2">Önce Öğretmen</p>
				<p class="normal">Övgüde herkes birbiriyle yarışır: “En kutsal meslek”, “memleketin yarınlarını hazırlayanlar,” vb. İşin gerçeğinde ise, değeri bilinmeyen, sorunları çözülmeyen, varlığı önemsenmeyen insanlar topluluğu.</p>
				<p class="normal">“Ben ilkokul öğretmeni olmak istiyorum” diyerek hayata hazırlananların sayısı ne acaba? Böyle bir amacı taşıyanların, öğretmenler arasındaki oranı yüksek mi? Yoksa öğretmenlik, bütün kapılar kendilerine kapatılmış olanların çaresizlikten başvurduğu bir meslek mi? Öğretmenin toplumsal “konumu” yüksek mi? Toplumsal sıralamadaki yeri önde mi? Örneğin, “Benim kızım ilkokul öğretmeni ile evleniyor” diyen bir baba, kızı için rahat ve düzenli bir hayatın mı beklentisinde, yoksa bir tayin yerinden öbürüne sürüklenerek ve yokluklarla boğuşarak geçirilecek bir yaşam macerasının mı kaygısında?..</p>
				<p class="normal">Türkiye’nin ihtiyaç duyduğu eğitim yenilenmesi, öğretmenden başlar: Öğretmenlik, çekici, güvenli, maddi ve moral tatmin sağlayan bir mesleğe dönüşmedikçe, ne eğitimin kalitesi yükselir, ne de Türkiye’ye mutlu kuşaklar yetiştirilir.</p>
				<p class="normal">Ne yapmalı?</p>
				<p class="normal">Hiç değilse, öğretmene çektirilen gereksiz sıkıntılar ortadan kaldırılmalı. Öğretmenliği bir eziyete dönüştüren alışkanlıklar bırakılmalı. Sadece bunlar yapılsa bile, öğretmenliği çekici bir meslek kılmak yolunda adım atılmış olur.</p>
				<p class="normal">Örneğin, öğretmeni bir görev yerinden ötekine “atamanın,” daha doğrusu, eşi ve çocuklarıyla onu sürekli göçebe yaşatmanın, böylece, maddi durumunu perişan etmenin, öğretmeni “köksüzleştirmenin” mantığı nedir? Anlamı ve amacı nedir?</p>
				<p class="normal">Yakından bakmaya çalışalım:</p>
				<p class="normal2">“Kul Memur” Zihniyeti</p>
				<p class="normal">Gerçekten, Türkiye’yi yönetenlerin memura bakışı, geleneksel olarak, onu “devletin kulu” şeklinde görmektir. Bu bakış tarzı hâlâ geçerlidir. Buna göre, devletin sahipleri memura haddini her zaman hatırlatacak, ona eziyet edecek, kullanacaktır. Memurun “durumunu iyileştirmek,” bürokrasinin şanına uygun biçimde, sadece bürokratik düzenlemeler sınırında görülecektir. Memurun “kul” değil, “insan” olduğu, bir ailesinin bulunduğu, herkes gibi güncel yaşam sorunlarıyla karşı karşıya olduğu, insani beklentilerinin, taleplerinin olduğu, akla bile getirilmeyecektir.</p>
				<p class="normal">Devletin “kul memur” anlayışının en ağır faturasını öğretmenler ödemiştir. Öğretmenlerle birlikte, onlara çocuklarının eğitimi emanet edilen toplum ödemiştir.</p>
				<p class="normal">Bir eğitim döneminin başlangıcında, hiç değilse bir alandaki eziyetten öğretmenleri kurtarmanın yöntemi tartışılmalıdır:</p>
				<p class="normal">Öğretmen, öncelikle kendi çevresinde öğretmen olabilmeli ve istiyorsa orada kalabilmelidir. Öğretmenin görev yerinin değişmesi öncelikle kendi talebine bağlı olmalıdır. Öğretmenin çevreye daha yararlı olması ve öğretmen mesleğinin çekici kılınması için bütün dünyanın benimsediği bu yöntemi, Türkiye uygulayabilmelidir.</p>
				<p class="normal">Memurun kendi doğal yöresinden uzaklaştırılması ve “nakillerin” zorunlu kural olması, insanların verimini düşüren, onlara hayatı zorlaştıran başlıca etkendir. Çağdaş yönetim anlayışında terk edilmiş bir uygulamadır.</p>
				<p class="normal">Memuriyete insanların kendi doğal yörelerinde başlamaları ve eğer istiyorlarsa, orada devam etmeleri, onları çoğu durumda kira sorunundan kurtarabiliyor; kendi doğal çevrelerinde yaşamalarını mümkün kılıyor; çocuklarının eğitimini sürekli kesintilerden, tekrar tekrar başlangıç yapmaktan sakınıyor.</p>
				<p class="normal">İzlenmesi gereken yeni yaklaşım, memurların zorunlu alanlar ve durumlar dışında, kendi talepleri olmaksızın bir görev yerinden diğerine nakline son vermektir. Memur, istediği ve mümkün olduğu ölçüde, memuriyetini göreve başladığı çevrede sürdürebilmelidir. Bir görev yerinden diğerine sürüklenmenin çaresizliğinden, memur da, ailesi de sakınılmalıdır.</p>
				<p class="normal2">Yerelleşmek ve Kadınlar</p>
				<p class="normal">Türkiye’den başka bütün ülkelerde, özellikle ileri bir eğitim düzenine sahip ülkelerde, ilk eğitim öncelikle “yerel” bir olgudur. İlkokul öğretmeni, “yörenin çocuğu,” hattâ çoklukla “yörenin kızıdır.”</p>
				<p class="normal">Bu, hem öğretmeni insan boyutunda görmenin sonucudur, hem de daha verimli bir ilk eğitimin önkoşuludur:</p>
				<p class="normal">“Öğretmenlik mesleği,” bu mesleğe girenler kendi doğal çevrelerinde yaşayabilecekse, kendi mahallelerinde, kasabalarında, kendi köylerinde görev alabilecekse, çekici olabilmektedir. Çevreyle bütünleşmiş olmak, yörenin insanı olmak, öğretmenliğin idealizmini, “misyonunu,” toplumsal konumunu güçlendirmektir. Doğal çevresinde mesleğini sürdürmek, görevin insani boyutunu geliştirmenin yanı sıra, öğretmenin yaşam koşullarını da kolaylaştırmaktadır. Sonuçta, hem öğretmene ve öğrenciye, hem eğitimin kalitesine ve topluma daha yararlı bir öğrenim ortamı oluşturmaktadır.</p>
				<p class="normal">İleri ve insani eğitim uygulamasına sahip ülkelerde, kadınların özellikle ilk eğitimde çok yaygın görev alabilmesi de, bu yerelleşmenin sonucudur.</p>
				<p class="normal">Öğretmenliği kendi yöresinde sürdüreceğini bilen genç kızlar, bu mesleğe çok daha geniş ölçüde katılmaktadır. Üstelik gene ileri uygulamalarda, ilkokul öğretmenliğine “yarım gün çalışma” kolaylığı da getirildiğinden, hanım öğretmenler için bu meslek sürekli ve özenilir olmaktadır.</p>
				<p class="normal">Mesleğinin daha ileri düzeylerinde görev almak isteyenler, başka yörelerin boşluk bulunan müdür ve benzeri konumlarına aday olanlar, yer değiştirme talebi bulunanlar, tabiatıyla, yöresinin dışına çıkabilmektedir.</p>
				<p class="normal2">Gecikmiş Bir Düzenleme</p>
				<p class="normal">Öğretmenine karşı görevini yapamamış, onun önünde mahcup düşmüş bir eğitim düzeninin sahibiyiz. Bu özelliğimizle, çocuklarımıza ve tabii kendimize kaybettirmekteyiz.</p>
				<p class="normal">Hiç değilse öğretmeni “kul memur” anlayışının dışına çıkaralım. Onu canından bezdiren, öğretmenliği ancak “zorunluluk altında” benimsenen bir meslek olmaktan kurtaralım. Öğretmene ve eğitime, kendi yöresinde öğretmen olmanın ve istiyorsa orada öğretmen kalmanın hakkını verelim. Böylece, özellikle ilköğrenimde görev yapması kendisine en fazla yaraşanlara, yani kadınlarımıza yaygın çalışma imkânı sağlayalım.</p>
				<p class="normal">Mutsuz kıldığımız öğretmenlerle mutlu çocuklar yetişmez.</p>
				<p class="normal">Yeni bir öğrenim yılı başlarken, milli eğitim sorumlularına, öğretmen sendikalarına, öğretmenlere ve öncelikle de anne-babalara, önemle duyurulur.</p>
				<p class="sagnormal">12 Eylül 199</p>
				
				</body>
</html>