<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gelecek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_15">c) “Özelleri” Ne Yapmalı?</h2>
				<p class="normal1">Özel Televizyon: Tehlikeli Güzellik</p>
				<p class="normal">İşin sonunda Yunanistan’a benzemek de var.</p>
				<p class="normal">Komşumuz, Ekim 1989 yasasıyla televizyondan devlet tekelini kaldırıyor. O gün bugün, kimseye yasal olarak frekans ayrılamamış ama tam sekiz özel televizyon, gerçek anlamıyla “yasadışı” yöntemlerle el koydukları frekanslardan yayın yapıyor. Birbiriyle frekans kavgası veriyor, yayınlar bazen birbirine karışıyor, izlenemiyor.</p>
				<p class="normal">Özel yayınların denetimi için oluşturulan kurul, iki yıldır bir kez bile toplanamamış. Özel televizyonlar da, devletin üç tv kanalı da, tam bir kargaşa ve kalitesizlik içinde yayın yapıyor. Yunan Devlet Televizyonu et, bizim trt’yi andırıyor: Çalışanlarının yüzde 60’ı idari memur... Tüm et çalışanları, “hayat boyu” kaydıyla görevlerine atanıyor.</p>
				<p class="normal">Le Monde gazetesinin, “Yasal Boşluktan Anarşiye” (5 Kasım 1991) başlıklı incelemesinde, “Yunanistan’daki özelleştirmenin başlıca kurbanı, tabiatıyla, izleyici oldu...” deniyor. On bir tane yabancı televizyonun da uydu aracılığıyla ulaştığı Yunan izleyicilerin “tercihi özelleşme nedeniyle teorik olarak artmış ama onlara sunulan mönü hem yavanlaşmış, hem de daralmış.”</p>
				<p class="normal2">Mafyasız Olur mu?</p>
				<p class="normal">İtalya, kimseye örnek olamayacak kadar kendine özgü bir örnek... İtalyanlar, tam on dört yıl üzerinde çalıştıktan sonra, 1990’ın mart ayında nihayet “Televizyon Yasasını” çıkararak özel televizyonun yasal çerçevesini kurmuş. “Çok zaman aldı ama mükemmeli başardık” demekteymişler. Ve aradan sadece beş ay geçtikten sonra, İtalyan Parlamentosu “yasadaki yanlışları düzeltmek amacıyla” değişiklik tasarılarını tartışmaya başlamış.</p>
				<p class="normal">İtalyanlar, özel televizyonları yayına sokmak için tabii ki yasayı beklememiş. “Korsan” televizyonculuğun vatanı sayılabilir, İtalya. Özel kanallar yıllardır “hizmet” veriyor; tam bir kargaşa içinde, birbirlerinin frekansına girip görüntüyü engelliyor. Yeni yasaya göre, ulusal çapta 9 özel kanal, bölgesel düzeyde 500 özel kanal, sahiplerini “yasal olarak” bulacak. Ulusal kanalların özel sahipleri belli gibi. Bölgelerde ise, 500 televizyon yayını için tam 1.459 başvuru var.</p>
				<p class="normal">İşin ilginç yanı, özel televizyonculuğa mafyanın da karışmış olması: Bölgesel kanallar için yapılan 1.459 başvurudan 610 tanesinin Sicilya ve Kampania gibi mafyanın yoğun olduğu iki nispeten varlıksız bölgeden kaynaklanması hükümetin dikkatini çekmiş. Araştırınca, mafya ilişkili başvurular anlaşılmış ve şimdi daha titiz bir ayrıma girişilmiş. Yeni uygulamanın sorumlusu Haberleşme Bakanı Carlo Vizzini, “Mafya sızması varsa, bağımsız (özel) bir televizyon istasyonu, dolu bir silâhtan daha tehlikeli olabilir” demekteymiş (Moving Pictures International, 14 Kasım 1991)...</p>
				<p class="normal2">Demokrasi ve Haber</p>
				<p class="normal">Türkiye’de radyo-televizyon tekelinin kalkması amacıyla çalışmalar sürüyor. Konu hükümet programında var; muhalefetin de görüşü bu doğrultuda. Söz konusu çalışmalarda özel radyo televizyon kuruluşlarının ilkeleri tartışılıyor; devletin trt’sine yeniden şekil veriliyor.</p>
				<p class="normal">Teknolojinin günümüz özelliklerinde, demokrasilerin çoğulculuk ihtiyacına, Türkiye’deki bu arayışları doğal karşılamak gerekir. Hem doğal, hem de başarılırsa olumlu, yararlı olabilecek değişimler söz konusu.</p>
				<p class="normal">Buradaki temel sorun, genel sorun, “televizyonun” diğer haberleşme araçlarına kıyasla çok ölçüsüz bir öncelik kazanmasından kaynaklanıyor. Televizyonun çok hızlı ve çok çarpıcı gelişimi sonucunda, dünyadaki “haberleşme-bilgilenme” olgusunun değiştiği, değişimin demokrasiyi zaafa uğrattığı tartışılıyor. Tartışmanın da ötesinde, genellikle kabul ediliyor ve çözüm aranıyor. Türkiye’de televizyonun yeniden biçimlenmesine çalışılan şu günlerde, şu temel soruna yakından bakmakta yarar olabilir:</p>
				<p class="normal">Demokrasilerin sağlıklı işlemesi için, “doğru bilgilenmiş” yurttaşların varlığı gerekiyor, iyi çalışan bir iletişim sistemi ve yeterli bilgilenme olmadıkça, insanlar özgür ve doğru karar alamıyor, doğru tercih yapamıyor.</p>
				<p class="normal">Ne var ki, televizyon haberciliğinin olağanüstü gelişimi, bu bilgilenme sürecini olumsuz etkiliyor; insanlarda yanıltıcı, karar ve tercihleri çarpıtıcı izler bırakıyor.</p>
				<p class="normal">Bu oluşumun temel nedeni, “görüntünün” artık bütün diğer bilgilenme kaynaklarını (yazılı basın, vb.) arka plana atmasından kaynaklanıyor. Yeni tekniklerle, naklen yayınları anında dünyanın dört yanına ulaştıran “görüntü” müthiş bir öncelik kazanıyor: İnsanlar, “tanık oldukları,” içinde yer aldıkları “görüntüyü” istiyor, onunla birlikte yaşıyor, düşünüyor, karar veriyor.</p>
				<p class="normal">Teknolojinin gelişimiyle “görüntünün” haberleşmede çok öne çıkması, iki önemli değişim yaratıyor: İlki, haberleşme araçlarının birbirini belirlemesinde öncelik değişiyor. Geçmişte, o günün gazeteleri, o akşam verilecek televizyon haberlerine “ölçü” getirirdi; haber değerlendirmesini, önem sıralamasını etkilerdi, bir bakıma belirlerdi.</p>
				<p class="normal">Günümüzde ise, anında ve naklen “görüntünün” yoğunlaşması sonucunda, “televizyon haberleri” bir sonraki günün basınını, basındaki öncelik sıralamasını, haber değerlendirmesini, gazete mimarisini etkilemeye, hattâ belirlemeye başladı.</p>
				<p class="normal2">Eksik Bilgilenme</p>
				<p class="normal">Görüntünün önlenemez yükselişi, hızı, önceliği ve üstünlüğü, kaçınılmaz olarak bünyesinde taşıdığı bir çarpıklığı da beraberinde getirdi. Yol açtığı bu ikinci “değişim,” şimdi yazılı basını da bir ölçüde belirleyen televizyon haberciliğinin başlıca olumsuzluğunu meydana getiriyor:</p>
				<p class="normal">Etkileyici, çarpıcı, güçlü “görüntü veren” haberler, tabiatıyla, televizyon haberlerinde önceliği alıyor. “Şiddet, felâket, ıstırap” gibi yoğun duygusallık taşıyan görüntülerin haberleri, gerçek önemleri ne olursa olsun, en öne çıkıyor. Böylece, akla değil, duygulara hitap eden, “görüntü vermiyorsa” en önemli haberleri “görmezden gelebilen” bir “habercilik türü,” en öne çıkıyor; hızıyla ve çarpıcılığıyla etkisini artırıyor, belirleyici olabiliyor.</p>
				<p class="normal">Bu durumda, toplumların en etkili haber kaynağı, televizyon haberleri, “dramatik bir hikâyeye”, “gerilimli macera filmlerine” dönüşebiliyor. İzleyicinin olayları “anlamasını” değil, sadece olay görüntülerine “tanık olmasını” amaçlıyor. Televizyon haberleri basit, kolay, çarpıcı olduklarından –ve bu özellikleriyle daha çok izleyici, reklam, para getirdiklerinden– büyük bir öncelikle çağdaş haber örgüsünün en başına, en belirleyici noktasına yerleşiyor.<sup class="calibre3"><a href="gelecek_split_019.html#footnote-100-1" id="footnote-100-1-backlink" name="footnote-100-1-backlink">[1]</a></sup></p>
				<p class="normal">Türkiye’nin televizyonda “çoğulculuğa” geçeceği şu günlerde, televizyon haberciliğinin bu özelliklerini çok iyi düşünmek gerekiyor. Düşünmek ve yol açacağı eksikleri, başka alanlardaki önlemlerle bir ölçüde giderebilmek için.</p>
				<p class="normal2">Özelleşmenin Sorunları</p>
				<p class="normal">Televizyonlardaki devlet tekellerinin kalkması, hemen her ülkede bâzı ortak sorunlar yaratıyor. Benzer çözümlerin arayışı var. Türkiye’mizde de bu sorunlara hazırlıklı olalım:</p>
				<p class="normal">Özelleşme, hemen her yerde “şiddet”, “pornografi”, “zararlı reklam” gibi tartışmaları beraberinde getiriyor. Bu özellikli yayınlar ve reklamlar hemen her örnekte belli sınırlarda tutuluyor. “Sınırın ne olacağı” ise, sürekli bir tartışma konusu.</p>
				<p class="normal">Başlangıçta sanılanın aksine, özelleşme, siyasal taraflılığa kural olarak yol açmıyor. Siyasi partilerin kendi kanalları dışında, özel televizyonlar, menfaatleri gereği, “taraflı gözükerek izleyici kaybetmekten” kaçınıyor.</p>
				<p class="normal">Buna karşılık, “tekelleşme” ciddi bir sorun olarak ortaya çıkıyor. “Devlet tekelini kaldırıyoruz” derken, özel televizyon tekeli oluşabiliyor. Bir özel şirket, –İtalya örneği– üç ulusal kanala birden sahip çıkabiliyor ya da birçok ülkede televizyon satın alıyor. Tekelleşmeyi önlemek amacıyla Avrupa Konseyi’nin getirdiği ve birçok ülkenin benimsediği ölçüler var.</p>
				<p class="normal">Televizyon yayınlarındaki çoklaşma, ister istemez, kalitesiz yayınlarda artışa neden oluyor. Burada yapılabilecek bir şey de yok. “Televizyonu kapatmak” tek önlem olarak belirtiliyor.</p>
				<p class="normal2">Rekabetin Yararı</p>
				<p class="normal">Devlet tekellerinin kalkması ve bir yandan “sınırötesi” yayın yapan uluslararası televizyonların, diğer yandan ulusal özel televizyonların gelişmesi, “çoksesliliğe” imkân tanıyor. Tercih çoğalıyor. Daha çok sayıda insanın, düşüncenin, sanat ürününün kendini kitlelere götürmesi mümkün oluyor. Rekabet ortamı, “kalitenin” de artmasına, daha fazla aranmasına yol açıyor. Geçmişteki rahatları kaçan devlet televizyonları da, şimdi kendilerini yenilemelerinin çabasına giriyor.</p>
				<p class="normal">Her önemli sosyal değişim gibi, televizyondaki özelleşmenin de güzellikleri ve tehlikeleri var. Sorun, tehlikeleri sınırlarken güzelliklerin önünü açabilmek. Bunun akılcılığını, hünerini gösterebilmek. Türkiye olarak, böyle bir iddianın önündeyiz. Başarırsak, sadece “televizyon keyfine” değil, en önemlisi, demokrasinin ve çoğulculuğun gelişimine de önemli bir katkı sağlayacağız.</p>
				<p class="sagnormal">23 Şubat 1992</p>
				<p class="normal1">Deveye Sormuşlar, “Boynun Neden Eğri?” Diye</p>
				<p class="normal">Deve yanıt vermiş: “Nerem doğru ki.”</p>
				<p class="normal">Var olanı değiştirmenin gerekçesi, daha iyisini, daha güzelini sağlamaktır. Mümkünse en iyisini, en güzelini...</p>
				<p class="normal">Türkiye’de on beşe yakın televizyon, yüzden fazla radyo var. Bunlar bir ölçüde çoğulcu, bir ölçüde özgür yayın yapıyor. Rekabet, farklı görüşlerin, bazen özel radyo-tv sahiplerinin düşüncesiyle çelişen görüşlerin yayınına da (gene bir ölçüde) imkân veriyor. Türkiye’nin düşünce yelpazesi, geçmiştekinden çok daha etkili biçimde ekranlara yansıyor.</p>
				<p class="normal">Beğenilen var, beğenilmeyen var, kızılan, desteklenen var. Tercih imkânı da (gene belli bir kalitenin sınırları çerçevesinde) var.</p>
				<p class="normal">Peki, bu “mevcudu” iyileştirmek ve güzelleştirmek için şimdi ne yapmaktayız?</p>
				<p class="normal2">Asıl “Kendimizden” Korkuyoruz</p>
				<p class="normal">Kaynağında dyp-anap-shp işbirliğinin ürünü olan Radyo-Televizyon Yasası’yla, yurt düzeyinde izlenebilen televizyon yayınlarını yarı yarıya azaltmaktayız.</p>
				<p class="normal">Yerel televizyonların ve radyoların geleceğini tekno-bürokratik bir meçhulün insafına terk etmekteyiz.</p>
				<p class="normal">Dünyada eşi benzeri kalmamış korkulara, sınırlara, kurallara, “yayın ilkeleri” adını verip yayınları yasaklara bağlamaktayız.</p>
				<p class="normal">Teknoloji, yayıncılıkta dışa açılmayı, dışa yayın yapmayı, dıştan gelen yayınları alabilmeyi mümkün kılıyor. Bu ihtiyacı karşılamak ve bu imkânı kullanmak üzere, Avrupa ülkeleri kendi aralarında “Sınırötesi tv Yayıncılığı” anlaşması yaptı; Türkiye de buna katılıyor. Hal böyleyken, şimdi “yeni” yasa ile, hem dışımıza, hem içimize karşı “korumacılığın”, “kuşkunun” işaretlerini vermekteyiz.</p>
				<p class="normal">Bütün bunlara ek olarak da, devleti ve özeliyle tüm radyo-televizyonların yönetimi, denetimi, kimin özel yayın kanalı alıp almayacağı, tek başına siyasetin güdümüne bırakılıyor.</p>
				<p class="normal">Gerçekten, anlaşılır gibi değil:</p>
				<p class="normal">Olabilecek en merkeziyetçi, en bürokratik radyo-tv düzenini; en tutucu, hattâ gerici anlayışları; iktidardakilerin, güçlülerin ve imtiyazlıların hoşuna gitmeyecek ne varsa “yayın ilkelerine aykırı” sayabilecek “yasakçı devlet” yaklaşımını; bu arada, apaçık bir “sansür” uygulamasını; kısa sürede keşmekeş ve gerilim yaratacak bir düzenlemeyi, bu yasa getiriyor.</p>
				<p class="normal">Açıkçası, demokrasiden korkuyoruz, özgürlükten korkuyoruz, “kendimizden” korkuyoruz.</p>
				<p class="normal2">Siyaset Güdümünde Yayın</p>
				<p class="normal">Hem özel radyo-tv’ler arasında tercih yapıp “yayın yetkisi” verecek olan, hem de, trt dahil tüm yayınları denetleyip gereğinde cezalandıracak olan bir “Üst Kurul” getiriliyor. Dokuz üyeli bu “Üst Kurul,” son derece önemli ve belirleyici.</p>
				<p class="normal">Peki, nasıl oluşacak bu Üst Kurul?</p>
				<p class="normal">Yeni yasaya göre, adayları gösterecek olan da, kendi gösterdiği adaylar arasında seçimi yapacak olan da aynı kurum, “siyaset kurumu:” Adayları siyasi partilerin tbmm grupları önerecek, tercihi tbmm’deki milletvekilleri yapacak.</p>
				<p class="normal">Siyaset dışındaki kuruluşların (işçi, işveren kuruluşları, gazeteciler sendikası, vb.) aday göstermek hakkı da yok, başkasının gösterdiği adaylar arasında tercih hakkı da yok.</p>
				<p class="normal">Aday önermekten seçmeye kadar her şey siyasetin “aile içinde” halledilecek. “Kendin pişir, kendin ye” misali. </p>
				<p class="normal">Açıkçası, geçmişimizdeki “tekçi anlayış”, “devlet benim” anlayışı, işçi, işveren kuruluşlarına, meslek odalarına, siyasilerin ve bürokratların dışındaki “sivil topluma” karşı güvensizliğini, 2000 yılının eşiğinde bir kez daha kanıtlıyor... Üstelik yasa öyle bir seçim sistemi getiriyor ki, dokuz üyesinin dokuzu da sağ partilerin adaylarından oluşan bir “Tarafsız (!) Üst Kurul,” kaçınılmaz gibi gözükmekte.</p>
				<p class="normal2">Sağ Partiler Tekeli</p>
				<p class="normal">Anlatılması zor olan karmaşık bir “Üst Kurul seçim sistemini” yasa öngörüyor: Özetle, “grubu bulunan iktidar partileri, sayısal güçlerine göre on aday belirliyor, grubu bulunan muhalefet partileri, sekiz aday öneriyor.”</p>
				<p class="normal">Sonra, on iktidar adayından “beşini,” sekiz muhalefet adayından “dördünü,” tbmm seçiyor. Her oy pusulasında, iktidar kesiminden beş, muhalefet kesiminden dört aday için oy kullanmak zorunluluğu var.</p>
				<p class="normal">Örneğin, dyp’nin gösterdiği sekiz aday varsa ve dyp milletvekilleri –anayasa gereği– iktidar kesiminden beş kişi için oy kullanıyorsa, bu milletvekilleri hangi beş adaya oy verir? Tabiatıyla, kendi partilerinin gösterdiği adaylara... Aynı şekilde, anap dört aday göstermişse ve anap milletvekilleri –yasa gereği– dört muhalefet adayı için oy kullanmaktaysa, verecekleri oylar, doğal olarak, kendi partilerinin adayları için olur.</p>
				<p class="normal">Dolayısıyla, iktidar kesiminden gelecek üyeler arasında, dyp adayları, muhalefet tarafında ise anap adayları büyük bir oy birikimiyle yarışa girmiş olur. shp adaylarının bu farkı kapatacak kadar muhalefetten oy olması ya da rp, chp adaylarının anap’ınkilere yetişecek kadar büyük oyu iktidardan veya birbirinden toplaması, “imkânsız” değilse de, imkânsıza yakın bir zorluktadır.</p>
				<p class="normal">Sistemin doğal sonucu, dokuz kişilik “tarafsız” Üst Kurul’un, tümüyle iki sağ partinin adaylarından oluşmasıdır.</p>
				<p class="normal2">Kaç Kanal Kalacak?</p>
				<p class="normal">Yasa, televizyon yayın sayısının, “ulusal kanal planlamasına” göre belirlenmesini öngörüyor. Böyle bir plan henüz yok, hazırlanmasının iki yıl alacağı belirtiliyor ama, geçerlikte olan teknik düzenlemeler, teknik varsayımlar mevcut. Bunlara göre, Türkiye’de en çok sekiz ulusal tv kanalı mümkün; bir yoruma göre dokuz.</p>
				<p class="normal">Başka bir deyişle, bu yasa uyarınca, trt’ye üç kanal ayrılacak. Tam gün ve tüm ülkeye Türkiye’den yayın hakkı sekiz kanal hesabıyla iki, dokuz kanal hesabıyla üç özel televizyona verilecek. Geriye kalan üç özel kanal ise, yerel televizyonlara ve dönüşümlü olarak (günleri, saatleri paylaşarak) diğer özel televizyonlara ayrılacak. Dönüşüm olayının Türkiye bütününe dönük iddialı bir tv kuruluşunu yaşatmaya yetmeyeceği ise çok açık.</p>
				<p class="normal">Böylece, “yasa sonrasında,” tam gün ve ülke çapında yayın yapan özel televizyon olarak, halen mevcut Show, İnterstar, Kanal 6, hbb, atv, Flash, Teleon, tgrt gibi televizyonlardan ve faaliyete geçmek için yasayı bekleyip hazırlananlardan, sadece ikisi, en fazla üçü tam gün yayında kalacak.</p>
				<p class="normal">“Bugün hepsini pekâlâ izliyoruz, bazen üst üste geliyorlar ama, filtre takıp idare ediyoruz” denebilir ama, mevcut teknik varsayımlar, düzenlemeler ve yasa, bu sınırlı sonucu veriyor.</p>
				<p class="normal2">“Sınırötesi” Yayınlar</p>
				<p class="normal">Peki, yasanın öngördüğü Üst Kurul ihalesini kazanamayanlar, bugün olduğu gibi, yurtdışından ve uydu aracılığıyla yayınını sürdürecek mi?</p>
				<p class="normal">Hayır. Yasa, bu konuda akılcı bir düzenleme değil, kategorik bir yasaklama getiriyor. Yasaya göre, yurtdışından Türkiye’ye dönük yayın yapanlar (şu anda, izlediğimiz özel tv’lerin tümü) Türkiye’deki vericileri, yeraltı kablolarını, teknik imkânları kesinlikle kullanamayacak. Yasa o kadar kararlı ki, bu tür televizyonların reklam almasını bile fiilen yasaklıyor: Reklam verenlerin, reklam bedelini vergi matrahından düşmelerini de geçersiz kılıyor.</p>
				<p class="normal">İşin ilginç tarafı, bu yasakçılığın bir zorunluluk olmayışı: </p>
				<p class="normal">Yasa, “Türkiye’nin kanal, kablo kapasitesinde ve uydu sinyalinin yeniden iletimini sağlayan teknik donanımında boşluk yahut imkân bulunması koşuluyla ve bu yasanın ilkeleri doğrultusunda yayın yapılmasına bağlı olarak, yurtdışından yayın yapanları Türkiye’nin teknik imkânlarından yararlandırır” dese, sorun belli ölçüde çözülecek.</p>
				<p class="normal">Ama bu denmiyor. Sadece Türkiye’ye dönük yayıncılar değil, bbc, cnn gibi genel yayın yapanlar bile, yeraltı kablolarının kullanımı dışında engelleniyor.</p>
				<p class="normal">Bütün bu hükümler, izlediğimiz tv’lerin sayısını azaltır; “Üst Kurul’un,” bir bakıma “siyasetin” “tarafsız hakem (!)” olacağı dehşetli bir “yayın kanalı ihalesi meydan savaşını” mevcut tv’ler arasında başlatır, imzacısı olduğumuz “Sınırötesi tv Yayınları” anlaşmasıyla da çelişki yaratır.</p>
				<p class="normal">Ne yapalım, serde “yasakçılık” var.</p>
				<p class="normal2">Emekliler Tercih Edilir</p>
				<p class="normal">“Radyo-Televizyon Yasa Önerisi”nin bir başka maddesi, “Üst Kurul” üyelerinin, bu kurulun üyesi olmanın dışında iş yapamayacağını hükme bağlıyor.</p>
				<p class="normal">Başka bir deyişle, başarılı bir mühendis, başarılı bir gazeteci, başarılı bir yönetici, ancak “mevcut işinden kopması koşuluyla” Üst Kurul üyesi olabilecek.</p>
				<p class="normal">Peki, işini başarıyla sürdüren bir insan, kolay kolay ondan kopar mı? İstisnası vardır ama, kural olarak kopmaz. O zaman, hangi nitelikteki kişilerin Üst Kurul üyeliği daha muhtemeldir?</p>
				<p class="normal">Aynen “kit yönetimindeki siyasiler” gibi, mesleğinde yahut kendi kulvarında beklediğini bulamamış olanlar, işinde yükselememiş olanlar, bir de emekliler...</p>
				<p class="normal">Başka bir deyişle, yasanın bu maddesi, başarılı insanı Üst Kurul’da göreve özendirmek yerine, kurulun uzağında tutuyor, ya işini bırakıp gelmek ya da hiç gelmemek gibi zor ve gereksiz bir tercihle onu baş başa bırakıyor.</p>
				<p class="normal2">“Sansürün” Geri Dönüşü</p>
				<p class="normal">Nihayet, yasa önerisinin bir maddesi var ki, 1993 Türkiye’sinde miyiz, yoksa demokrasi öncesinde miyiz, insan şaşırıyor: “Yargı kararları dışında, yayınlar önceden kontrol edilemez, durdurulamaz. Ancak, milli güvenliğin açıkça gerekli kıldığı hallerde, haber ya da yayın Başbakanlıkça men edilebilir.”</p>
				<p class="normal">Düşünebiliyor musunuz? Demokrasinin en temel bir kuralı, basın ve yayının sansür edilemeyeceği, 1993 Türkiye’sinde rafa kaldırılıyor. Bir yayını durdurmak, yasaklamak yetkisi, siyasi iradeye tanınıyor.</p>
				<p class="normal">Hem de kimler tarafından?</p>
				<p class="normal">Demokrasinin “vazgeçilmez unsurları” tarafından...</p>
				<p class="normal">Radyo-tv yasa önerisinde aynen böyle deniyor; sansür, “milli güvenliğin açıkça gerekli kıldığı haller” gibi fevkalâde soyut ve her şekilde yorumlanabilecek bir koşula bağlanıyor. Bu gerekçesiyle, yargı kararı (gereğinde nöbetçi yargı merciinin kararı) hiç öngörülmeksizin, siyasal irade, –yazılı basın üzerinde sahip olmadığı– sansür yetkisine, bir “haberi ya da yayını” durdurmak, yasaklamak yetkisine, radyo-televizyon alanında sahip kılınıyor.</p>
				<p class="normal">Bunun adına da, bizim ülkemizde “demokrasi” deniyor.</p>
				<p class="normal2">Değişmesi Kolay Değil</p>
				<p class="normal">Öyle çok “demokrat,” fazla “çoğulcu” olmamızdan değil:</p>
				<p class="normal">Teknoloji gelişimi zorunlu kıldı, televizyon sınırları aşıp girdi, radyolar neredeyse sokağa döküldü diye, zoraki bir “değişim” geçirmekteyiz.</p>
				<p class="normal">Doğru yöndeki bir değişimi bile, yanlışlarla çarpıtmaya mecbur muyuz?</p>
				<p class="normal">Hemen en “cingöz” siyasal hesaplara girmenin, “ipin ucunu” gene sımsıkı elimizde tutmanın, iktidarımızı ve çıkarlarımızı kollamanın anlamı var mı?</p>
				<p class="normal">Yasamızın girişine tüm tabuları ve yasakları dizmek hangi korkulardan kaynaklanıyor? Yoksa bütün bunlar, demokrat ve özgürlükçü olamayan, olsa bile, zorlamayla, zorunlulukla olan, bu nedenle de kolayca özünü kaybedip hedefini şaşıran ve sahiplerinin üzerinde iğreti duran bir “yenileşme” mi?</p>
				<p class="normal">Yasa önerisi salı günü tbmm’de görüşülecek. Görüşülecek de, yasanın kaynağında üç partinin imzası bulunduğundan, yanlışların düzeltilmesi uzak ihtimal. Düzeltilmezse ne olur?</p>
				<p class="normal">Daha ilk adımdan, çarpık özelliklerle Türkiye’nin yeni yayın düzeni yola koyulur; trt yetmiyormuş gibi, şimdi özel tv’ler de siyasetin ve öncelikle iktidarın kontrolüne girer; siyaset, Demokles’in kılıcı gibi, yayıncılığın üzerinde sallandırılır.</p>
				<p class="normal">Bir şey daha olur: Türkiye’nin geleneksel “yasakçı devlet” çizgisi ve “demokrasi kuşkusu” varlığını sürdürür, gider.</p>
				<p class="sagnormal">18 Temmuz 1993</p>
				<p class="normal1">Özel Radyo, Özel TV, Genel Yasak</p>
				<p class="normal">Meyve veren ağacı kesmek, çiçek açan fidanı kurutmak kimlere özgüdür?</p>
				<p class="normal">Hiç kuşkusuz, aklı olmayanlara.</p>
				<p class="normal">Hele Türkiye gibi, meyve veren ağacın zor yetiştiği, çiçek açan fidanın zor yeşerdiği, adetâ zorla çoraklaştırılmış topraklarda.</p>
				<p class="normal">Anadolu ve Trakya illerini, ilçelerini şu günlerde gezen Ankaralılar, İstanbullular ya da metropol sakinleri, inanılmaz boyuttaki bir iletişim patlamasıyla karşılaşır:</p>
				<p class="normal">Anadolu’nun, Trakya’nın her köşesinde, hemen her ilçesinde, yerel yayın yapan bir ya da birden fazla radyo, il merkezinde, bazen ilçelerde kurulmuş yerel televizyonlar.</p>
				<p class="normal">Bunun anlamı, bunun önemi nedir acaba?</p>
				<p class="normal2">“İletişim Çağı”</p>
				<p class="normal">21. yüzyıl, daha şimdiden “iletişim çağı” olarak adlandırılıyor. İletişim, yani insanların birbirinden çok daha fazla haberli olması; insanların, birbiriyle “kitlesel boyutta” diyalog kurması; insanların, kültür, bilgi, haber, eğlence kaynaklarına kolaylıkla ve ortaklaşa ulaşabilmesi.</p>
				<p class="normal">İletişim teknolojisindeki devrim, iletişim araçlarındaki çoğalma, iletişim kanallarındaki yaygınlaşma dünyayı değiştiriyor, toplumları, insanları değiştiriyor. En önemlisi, bu değişim, kendi bünyesi icabı, büyük ölçüde olumlu ve yapıcı yönde gelişiyor; insanlığa katkılar sağlıyor.</p>
				<p class="normal">İletişim ve haberleşme, bir toplumu en fazla etkileyen faaliyet alanı: Gazete ve dergiler, radyo ve televizyonlar, hayatın her düzeyini, ekonomiyi, siyaseti, insanların birbirleriyle ilişkilerini, davranış biçimlerini yönlendiriyor. Sürekli bir diyaloğu, karşılıklı etkilenmeyi, düşünce ve ifade çokluğunu, sonuçta, insanların birbirini daha iyi anlamasını sağlıyor. Daha kültürlü, daha bilgili, daha haberli, birbirinin hassasiyetini daha fazla anlayan, birbirine karşı daha hoşgörülü insanların, “akılcı ve organize toplum modeli,” böylece gelişiyor.</p>
				<p class="normal">Dünya bu büyük sıçramanın eşiğinde olduğu için, bilgisayarından, uydularından televizyonlarına, dergilerine kadar inanılmaz bir gelişme temposunu yaşadığı için, 21. yüzyılda insanın en ileri özgürlük, akıl ve anlayış boyutlarına ulaşması bekleniyor.</p>
				<p class="normal">Birbirinden daha haberli insanların, kendi düşüncelerini birbirine daha fazla ulaştırabilen, birbirini dinleyen, birbiriyle “konuşan” insanların, daha mutlu birliktelikleri ufukta gözüküyor.</p>
				<p class="normal2"> “Çoksesli” Türkiye</p>
				<p class="normal">Türkiye’mize dönersek, Türkiye, bu büyük değişimi en hızlı ve en yoğun yaşayan toplumların başında geliyor.</p>
				<p class="normal">Anadolu’nun ve Trakya’nın hemen her ilçesinde yayın yapan yerel radyoların büyük özelliği, yaygın bir “diyaloğu” kendi yörelerinde gerçekleştirmesi. Bu radyolarda, o yörede söylenecek sözü olan herkes konuşuyor. Metropol kentlerin sadece müzik yayınlayan özel radyoları gibi değil bunlar; yöresel haberler, kültür, siyaset, bu radyolarda önem taşıyor. O yöredeki meslek kuruluşlarının temsilcileri, dernekler, farklı partiler, yöreyi ziyaret eden siyasetçiler mutlaka radyolarda konuşuyor; kendini ve derdini anlatabiliyor.</p>
				<p class="normal">Türkiye’nin belli bir anlayış düzeyine ulaşmış olması ve çeşitli yayınlar arasındaki rekabet, bir başka güzelliği gene bu yöresel yayınlara katabilmiş: Yöresel radyoyu yahut televizyonu yönetenlerin belirli bir siyasal rengi bulunsa bile, her siyasal düşünceye yayınlarını açabilmiş. Bu açılım, Türkiye’nin çok ihtiyaç duyduğu bir toplumsal diyaloğu başlatabilmiş. Geleneksel olarak kendi hassasiyet kümelerine hapsedilmiş insanlar, kendilerine “benzemeyenlerin” görüşlerini de dinleyebilmek, onları anlayabilmek imkânını ilk kez yoğun şekilde bulabiliyor.</p>
				<p class="normal">Demokrasinin temel önkoşulu, demokrasinin güzelliği, nimeti, Türkiye’yi yönetenler belki farkında bile olmadan, Türkiye’nin uzak illerinde, ilçelerinde yaşanabiliyor.</p>
				<p class="normal2">Gençliğin Dinamizmi</p>
				<p class="normal">Türkiye’nin yerel radyolarının bir başka özelliği var:</p>
				<p class="normal">Bu radyolarda yayınları gerçekleştirenlerin, tekniği kullananların, programları düzenleyip anonsları yapanların, haberleri okuyanların, neredeyse “istisnasız” denebilecek şekilde, 20-25 yaş kuşağındaki gençlerden oluşması...</p>
				<p class="normal">Düşünebiliyor musunuz, Türkiye’nin “yazılı basın”, “televizyonlar” ve “radyolardan” oluşmuş iletişim organizasyonunun üçte biri, gençler tarafından yönlendiriliyor, gençler tarafından gerçekleştiriliyor. Aynı özellik, biraz daha sınırlı şekilde yöresel televizyonlarda da dikkati çekiyor. Birçok radyonun kurucuları da gençlerden oluşuyor.</p>
				<p class="normal">Başka bir deyişle, bu yerel radyolar topluma gençliğin sesini, dinamizmini, güzelliğini katabiliyor. Taze düşünceler, yeni bakış açıları, gençler tarafından topluma yansıtılıyor. Bir bakıma, klasik radyo-televizyon düzenine gençlik aşısı uygulanıyor...</p>
				<p class="normal2">İyi mi Oldu, Kötü mü?</p>
				<p class="normal">Yerel radyo televizyonlardaki gelişme bir yana, Türkiye geneline yayın yapan bunca televizyonun kurulması iyi mi oldu, kötü mü? “Keşke bu televizyonlar ortaya çıkmasaydı, bu kadar yayın yapılmasaydı, bu kadar çok tercih hakkımız olmasaydı” diye acaba kaç vatandaşımız düşünüyor? Kaç vatandaşımız, “eski günlere dönüşü” özlüyor?</p>
				<p class="normal">Türkiye, yaşamakta olduğu iletişim patlamasını doğru değerlendirmek durumunda: Hiç kuşkusuz, özellikle tv yayınlarında yetersizlikler var. Bunca yayının çokluğunda “kalitenin” daha yükseklere tırmanması gerekir; bâzı sorumsuzlukların geride bırakılması gerekir, vb.</p>
				<p class="normal">Ancak, bir başka ve daha önemli olay var:</p>
				<p class="normal">tv yayınları çoklaşmasaydı, toplumdaki farklı, hattâ aykırı düşünceler, yeni arayışlar, ekranlara böyle yansıyabilir miydi? Hemen her konu tartışılır, her düşünce ifade edilebilir miydi? Haber, kültür, eğlence, spor kaynakları böylesine artabilir miydi?</p>
				<p class="normal">Kaldı ki, bu yayınlar henüz başlangıç aşamasında. Zaman içinde bir bölümü kalite kazanabilecek, bâzıları yarıştan düşecek, bâzıları belirli alanlarda uzmanlaşacak, iletişim çağının ihtiyaçlarını karşılayan yayın özellikleri Türkiye’de mutlaka gelişecek.</p>
				<p class="normal2">Özgürlüğe “Sınır” Nerede?</p>
				<p class="normal">Sağladığı etkinliğe kıyasla çok küçük denebilecek paralarla gerçekleşen yerel radyo yayınları, “dijital” teknolojinin 1994 sonunda devreye girmesiyle sayıları dörde katlanabilecek tv yayınları, uydularla aktarılan sınırötesi yayınlar, bütün bunların taşıyabildiği yanıltıcı mesajlar, kötü şartlanmalar, kurulmasına çalışılan siyasal, parasal egemenlikler, insanların zihnini hapsetmeye dönük çabalar, vb.</p>
				<p class="normal">Bu olayın, bu kargaşanın “çözümü” nerede, “sınırı” nerede?</p>
				<p class="normal">Çözüm, sınırlamayı asgaride tutarken, ama ciddiyetle bu sınırları korurken, özgürlüğü, çokluğu, yarışmayı özendirmekte; gerekli noktalarda toplumsal yararı desteklemekte.</p>
				<p class="normal">Dünyayı yeniden keşfetmemize gerek yok; Türkiye’nin de katkılarıyla oluşmuş evrensel ölçüler, bunlara dayalı sınırlamalar var. Geçerlikte olan anlayış, ülkesine göre bâzı farklılıklar göstermekle beraber, işin kurallarını zaten koyabilmiş durumda: Her ülkenin genel yasaları ve onların çizdiği çerçeve zaten var. Yayıncılıkta şiddet özendirilmeyecek; özellikle çocukların şiddet yönünde şartlanmasına izin verilmeyecek. Pornografi, yani aşırı cinsellik sınırlanacak, hattâ özel abone olunan kablolu yayınlar dışında yasaklanabilecek; bir dinsel inanca, bir düşünce ve siyaset kümesine, bir ırka, bir cinsiyete karşı küçük düşürücü, düşmanlık yaratıcı yayınlar yapılmayacak; tek bir siyasetin ve sadece onun propagandası engellenecek (bu kural, Avrupa televizyonlarında geçerli), vb.</p>
				<p class="normal">Bunların dışında, yayıncılığa “yasak” getirilmeyecek. Tam aksine, yayınların kalitesini yükseltmek, demokratik ve olumlu işlevini artırmak için, çokluk, rekabet ve özgürlük özendirilecek. Böylece, yayıncılığın kendi içinde denge kurması sağlanacak. Bu dengenin oluşumunda, kamu radyo-televizyonlarının önemi göz ardı edilmeyecek; Avrupa’nın devlet televizyonları gibi, Amerika’nın “Kamu Yayın Sistemi” gibi toplumsal duyarlılığı yüksek yayınlar sakınılacak ve desteklenecek.</p>
				<p class="normal">Anlayış bu, yaklaşım bu, doğru olan da bu.</p>
				<p class="normal">İkinci “sınırlama,” teknik özellikte: Yayın frekanslarının birbirini engellememesi için, teknik bir kargaşanın doğmaması için, kamu, teknik organizasyonu ve paylaşımı sağlayacak. Bunu gerçekleştirirken temel kural, mümkün olduğunca çok sayıda yayının varlığına dönük bir organizasyon yapması; kolay bir yasakçılıktan uzak durması; ilke olarak, anlayış olarak, yayınlara destek olması.</p>
				<p class="normal2">“Yasakçı Devlet” Sahnede</p>
				<p class="normal">Türkiye’nin umutlu titreşimler içindeki radyo-televizyon özelliklerini anlatmaya, evrensel sınırlama ölçülerini özetlemeye çalıştık.</p>
				<p class="normal">Peki, “büyüklerimiz” ne yapıyor?</p>
				<p class="normal">Şu sıralarda, “ciddi” işlerle meşgul kendileri; bu yenileşmeyi, bu özgürleşmeyi, bu demokratikleşmeyi “kurutmanın”, “kökünü kazımanın” yollarını döşeyip yasasını çıkarıyor.</p>
				<p class="normal">İnanılır gibi değil ama, öyle. “Büyüklerimiz,” mevcut yasaların zaten çizmiş bulunduğu çerçeveyi yok sayarak, yayıncılığın bizatihi kendisini yasaklamanın tercihini yapıyor.</p>
				<p class="normal">Şu sıra tbmm’de görüşülen ve kısmen kabul edilmiş olan “Radyo-Televizyon Yasası,” yeni filizlenen radyolarımızı ve televizyonlarımızı yok etmenin anlayışını, iradesini getiriyor.</p>
				<p class="normal">Başkaları gibi biz de yazdık, anlattık, tbmm’de konuştuk, örnekler verdik, yollar gösterdik ama çaresiz: Garip bir “yasakçılar koalisyonu” oluşmuş, dyp-shp-anap”ın ortaklaşa hazırlayıp altını imzaladığı yasa tasarısı, gümbür gümbür oylanıp gümbür gümbür geliyor.</p>
				<p class="normal">İşin ilginç yanı, yasaya olumlu oy verenlerden çoğunun, ne yaptığının farkında bile olmayışı. Zaten anlaşılır gibi değil: Yasaklar yasasının gerçekleşmesinde, “liberal” anap başı çekiyor. En tutucu, en yasakçı yaklaşımlar, bu partinin temsilcilerinden geliyor. İlginçtir ama, dyp bu konuda daha özgürlükçü eğilimler gösterebiliyor, ama anap karşısında her nedense direnemiyor. shp ise tam bir şaşkınlık içinde, anap’ın süper-tutucu tavrının peşine takılmış, sürükleniyor. Belirttiğimiz gibi, milletvekillerinden çoğu, ne yaptığının, nelere yol döşemekte olduğunun farkında bile değil.</p>
				<p class="normal">İşte böyle, bizdeki iletişim olayının son durumu. Demokrasi ve çoğulculuk, anlayış ve hoşgörü, diyalog ve barış yönündeki en önemli etkenin, bizdeki umutlu ve acıklı hikâyesi. </p>
				<p class="normal">Türkiye’nin her köşesindeki yerel radyolar ve televizyonlar... Türkiye, adetâ, çoksesliliğe olan yüzlerce yıllık hasretini gideriyor... Tabii, her şeyi bilen “büyüklerimiz” bir kez daha yasaklarını uygulayana kadar.</p>
				<p class="sagnormal">14 Kasım 1993</p>
			
				</body>
</html>