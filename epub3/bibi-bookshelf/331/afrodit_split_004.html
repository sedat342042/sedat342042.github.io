<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>afrodit</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">İKİNCİ SAFHA</h1>
				<h2 class="h2baslik" id="calibre_toc_29">I</h2>
				<p class="normal">Akşam.</p>
				<p class="normal">Uzakta bir kaynaşma var. Kaldırımları döven kunduraların gürültüsüne, birbirinden seçilemiyen konuşmalar karışıyor. </p>
				<p class="normal">Osman, merakla doğruldu. Melek, salıncağı durdurdu ve ayaklarının ucuna basarak pencereye yaklaştı. Camı, kafesi sürdü, uzandı. Tâ sokağın öbür başında bir kalabalık. Sırtları torbalı, elleri çantalı, poturlu, pantolonlu delikanlılar... Çift sıra olmuşlar; etraflarındaki hem gülen, hem ağlıyan, kimi genç, kimi yaşlı kadınlarla konuşarak, başıbozuk yürüyüşile geliyorlar.</p>
				<p class="normal">— Görebildin mi Melek?</p>
				<p class="normal">— Evet... Yeni askere alınanları götürüyorlar.</p>
				<p class="normal">Osman, duvara tutunarak kereveti buldu. Kör gözlerinin kuvvetini de kulaklarına verdi. En hafif bir karaltı bile seçemediği halde, bu başıbozuk alayını görebiliyordu. Sesler, sokağı dolduran kalabalık, ona eski günleri yeniden yaşattı.</p>
				<p class="normal">Yıllarca evvel kendisi de bir gün işini gücünü bırakmış, böyle bir başıbozuk alayının arasına katılarak asker olmuştu. Üç yüz kişilik bir kafile halinde, limana uğrayan bir yolcu vapurunun ambarlarına doldurulmuşlardı. Karadenizin dalgaları arasında saatlerce çalkalandıktan ve birkaç hastalıklıyı da kurban verdikten sonra, İstanbula çıkmışlardı.</p>
				<p class="normal">Yağmurlu bir akşamdı. Biçimsiz yamalarla şeklini kaybetmiş poturları, renkleri solmuş cepkenleri, yırtık mintanları, çarıkları, külâhlarile, bu acayip insan kalabalığını herkes durup da seyrediyordu. Çelimsiz omuzlar, sırtlarındaki beyaz torbaları çekemiyecek kadar yorgundu. Bacaklar bükülüyor, ayaklar birbirine dolaşıyordu.</p>
				<p class="normal">Bu görmedikleri, bilmedikleri memlekette, yabancılığın ve şaşkınlığın verdiği bir korku içinde, hemşehriler, ellerini birbirininkine kenetlemişler, birbirlerine sokulmuşlardı. Kafilenin en sonunda “Cide”li bir uşak, köyünden ayrılırken torbasına sıkıştırdığı kavalile dertli bir türkü tutturmuştu. O, garip kalabalığın en arkasında, bütün bir gün dağda, bayırda güttüğü sürüsünü kasabaya indiren bir çobana benziyordu.</p>
				<p class="normal">Sevk çavuşunun kol işaretile, sığırtmaç sopası önünde birbirine giren koyun sürüleri gibi içiçe sokularak bekleşiyor, sonra yeni bir kumanda ile birbirlerini sürükliyerek koşuşuyorlardı.</p>
				<h2 class="h2baslik" id="calibre_toc_30">II</h2>
				<p class="normal">Komşunun saati vuruyor.</p>
				<p class="normal">Teker teker saydı: on...</p>
				<p class="normal">Yıldız bu saatte acaba ne yapıyor? BU İHTİMAL FECİDİR. Uzak bir memlekette, kimsesi olmıyan yalnız bir kadının iz’aç edilmemesine imkân mı vardır? YOKTUR: İş hayatına atılan bir kadının nefret ve istikrahla karşılaştığı, alnına tereddütsüz; “Düşmüş!” damgası vurulduğu bu memlekette, Yıldızı maddeten de istismara kalkışmıyacak kadar temiz yürekli bir patron, bir direktör bulunabilir mi? HAYIR. Bu direktör veya patron, bu akşam, yazı makinesini kapatmak üzere olan Yıldızın yanına bir çiçek demetile yaklaşıp bel kırdı mı acaba? KUVVETLİ BİR İHTİMAL... Onu bir supeye, yahut bir suvareye çağırdı mı? ÇOK MUHTEMEL... Genç, güzel ve... kimsesiz, bu kadının, direktörün, patronun davetini redle karşılayışı doğru mudur? DO⁄U OLAMAZ... Peki, supeden, suvareden dönüşte, bu adam, pişkin suratına geçirdiği “nezaket” maskesile, genç kadını evine kadar götürmek istemiyecek midir? ONA HİÇ ŞÜPHEN OLMASIN... ya sonra?</p>
				<p class="normal">Karanlık ve tenha bir sokakta, karanlık bir kapıya bir anahtar sokulacaktır. Ve, bir kanadı yarı aralıklanan bu kapıya, direktörlüğünün, patronluğunun salâhiyetlerini zırh gibi giyinerek, alelâde bir hovarda bayağılığile bu sarhoş adam yüklenecektir!</p>
				<p class="normal">Kadın namusludur.</p>
				<p class="normal">Kadın kocalıdır.</p>
				<p class="normal">Kadının çocuğu vardır.</p>
				<p class="normal">Bu onun umurunda değildir. Güzel kadınla birlikte girmek istiyecektir.</p>
				<p class="normal">Kadın, rezalet korkusile, işinden kovulmak korkusile, bu sarhoş hovardanın, yatak odasına çıkmasına ve koynuna...</p>
				<p class="normal">Bu, müthiş ihtimal! Karısının iki taraflı istismarını ilk olarak düşünmüyordu. Bu, hanidir onun içini kemiriyor.</p>
				<p class="normal">Osman, sancıya yakalanmış gibi, kıvrandı... Yağmur yağıyordu. Kapı karşı komşunun sarımtırak ışığı, cama vuran yağmur damlalarını billûrlaştırıyordu; ve pencereye alnını yaslayan Osmanın solgun, kederli yüzünde billûr damlaların akisleri –gözyaşları gibi– yuvarlanıyor, koşuşuyordu.</p>
				<p class="normal">Kafasında, uzak bir tarihin sahifeleri, tozlarından silkindiler: Pompeinin, Hergülânom’un dar sokaklarında, kara yağız suratlı zencilerin taşıdığı süslü tahtlarına kurularak mücevherlere boğulmuş yarı çıplak vücutlarını gösteren fahişeleri; bunların etrafında kılıçları ve mızraklarile kırmızı elbiseli, zırhlı, yüzleri maskeli âşıkları; sırtlarına kırmızı koyun pöstekisi atarak, flütlerin kıvrak âhengine uyarak rakseden delikanlıları görür gibi oluyordu... Genç oğlanların orospulara taş çıkartan bin bir rezaletini düşünüyordu... Sanki, gözlerinin önünde, ahlâksız Roma’nın ahlâksız imparatoru Neron, ayaklarına gümüşten nal vurulu katırların sürüklediği arabasına yan geliyor, eşek sütile doldurulmuş havuzunda banyosunu yeni bitiren sevgilisini –ki, bu, en yakın arkadaşının karısıydı– kucaklamağa gidiyordu.</p>
				<p class="normal">Bir taraftan kadınlar, düzineler tutan âşıklarile kocalarını aldatırken, ötede, haysiyet züğürdü erkekler, alınlarındaki boynuzları bir şan ve şeref iklili gibi taşıyordular.</p>
				<p class="normal">Ve, nihayet, başında tacı, elinde meşalesile cehennemler hükümdarı Manyos, bu rezil kalabalığın üzerinde dolaşarak ahlâksızlığın önüne geçmeğe uğraşıyordu.</p>
				<p class="normal">Cehennemler hükümdarının veremediği cezayı, Romalılara “Vezüv” verdi. Ve, Pompeinin, Hergülânomun kirli kaldırımlarını, yanardağın kızgın lâvları temizledi. </p>
				<p class="normal">20nci asrın Avrupası –rezaletleri, ahlâksızlıklarile– yıkılan Roma İmparatorluğunun tam benzeridir. Ve, bugünün NERON’u kapitalisttir!</p>
				<p class="normal">Bir çürük yumurta kadar ağır kokan bu ülkede, büyük, küçük yüzlerce Neron, kâbus korkunçluğile hüküm sürüyorlar. Hepsi de, arkadaş karısı kandıran ahlâksız Roma’nın ahlâksız imparatoru kadar mukaddesata saygısızdır.</p>
				<p class="normal">Canının sıkıntısile ayağa fırlayınca, ona doğru sokulmakta olan Melekle çarpıştı.</p>
				<p class="normal">Bu, kör adamın başını döndürdü. Ve, Osman, aylardanberi ilk defa olarak, şuurunun altında uyuklayan cinsî ihtiyaç isteklerinin baş kaldırdığını duydu. Melek, uzun tecrübelerinin verdiği bir anlayışla, görmiyen gözlerde tutuşan ihtirası fark etti. Gecenin bu ilerlemiş saatinde, yapayalnız bir evde, bir erkekle kucaklaşış, onunda şehvetini tahrik etmiş gibiydi. </p>
				<p class="normal">Bir an konuşmadılar. Hızlı hızlı nefes alışlarından belliydi ki, ikisi de vicdanlarının temiz Duygusile fizyolojilerine hâkim olmağa uğraşıyordular:</p>
				<p class="normal">Melek kendine emanet edilen bu kör adama bir kardeş muhabbeti göstereceğine söz vermişti. Osman, bu kadını, candan bir arkadaş değil, bir “baldız” kadar kendine yakın telâkki etmişti.</p>
				<p class="normal">Ve gene birdenbire, kucaklaşırken behimi ihtiras duymuş iki öz kardeş utancile ayrıldılar.</p>
				<p class="normal">Melek, şimdi uyanır gibi olan Engin’e ninni söylüyor ve, Osman, salıncak gıcırtılarına karışan bu kısık sesi dinlerken dalgın dalgın düşünüyordu.</p>
				<h2 class="h2baslik" id="calibre_toc_31">III</h2>
				<p class="normal">Bir akşam, Melek fena bir haberle geldi: Zehra ölmüştü.</p>
				<p class="normal">Ah, Yıldız onu ne kadar severdi! Az mı zahmetlerini çekmişti? Yıldızın iş bulamadığı, ıstıraptan, sefaletten bunaldıkları günlerde, kendilerine yük olmaktan çekinmiş, yanlarından kaçmıştı. Bir zamandır, zengin bir ailenin hizmetini görüyordu.</p>
				<p class="normal">Osman, onun biri sekiz, bir on yaşlarında iki çocuğunu hatırladı. İki çocuğun, bayramlarda el öpmek için komşuları dolaşan fukara çocukları gibi süklüm püklüm yanlarına girişleri ve el öpüşleri Yıldıza ne kadar dokunurdu?</p>
				<p class="normal">— Zehranın ölümünü, Yıldıza yazmıyalım, Melek...</p>
				<p class="normal">— Yazmıyalım.</p>
				<p class="normal">Ve, gene karar verdiler ki, yarın bu iyi yürekli kadının cenazesinde bulunacaklardır. </p>
				<p class="normal">Zehranın ölümü, Osmana babasının ölümünü hatırlattı. Gözlerinden yaş getiren sancı ile burnu sızladı. </p>
				<p class="normal">Ölüm acısı! Tatmanız mukadder olan bu acıya kendinizi alıştırınız. Belki bir gün sizi de, avundurucu sözleri klorform gibi kullanarak, sersemletecekler; en sevdiğiniz bir vücudün –babanızın, ananızın, çocuğunuzun– göçüp gittiğini söyliyecekler. Ve siz, yüz kere “Hayır!”, bin defa “Olamaz!” diye haykıracaksınız. Fakat bu öyle bir realitedir ki, en sonunda kıvranarak, inleyerek ona, inanacaksınız.</p>
				<p class="normal">Bir garip ruh haleti içinde bulunacaksınız. İsyan edeceksiniz: Allaha kızacak, belki peygambere küfredeceksiniz. Mukaddes kitabı yerin dibine geçireceksiniz.</p>
				<p class="normal">Hırpani kılıklı, canından bezmiş mezar kazıcıları küreklerile, çok defa ayaklarile toprağı iterek çukuru doldurmağa uğraşırken, mezarın etrafında bağdaş kurmuş dilenciler, kasideler, âyetler okurlar. Ellerini şakaklarına koyarak, bazan boyun damarlarını şişirircesine seslerini yükselten, bazan alçaltan bu adamlara karşı içinizde hınç ve onları ölünün başından kovmak için bir istek duyacaksınız.</p>
				<p class="normal">Sonra... acizden çaresizlikten, doğan bir tevekkülle, bu yanık dilenci seslerinde teselli bulmağa uğraşacaksınız; demin kalben kırıldığınız “Allah”tan –utanarak– kendiniz için af, ölü için rahmet dileyeceksiniz. Bu, garip bir ruh haleti... garip bir ruh haleti...</p>
				<p class="normal">Ölüm acısı. Zengin –milyonları ne kadar fazla bulunursa bulunsun– bu acıyı tadacaktır. Amele –çektiği ıstırap ne kadar derin olursa olsun– bu acıdan da nasibini alacaktı.</p>
				<p class="normal">Onu aristokrat da, burjuva da, proleter de ayni derecede duyuyordu. Ne zengin, biraz fazla, ne fakir biraz noksan...</p>
				<p class="normal">Yeni kazılan mezarın başında, ellerini karnı üzerinde bağlamış çökük göğüslü, sırtı çıkık bir adam, balmumu suratile bir Mısır mumyası kadar hareketsiz duruyordu. Oyuklarına kaçmış gözlerini kırpmadan diktiği çukur, sanki uçurumlaşıyor, ve o, sonsuz derinliklerin –içine atılmak isteği uyandıran cazibesi ve baş dönüklüğile sendeliyordu. Bazan mezara çekip almak için uzanan iskelet kollar görmüş gibi ürpererek geriliyordu; kafasını gökyüzüne dikiyor; uçan kuşlara, kovalaşan bulutlara bakıyor, yaşadığına kendini inandırmak istiyormuş gibi, ısırgan ve yabani ot kokan havayı ciğerlerine çekiyordu. </p>
				<p class="normal">Melek, Osmanın körlüğünü unutmuştu; parmağını uzatarak onu işaret etti:</p>
				<p class="normal">— Zehranın kocası!</p>
				<p class="normal">Dedi.</p>
				<p class="normal">Zehranın göz yaşlarile yapamadığını ölüm yaptı: mezarın başında balmumu suratile bir Mısır mumyası kadar hareketsiz duran adam, kımıldandı. Bir mezar taşı dibinde, içlerini çeke çeke hıçkıran çocuklarını bağrına bastı.</p>
				<p class="normal">Zayıflıktan uzamış, sararmış suratları, kırışık alınlarile, biri sekiz, bir on yaşlarında bu iki çocuk, analarının ölümü karşısında bile, yaşını başını almış insanlar kadar durgun ve itidallerine sahiptiler.</p>
				<h2 class="h2baslik" id="calibre_toc_32">IV</h2>
				<p class="normal">Tiyatro salonu, âdeta, tarihi bir gece yaşıyor: Bir tek boş koltuk yok. Localar, alabileceğinden fazla dolu. Paradiden insanlar, sucuk hevenkleri gibi sarkıyor.</p>
				<p class="normal">“Lüks Hayat”!. İstanbul Şehir Tiyatrosu artistleri “Lüks Hayat” operetini oynuyorlar. </p>
				<p class="normal">Bu, öyle garip bir temsildir ki, muhtelif ve birbirine zıd düşünüşte (kimi softa, kimi züppe, kimi ikisi ortası birçok insanı); evvelki günün, dünün ve bugünün neslini bir araya devşirmiştir!</p>
				<p class="normal">Evvelki günün nesli ki; komik Abdinin “Rüyada Taaşşuk”unu seyretmiş, meddah Aşkî’yi alkışlamış. Mari Ferha’ya âşık olmuştur.</p>
				<p class="normal">Dünün nesli, ki; Kel Hasanın karnaval kokozlarını seyretmeğe doymamış; orta oyuncu Hamdinin, küçük İsmailin. Karagözcü Kâtip Salihin, Hokkabaz Portakaloğlunun tuhaflıkları karşısında katıla katıla gülmüş; Meddah Sürurinin monologlarını dinlerken abdestlerini kaçırmış: Peruzun gerdanına, Şamram’ın göğsüne tutulmuştur.</p>
				<p class="normal">Bugünün nesli, ki; komiki şehir Naşidin karşısında tepine tepine katılmış; Marlen Ditrihin kart bir kahpe sesini andıran gıcıklı türküsüne, Greta Garbo’nun kalça çalkalayışına, Jon Kravfordun bacaklarına ve şehvetli dudaklarına hayran kalmıştır.</p>
				<p class="normal">Evvelki günün ve dünün nesilleri, bu gece Lüks Hayatta Vasfi Rizayı ve Hazımı dinlerken, komik Abdiyi, Kel Hasanı; Halideyi, Bediayı seyrederken de Mari Ferhayı, Şamramı, Peruzu hatırlatıyor.</p>
				<p class="normal">Paradideki delikanlı, eğer sucuk hevengi gibi sarkmışsa, bunda haklıdır: Açık saçık ve müstehcen bir sürü kartpostalla şehvet hislerini uyuşturmağa uğraşan hayalperest genç, burada çıplak göğsün, çıplak bacak ve kalçaların envaını fazlasile bulmuştur.</p>
				<p class="normal">Salon alkıştan inliyor.</p>
				<p class="normal">— Bizzzz!.. Bizzzzz!</p>
				<p class="normal">Ayak vuruyorlar: Rap... rap... rap rap rap.</p>
				<p class="normal">Ve, orkestra başlıyor; artist reverans yapıyor:</p>
				<p class="normal">Dünya yuvarlakmış,</p>
				<p class="normal">Aynadan parlakmış,</p>
				<p class="normal">Bana ne gerek,</p>
				<p class="normal">Sütlü börek.</p>
				<p class="normal">Perde.</p>
				<p class="normal">On beş dakikalık antraktda, halk biraz nefes alabilmek için hole fırladı. Fakat... hol de, sigara dumanından, Londra limanı kadar sisli ve bulanık. Herkes konuşuyor. Herkes gülüyor. Kahvelerini içer, sigaralarını tüttürürken ayaklarile tempo tutarak:</p>
				<p class="normal">Bana ne gerek,</p>
				<p class="normal">Sütlü börek!</p>
				<p class="normal">Şarkısını mırıldananlar bile var... Yıldızla Müzehher bir köşede güçlükle yer bulabildiler. </p>
				<p class="normal">Çıngırak ötüyor.</p>
				<p class="normal">Antrakt bitti. Perde açılacak. Halk, vesikayla ekmek dağıtılan bir fırına koşar gibi, birbirini çiğniyerek, birbirinin üzerinden aşarak holü boşalttı. Yıldızla Müzehher, kımıldamadılar. Birer limonata ısmarladılar ve konuştular.</p>
				<p class="normal">— Yıldızcığım, bu gece apansız tiyatro icat edişime şaştın değil mi? Öyle bir entrika çeviriyorum ki, kim duysa parmağını ısırır.</p>
				<p class="normal">— Entrika mı?</p>
				<p class="normal">— Evet; hem de daniskası...</p>
				<p class="normal">— Anlat, kuzum... hadi anlat...</p>
				<p class="normal">— Seni annemin hışmından kurtaracağım!</p>
				<p class="normal">Ankaraya ilk geldikleri gün, Murtazanın evinde, pek şık, dekolte bir kadın onları karşılamıştı. Bol makyajla kendisini genç ve güzel göstermeğe uğraşan bu kadın, Müzehherin anasıydı. Yıldızın kendisine bir ortak ve evin bir ikinci hanımı oluşu, bu kadını aylardanberi hırstan çıldırtıyor. Yıldızı kırmak, incitmek için bahaneler arıyor, sebepler icat ediyor... O, buna belki bir gün bile katlanamazdı. Ah, eğer çocuğu ve kör kocası olmasaydı! </p>
				<p class="normal">Murtazanın çılgınca muhabbeti, Yıldızı istismarına bir engel teşkil etmemiştir ve, genç kadın haftanın muayyen gecelerini yüksek sosyetenin zengin erkeklerile geçirmektedir; kalan gecelerini ise, Murtazanın koynunda... Onun aşkı da kendi kadar ekzantriktir!</p>
				<p class="normal">— Seni annemin hışmından kurtaracağım, Yıldız!</p>
				<p class="normal">— Nasıl?</p>
				<p class="normal">— Onu atlatacağız...</p>
				<p class="normal">— Anlamıyorum.</p>
				<p class="normal">— Basit: Babamla anamı boşatacağım!</p>
				<p class="normal">— Kuzum Müzehher, sen üvey misin?</p>
				<p class="normal">Müzehher, bir sigara yaktı.</p>
				<p class="normal">— Anamı sevmeyişimin sebebini belki tuhaf bulacaksın. On üç yaşına bastığım yıl, onun babama oynadığı oyunu bir akraba kadından öğrendim, Yıldız... Babamın aklını, fikrini nasıl çelmiş, onu kendine nasıl bendetmiş, uzun hikâye... Bir gün düğünler, dernekler yapılmış; gelinle güvey, namazlarını kıldıktan sonra zifaf odasına çekilmişler. Düğün evi boşaltılmış. Kız tarafına mensup birkaç akraba kadından başka tek kimse kalmamış. Onlar da, her iş olup bittikten sonra gelinin kapı aralığından uzatacağı kanlı yatak çarşafını gözlemeğe koyulmuşlar. Kanlı yatak çarşafını tortop edip koltuklarına sıkıştıracaklar, kız tarafına, damat tarafına bu müşkül ânın yüz akile neticelendiğini müjdelemeğe koşacaklar! Eski âdetler... Vaktile kız oğlan kız çıkamadığı için damadın tekmesile zifaf odasından kovulan gelinler görülmiyen şeylerden değilmiş... Sözün kısası, akraba kadınlar, gerdek odasının kapısında beyhude beklemişler!</p>
				<p class="normal">Babam, pişkin bir adam. Rezaleti ortaya yayarak kendini gülünç etmek istememiş. Şimdi bunu bilen, bir iki kadından ve benden başka kimse yok. Anneme hıncım bunu öğrendikten sonra başlıyor işte...</p>
				<p class="normal">Ben, ileri düşünüşlü bir insanım, Yıldız... Bir genç kızın, evlenişine kadar, gönlünün dilediğile yatıp kalkmasını mâkul bulurum. Eski çağlarda kızlarına bu geniş hürrüyeti veren milletler yok değildi. Phinosis’in önüne geçmek için çocuklukta iken erkeğin tenasül uzvuna bıçak vuran Asyalı kavimler; daha sonra bu sıhhî itiyadı umumileştiren ve mecburi yapan dinler, kadınlardaki kızlık zarını da yırtmayı tamim etmiş olsalardı, mânasız, lüzumsuz bir ahlâk müeyyidesini ortadan kaldırmış olacaklardı.</p>
				<p class="normal">Cemiyet nazarında, delikanlının, evlenişine kadar istediği kadınla oynaşması mubahtır da, genç kız –işte bu kötü ahlâk müeyyidesi yüzünden– cinsî ihtiyaçlarını tatmin edemez; ruhi buhranlara, fikri gerilemelere uğrar.</p>
				<p class="normal">Anamı ayıplamıyorum, Yıldız... Onun, babamın yatağına “kız oğlan kız” süsü takınarak girişine kızıyorum. </p>
				<p class="normal">Yıldız, Müzehheri haksız buldu:</p>
				<p class="normal">— Ya nasıl gidecekti, şekerim? Bugün bile, aldığı kızda bekâret aramıyan kaç kabadayı erkek bulabiliriz? Eğer bilseydi: Baban ananı alır mıydı? Anan, şüphesiz ki, muhitinde karşılaşacağı nefretten korkarak başına geleni saklamıştı.</p>
				<p class="normal">— Evlenmiyebilirdi...</p>
				<p class="normal">— Ya karnında gayri meşru bir çocuk taşıyorduysa! Bir gün piçini doğurarak rezaleti ayyuka çıkarmadansa, yüzde bir ihtimalle de olsa kendini herhangi bir kocaya yutturabilmeğe teşebbüs etmesi tabiî değil mi?</p>
				<p class="normal">Müzehher, üst üste çekerek bitirdiği sigarasını sivri ökçelerinin altında hırsla ezdi:</p>
				<p class="normal">— Hakkın var, Yıldız –dedi– belki de annem babamın yatağına girmezden evvel ben onun karnındaydım.</p>
				<p class="normal">Sustular. Müzehher, daha hafif bir sesle anlatmağa başladı:</p>
				<p class="normal">— Babamın Hafız Murtaza olduğundan senin gibi bende şüpheliyim. Hele o, adamakıllı kanidir ki, ben kendi kızı değilim; bir piçim, piç! Biliyor musun, Yıldız, bu (Kadın ticaretini) zabıtanın gözünden saklamak için babam ne yapıyor? Memleketin en ileri, en nüfuzlu şahsiyetlerine rüşvet veriyor. Canlı rüşvet! Beni peşkeş çekiyor.</p>
				<p class="normal">Bir insan, ne kadar bayağı olursa olsun, öz kızını böyle çirkin, namussuzca işlerde kullanamaz... Kerli ferli bir beyefendinin evine “rüşvet” diye yollandığım geceyi unutamam. Daha on altı yaşıma yeni girmiştim; mektep talebesiydim, bir çocuktum. Annem bu rezalete vık bile demedi. Menfaatleri müşterekti şüphesiz...</p>
				<p class="normal">— Olûm Fıstık?</p>
				<p class="normal">— Söyle Rıza abi...</p>
				<p class="normal">— Ben firengi oldum ba!</p>
				<p class="normal">— !!!!</p>
				<p class="normal">— Firengi oldum!</p>
				<p class="normal">— A, a, a... Aman sakın duymasın; ablam duymasın...</p>
				<p class="normal">— Duysun ba... Firengi oldum işte, imanım!</p>
				<p class="normal">— Kötü şeydir, kötü... Rıza abi... bu hastalık</p>
				<p class="normal">— Ne hastalığı olûm?</p>
				<p class="normal">— Firengi...</p>
				<p class="normal">— Yok be Fıstık... Bu firengi senin bildiğin firengi değil ba olûm!</p>
				<p class="normal">— Haa, haa, haa... anladım... “Frenk oldum! Demek istiyorsun...</p>
				<p class="normal">— Ha bravoooo!</p>
				<p class="normal">Paradinin tepinmeleri holü bir sarsıyor. Kahkahalar ve alkışlar buraya kadar geliyor.</p>
				<p class="normal">— Onları nasıl ayırtacağım, Yıldız biliyor musun? Düşünme, bulamazsın. Anam, bu gece, eve bir zampara kapatıyor. Bizim tiyatroya gelişimiz ona fırsat bırakmak içindi. (İtiraf ederim ki, bütün evlilik hayatınca kocasına sadık kalmıştır ve onu kandırabilmek oldukça güç bir iş olmuştur.) Bu gece koynuna alacağı delikanlıyı ona ben peşkeş çektim. Bu delikanlı, firengilidir! </p>
				<p class="normal">Yıldız çığlık kopardı.</p>
				<p class="normal">— Hayır, hayır... Senin için bir korku yok... Yalnız, birkaç hafta babamla yatmıyacaksın... Bu müddet içinde, her türlü temas memnu!.. O kadar.</p>
				<p class="normal">— Fakat, Müzehher, babanın kabahati ne?</p>
				<p class="normal">— Firenginin ilk devresinde önüne geçmek mümkündür. Babam canının kıymetini bilen adamdır. Merak etme... Sana entrikayı kısaca hulâsa edeyim:</p>
				<p class="normal">Firengili delikanlı, hastalığını bu gece anama verecek. Tabiî olarak, bir müddet sonra İstanbuldan dönünce, annem de babama aşılayacak. Ben, hemen babama vaziyeti anlatacağım. O, şaşıracak, maşıracak amma, bir doktora koşacak. Hastalık aldığını görünce, ona yol göstereceğim: Mahkemeye başvur, boşanma iste diyeceğim... Babam da annemi seviyor ve istiyerek yanında oturtuyor sanma... Korku belâsı... Onu sudan bir bahaneyle defetmesine imkân yoktur: Kadın, cadalozdur. Her şeyi meydana vurabilir ve babamın foyasını ortaya dökebilir...</p>
				<p class="normal">— Peki, Müzehher hastalığın annenden babana mı, yoksa babandan annene mi geçtiği nasıl ispat olunacak?</p>
				<p class="normal">— Firengiye yakalanan kimse ilk devrede bazı yerlerinde çıban çıkarır; ehemmiyet vermez, koparır. On beş gün sonra çıban mıban kalmamıştır ve çıban devresi geçmiş, firengi eskimiştir. Annem, firengiye yakalandığını anlamıyacaktır. Babama gelince; o, çıban çıkarır çıkarmaz mahkemeye müracaat edecek ve mahkeme karı kocayı muayeneye yollıyacaktır, Muayenede, kadındaki hastalığın daha eski olduğu tabiî ortaya çıkacak... Beğendin mi?</p>
				<h2 class="h2baslik" id="calibre_toc_33">V</h2>
				<p class="normal">Plân usturuplu tertip olunmuştu: Aynen böyle oldu. Murtaza karısını boşadı ve kovdu.</p>
				<h2 class="h2baslik" id="calibre_toc_34">VI</h2>
				<p class="normal">MEKTUP</p>
				<p class="normal">Yıldızdan </p>
				<p class="normal">Meleğe</p>
				<p class="normal">... Birçok sabahlar, erkenden kalkıp yollara düşüyorum. Parklara, bahçelere gidiyorum. Bir köşede oturuyor, süslü; beyaz prostelâlı şvesterlerin çakıllı yollarda çocuk arabalarını gezdirişlerini seyrediyordum. Bazan birkaçı bir araya geliyor, arabaları yanyana dizip çene çalmağa dalıyorlardı. Ve, ben yavaşça yaklaşıp, şık dantelâlı örtüleri altında mışıl mışıl uyuyan, mini mini dişlerile beyaz patiklerinin ponponlarını koparmıya uğraşan bebeklere, yüreğim heyecanla şişe şişe, gözlerim yaşara yaşara bakıyordum. </p>
				<p class="normal">Damlara yan gelip bol güneşin altında tembel tembel gerinen, mırnavlaşan kediler gibi, bu şvesterler de kanepelere yaslanır, efendilerinin kapı aralıklarında kendilerini nasıl sıkıştırmaya uğraştıklarını, evin delikanlılarının gece yarılarında nasıl gizlice yatak odalarına girdiklerini; hanımlarının âşıklarile, şoförlerile kocalarını aldatışlarını anlatırlardı.</p>
				<p class="normal">Şvesterlerin hemen hepsi artık beni tanıyordu. Ben bir tarafta bebekleri sevip okşarken, işittirmemeye uğraşarak fısıldaşırlardı:</p>
				<p class="normal">— Ne tuhaf kadın! Bahse girişirim ki, çocuğu olmuyor.</p>
				<p class="normal">— Belki de kocası çocuk istemiyor, ne biliyoruz.</p>
				<p class="normal">— Onun da bir çocuğu olmalı ki, çocuk kahrının ne demek olduğunu öğrensin. Gece yarısında, kocasının koynunda âşıkının hayalile uğraşırken, viyak viyak bağırtıları verince, bakalım hoşuna gidecek mi?..</p>
				<p class="normal">— Kılığına bakılırsa çocuk kahrını tadacağa benzemiyor. Tutar bir şvester, eğlencesinden de kalmaz, balosuna gider. Bizimki öyle değil mi? Sabah uyanır uyanmaz, çocuğunu yanına götürürüz. Beş on dakika kollarında hoplatır, zıplatır; öper, koklar, işte o kadar... Sonra, hanımın atı hazırlanmıştır; binicilik klübüne yahut da poligona gidecektir... Akşam da öyle... Böyle anneliğe can kurban. Kahrını biz çekeriz, safasını hanımefendimiz sürer...</p>
				<p class="normal">Bu genç kadınların sızıldanışlarına hak veriyordum. Yabancı bir çocuk, elbet onlara ağır gelecekti. (Bu sözlerimden alınmıyacağını biliyorum. Çünkü sen Engine bir ikinci anne oldun artık... Onu benim kadar sevdiğine eminim...)</p>
				<p class="normal">Şık dantelâlı örtüleri altında mışıl mışıl uyuyan bebeklere bakarken, dalar giderdim. Kavuniçi üzerine yeşil dallı hamam peştemalile yaptığımız salıncağında Enginimin feldir feldir yüzüme bakışı beni ne kadar sevindirirdi! Ya, onun, uykularından uyanır uyanmaz beni karşısında bulunca gülüşü ve kollarını sallayışı öyle hoşuma giderdi ki!.. Süt annesinin geciktiği günler, kırmızı lâstik emziğini ıslatır, minnacık dudakları arasına sıkıştırırdım. Uyutmağa, oyalamağa uğraşırdım. Gözlerinin üzerine koyduğum tülbendi ellerile tutup sıyırışı ve iri siyah gözlerile yüzüme ısrarla bakışı, kaşlarını çatışı beni dertli ederdi. </p>
				<p class="normal">Biraz sonra, süt ana yetişirdi. Onu kucağına yatırırdı. Memesini ağzına verirdi. Yanaklarını şişirerek ufacık ellerile okşayıp sıkarak, şapırdata şapırdata meme emişine gözlerim yaşarmadan bakamazdım. </p>
				<p class="normal">Salıncağına yatırırdık. Ellerini çırparak tatlı tatlı gülerdi. Süt annesi ona ninniler söylerdi ve bazan:</p>
				<p class="normal">Tapşunu oğluma tapşunu</p>
				<p class="normal">Gel babası öp şunu</p>
				<p class="normal">Derdi. Osman, oturduğu yerden sevinçle doğrulur, salıncağa koşmak isterdi. Koluna girer, götürürdüm. Uzun uzun, koklaya koklaya öperdi. Küçük Engin, âdeta bir büyük adam gibi düşünür, babasının saçlarını görmiyen gözlerini okşardı. </p>
				<p class="normal">Çok geçmeden uyurdu. Biz karıkoca, pencere dibindeki sedirin birer köşesine çekilir, süt annesinin ninnilerini dinlerken, yarı uykuda, yarı uyanık düşüncelerimizle baş başa kalırdık.</p>
				<p class="normal">Küçük Engini hayalimde büyültürdüm. Arkasında siyah mektep göğüslüğü, elinde çantası ve sefertasile mekteplere gönderirdim. Büyük şenlik günlerinde, ellerinde kâğıt Japon fenerleri ve bayraklarla kolkola vererek geçit resimlerine giren küçüklerin arasına onu da sokardım. </p>
				<p class="normal">Nihayet, nihayet... en büyük mektepleri bitirtir, onu en yüksek makamlara geçirtirdim. Ona kızlar arardım. Kendi elimle evlendirirdim. Parlak düğün alayları tertip ederdim. Ve, kırmızı, mavi elbiseleri, sırma saçlarında iri fiyonklarile torunlarımın etrafımı çevirdiğini görür gibi olurdum.</p>
				<p class="normal">İhtimal ki, yüksek makam sahibi oğlum, bir ihtiyar kokot yahut da bir umumhane patronası olan annesini hatırlamak istemiyecekti. Evleneceği kızı kendi bulacaktı. Beni düğününe bile çağırmıyacaktı. Ve ben, onun evlendiği saatlerde, evimin en ıssız, en karanlık bir köşesine çekilecek, kısık kısık hıçkırarak düğün merasimini kafamda canlandırmağa uğraşacaktım. Torunlarıma, bir büyük anneleri olduğundan belki bahsetmiyeceklerdi bile... Ooh! Bu beni hiç üzmiyecekti. Varsın öyle olsun... Analık!</p>
				<p class="normal">Bazan da, hiç elimde olmadan beynimin içinde birtakım kara düşüncelerin kımıldadığını duyardım: Yetişkin oğlumu kendi ellerimle kara topraklara bırakırdım: Belki, sabah karanlıkları yollara düşecektim. Üzerlerinde hayvan otlıyan çitsiz, duvarsız mezarlıklarda büyük bir sabır ve tahammülle, oğlumun çukurunu kendim kazdıracaktım.</p>
				<p class="normal">Yaşıyan her insan için bu acıları tatmak mukadder değil mi? Kumaş fabrikasında tanıdığım Aliyeciğin göz nuru dökerek hazırladığı çeyizile süslü tabutunu omuzunda taşıyan, babası olmamış mıydı? Engin keşki doğmasaydı. Peki bu daha mı iyi? Şenlik ve bayram günlerinde kimi giydirip süsleyecektik? Kimi bağırlarımıza basacaktık? Bizim elimizi kim öpecekti?</p>
				<p class="normal">İhtiyar karı koca, tek başımıza, şenlik ve bayram günlerinde komşuları dolaşan giyim kuşam çocuklarının bir lâhza için de uğramalarını ve ellerimizi öpmelerini mi bekliyecektik? Kafeslerin, perdelerin aralarından yabancı çocukların yoluna mı bakacaktık?</p>
				<p class="normal">Bir gün, parkta, hiç ummadığım bir hâdiseyle karşılaştım: Süslü beyaz prostelâlı şvesterler, beni uzaktan seçer seçmez arabalarını, çakıllı yollarda tekerleklerini kırarcasına, sürerek kaçırdılar. Benim kokot olduğumu öğrenmişlerdi!..</p>
				<p class="normal">Evet... haklıydılar: Ben bir kokottum; ben bir orospuydum. Etimi para mukabilinde satmam bir suçtu. Amma, onların hanımefendileri, çifter çifter âşıklarile, şoförlerile kocalarını aldatabilirlerdi. </p>
				<p class="normal">Beni kötülüğe sürükliyen sebepleri nasıl anlatabilirdim? Ben anlatsam bile, anlamalarına imkân var mıydı?</p>
				<p class="normal">Şık dantelâlı örtüleri altında mışıl mışıl uyuyan, etraflarına feldir feldir bakan, mini mini dişlerile beyaz patiklerinin ponponlarını koparmağa uğraşan bebekleri bir daha göremedim.</p>
				<h2 class="h2baslik" id="calibre_toc_35">VII</h2>
				<p class="normal">MEKTUP</p>
				<p class="normal">Yıldızdan </p>
				<p class="normal">Meleğe</p>
				<p class="normal">... Odamın karşısındaki arsa çocukların oyun yeridir. Üç yaşından on ikisine kadar mahallenin bütün çocukları, yıkık duvarlarının dibinde ısırganlar bürümüş bu arsadan ayrılmazlar. Küçük kızlar, entarilerinin eteklerini uçurtarak; pantalonlarının önlerinden uçkurları sarkmış yalınayak oğlanlarla burada “karı-kocalık” oynarlar; kovalaşırlar; çoğu defa saç saça, baş başa dövüştükleri de olur.</p>
				<p class="normal">Tarak yüzü görmemiş kumral saçları, güneşe bakarken uzun kirpikleri arasına kısılan iri yeşil gözlerile onu burada tanıdım. Dört yaşında belki yoktu bile... Ayaklarına sivri topuklu, eski bir çift iskarpin geçirmişti. Müvazenesini güçlükle bulabiliyor, katılırcasına gülüyordu. Gayri ihtiyarî “Enginimin nişanlısı!” dedim içimden... Burnum sızladı; gözlerim yaşardı.</p>
				<p class="normal">Kapıya koştum, küçüğü yakaladım. Ağlamadı, kaçmadı. Annesinin eski iskarpinlerinde kaybolan yumuk yumuk ayaklarını sevdim; bacaklarını sıktım. Göğsüme bastırdım. Gülüyordu, fıkır fıkır gülüyordu.</p>
				<p class="normal">Sıcak, sabunlu sularla yüzünü gözünü sildim. Sık tarağı buldum, önüme oturttum, omuzlarına havlu attım. Karışık kumral saçları güçlükle açılıyor, taradıkça güzelleşiyordu. Onun yarım yarım konuşuşu da güzeldi. Sonradan öğrendim: Handan; dul bir çamaşırcı kadının kızıydı.</p>
				<p class="normal">Handana kendi elimle elbiseler diktim. Bir çift rugan patik aldım. Arsaya oyun oynamağa gelince, ilk işi pencerelerde beni aramak oluyordu. İnci dişlerini göstererek gülüyordu.</p>
				<p class="normal">Handanın oyun arkadaşı bir “köpek”ti! Mahallenin emektar “Karabaş”ı... Siyah, parlak tüyleri uzundu. Sıskalığını, çirkinliğini bu tüylerin altında gizliyebiliyordu. Onda bir asalet düşkünü hali vardı.</p>
				<p class="normal">Handanla alt alta, üst üste oynaşırdı. Küçüğün mavi taşlı küpelerini, kulaklarını, avuçlarını yalardı. Karabaş bütün çocuklarla arkadaştı, amma, onun Handana karşı dostluğu daha candandı. İhtiyar Karabaşta da, sanki evlât sevgisine susayış vardı. Belki vaktile bir sürü yavru emziriyordu. Ve, kimbilir, kulaklarını, tüylerini yaladığı bir gün, onu yavrularından ayırmışlardı belki...</p>
				<p class="normal">Soğuk, yağmurlu bir sonbahar akşamı, kapımızın çıngırağı uzun uzun ve durmadan çalındı. Küçük Handanı kucakta getirdiler. Sırılsıklamdı; baygındı.</p>
				<p class="normal">Tüyler ürpertici bir kaza olmuş. Nasıl, ne şekilde bilinmiyor, küçük Handan, dağlardan gelen sellerin, taşırdığı dereye yuvarlanmış... Görenler anlatıyor: Dere, öyle kudurmuş bir haldeymiş ki, hiç kimse, canını tehlikeye atarak küçüğü kurtarmak cesaretini kendinde görememiş. Handancık göz göre göre boğulup gidecekmiş. Onu toprak rengi suların taşkın akıntısından, bin bir güçlükle Karabaş kurtarabilmiş. Biz küçüğü ayıltmağa uğraşırken, ihtiyar köpeğin kapı önünde titriyerek, tutuk tutuk dolaşışının sebebini şimdi anlıyordum.</p>
				<p class="normal">Handanım çabuk iyileşti. Kendi elimle ördüğüm kırmızı hırkayı sırtına, beyaz bereyi başına geçiriyor, arsaya geliyordu. Önce, minnacık, yumuk elini pencereme sallıyor, inci dişlerini gösteriyordu.</p>
				<p class="normal">Onun candan dostu kayıptı. Saçlarını, kulaklarını, mavi taşlı küpelerini yalıyan, onunla alt alta üst üste boğuşan Karabaş, kazadan sonra, birdenbire sırra kadem basmıştı.</p>
				<p class="normal">Bir gün, çocuklar, pis bir mahzenin en dibinde iyi kalpli ihtiyar köpeğin ölüsünü buldular. </p>
				<p class="normal">Zavallı Karabaşın ölüsü de dirisi kadar neş’e verdi çocuklara... Alayla, uydurma tekbirler getirerek gömdüler. Küçük Handan bile al hırkası, beyaz beresile cenaze merasiminde bulundu; yumuk ellerini çırptı; inci dişlerini göstererek kahkahalarla güldü.</p>
				<p class="normal">Bir gece, düşkün kılıklı bir kadının beni görmek istediğini haber verdiler.</p>
				<p class="normal">Aşağıya indim. Buz gibi ayaz vardı. Taşlıkta sırılsıklam bir kadın duruyordu. Yağmur, ıslak başörtüsünden taşan saçlarını yanaklarına yapıştırmıştı.</p>
				<p class="normal">— Ben Handanın annesiyim!</p>
				<p class="normal">Dedi. Elinden sarkan küçük bohçayı o zaman fark edebildim. Telâşla haykırdım:</p>
				<p class="normal">— Ne oldu, ne var?</p>
				<p class="normal">Gözlerini önüne eğdi. Cevap vermedi. Onu, sürükler gibi salona götürdüm.</p>
				<p class="normal">— Ooh, anlat, kadınım... Küçüğe bir şey mi oldu?</p>
				<p class="normal">Başını silkeledi:</p>
				<p class="normal">— Hayır!</p>
				<p class="normal">Heyecandan titriyen ellerim, ıslak bohçayı güçlükle açabildi: Handan için, Enginimin nişanlısı için ördüğüm kırmızı hırka, beyaz bere, bir iki kat elbise ve bir çift rugan patik...</p>
				<p class="normal">Anlıyamıyordum. Handana bir şey olmadı; fakat, bu ne demek?</p>
				<p class="normal">— Kadınım, meraktan çatlıyacağım!</p>
				<p class="normal">Yağmur camlara vuruyordu. Ve ben titriyordum. Handanın annesi, kısık bir sesle, âdeta korka korka söylüyordu:</p>
				<p class="normal">Çocuğunun dile düşmüş bir kadın tarafından giydirilip kuşatılışını bütün akrabaları, bütün komşuları ayıplamışlardı.</p>
				<p class="normal">Dile düşmüş kadın... Bir kokot!</p>
				<p class="normal">Fakat... ben her şeyden önce bir anaydım.</p>
				<h2 class="h2baslik" id="calibre_toc_36">VIII</h2>
				<p class="normal">“.....” birliğinin toplantısında tanıştılar; bu gece için sözleştiler. Doktor Muhsinin apartmanında buluşacaklar ve geceyi gizli bir randevu evinde geçireceklerdi. </p>
				<p class="normal">Ferit, hoş delikanlı. Yıldız onu, biraz da, kambiyo şefi Ahmede benzetiyor. Tuhafı şu ki, o da Ahmed gibi:</p>
				<p class="normal">— Tanıdığım kadınların en güzelisin!</p>
				<p class="normal">Diyor ve Muhsin salondan ayrıldığı dakikada, sülük gibi boynuna, dudaklarına yapışıyor; emiyor emiyor.</p>
				<p class="normal">Dışarda dehşetli bir yağmur başladı. Şimşek çakıyor; gök gürlüyor.</p>
				<p class="normal">Yağmurun aralanmasını beklemek lâzım. Yahut da, sırılsıklam ıslanmayı göze almalı.</p>
				<p class="normal">Şimdi doktor Muhsin, radyo başında. Misafirlerini eğlendirmeğe uğraşıyor.</p>
				<p class="normal">Konuşuyorlar. Anlatan, doktor Muhsin. O, daima söylemek, söylediğini mutlak dinletmek ihtiyacında olan bir adam. Şöyle diyor:</p>
				<p class="normal">— Ne yazık ki avukat değilim. Ve, ne yazık ki, düşündüğümü dilediğim gibi söylemek hürriyetini veren bir kara cübbem yok!.. “X” mektebinde olan hâdiseyi duydunuz mu? Bir muallim ve dört talebesi, esrarengiz eller tarafından jurnal ediliyorlar. Mektebin (evet, mektebin!) kulislerinde sivil memurlar, müddeiumumîler cürmü meşhut tertibi için kafa patlatıyor. Ve, bir gecenin yarısında, muallim ile dört talebesi, komünistlik suçu ile sıcak yataklarından alınıyorlar; tevkif olunuyor ve mahkemeye veriliyorlar.</p>
				<p class="normal">Öyle bir memleket ki, mekteplerinde hafiyeler jurnal karalıyor; kulislerinde müddeiumumîler dolaşıyor... Hâdise bir mektepte geçmiştir. Mektebin sınırları içinde, mektebin inzibat meclisi elile tetkik olunmalıydı.</p>
				<p class="normal">Bu, bana mütareke yıllarında geçen bir vak’ayı hatırlatıyor. </p>
				<p class="normal">(Şabanın oğlu) hikâyesini bilir misiniz? Kuvayi Milliye mensuplarının kanlarını akıtmak için fetva verildiği günlerdeydi. (Osmanlı saltanatının göçüşünü biraz da psikolojikman tetkik etmek lâzım. Öyle bir saltanat ki, şeyhislâmı, bir fetva ile, ayni ırktan koca bir kütlenin kanlarını akıtmağı mubah kılıyor!) Sultanîlerden birinde, tarih hocasile bir talebesi derste çatıştılar. (Şabanın oğlu) Muallimine soruyordu:</p>
				<p class="normal">— Şeyhislâmın, ayni milletten bir kısım fertler hakkında böyle bir fetva vermesi doğru mudur?</p>
				<p class="normal">Tarih muallimi düşünüyor ve cevap veriyordu:</p>
				<p class="normal">— Tarih dersindeyiz. Tarih dersile politikayı ayırmak lâzımdır.</p>
				<p class="normal">Herhangi menbadan kuvvet ve cür’et almışa benziyen talebe hırçınlaşıyordu:</p>
				<p class="normal">— Tarihî bir hâdise karşısındayız. Talebesini tenvir etmek muallimin borcudur!</p>
				<p class="normal">Muallim de sinirleniyordu:</p>
				<p class="normal">— Yanılıyorsun, çocuğum... Tarih çevresi içine girebilecek hâdiseler, yarım asır evvelki hâdiselerdir. Günün vak’alarını tarihe mal etmek tereddî alâmetidir. Şeyhislâmın fetvası hakkındaki hükmü yarım asır sonra, tarih muallimi değil, müverrih verecektir.</p>
				<p class="normal">Ertesi gün, bir gazete başmakalesi, (Şabanın oğlu)ndan aldığı bir jurnalla, tarih hocasını (Kuvayi milliyeci) olarak tavsif ediyor ve talebeyi zehirlemekle suçlandırıyordu. Zamanın hükûmeti de zavallı muallimin tevkifine lüzum gösteriyordu!</p>
				<p class="normal">Bugünkü şu basit mektep hâdisesinde, hafiyecilik ve jurnalcılıkla karşı karşıyayız. Acıklıdır!</p>
				<p class="normal">— Alo, alo... Burası İstanbul radyosu Muhterem dinleyiciler!. Bu yıl İstanbul Üniversitesi her zamankinden daha fazla bir tehacüm karşısında kalmıştır. Hukuk ve tıp fakültelerine rağbet çoktur. Bu fakültelerde, talebe dersleri ayakta ve koridorlarda takip edebilmektedir.</p>
				<p class="normal">Ve, doktor Muhsin, acı acı gülerek söyleniyor:</p>
				<p class="normal">— Yok, artık bize de ekmek kalmadı. Yarım lira vizita için, en yüksek apartmanları bir solukta tırmanıyorum; tıknefesler gibi soluyorum. Dün elliden fazla mezun vermiyen Tıp Fakültesini bugün neredeyse beş yüz kişi bitirecek. Adım başına bir doktor... Günde yarım lirayı bulamıyanları, mesleğini değiştirenleri de unutmıyalım. Apartmanlı, otomobilli kodaman profesörleri gördükçe, gençlerin gözünü duman bürüyor. </p>
				<p class="normal">Vallahi</p>
				<p class="normal"> Doğrusunu isterseniz, ben yüksek tahsilin tahdidi taraflısıyım. Üniversitenin kapılarını kapıyalım. Bizim memlekette üniversite diplomasının, hâmilini hükûmet kapılarından içeri alan bir pasaporttan farkı yok. Zaten bizim delikanlıya göre kültür ikinci plândadır. Onca Üniversite tahsilinin en büyük gayesi, bir hükûmet müessesesine kapağı atabilmektir.</p>
				<p class="normal">Ben, Anadolu kasabalarını, oğullarını okutup adam etmiş fakat onlar tarafından acı bir şekilde ihmale uğramış analara babalara benzetirim. Yüksek tahsil, bizim zavallı kasabacıklarımızın delikanlılarını ayartan, onları memleketlerini bırakmağa, büyük şehirlerde yerleşmeğe, doğdukları, büyüdükleri yerleri unutmağa mecbur eden bir aşiftedir sanki...</p>
				<p class="normal">Kasabalarımızın hemen hepsinde de, en mes’uliyetli memleket işleri başında kara cahil, yarı okumuş insanlar görürüz. Öyle insanlar ki, fötrlerinin, melonlarının altında gizlemeğe uğraştıkları köhne kafalarında büyük Türk inkılâbı henüz tamamile yerleşmemiştir: Kör taassup ve softalıkla mütemadi bir çarpışma halindedir. Bu yüzdendir ki, oralarda bugün bile müthiş bir despotizm havası esiyor. “Eşraf”ın, “Ağa”nın, “Mütegallibe”nin köylüye tazyiki olanca hızile devam ediyor. </p>
				<p class="normal">Memleket gençlerini sıkıca bir eleyelim. Kalbur üstünde kalanları, lüzumlu ve ihtiyaç nisbetinde, üniversitemiz için ayrılan tahsisatla medenî dünyanın en ileri tahsil müesseselerine yollıyalım. Diğerlerini mesleki orta tahsillilerle kasabacıklarına bağlıyalım.</p>
				<p class="normal">Bugünkü üniversitemizin, söz aramızda, Babil kulesinden farkı yok. Her milletten profesörleri bir araya devşirdik. Ayda yüzlerce lira vererek sıkı fıkı mukavelelerle kendimize bağladık. Birkaç dil üzerinden konuşan bu üstad profesörler, bizim dil bilmez delikanlıcıklarımızın dört açılan kulakları karşısında bir çoban kavalından farklı mı sanki?!</p>
				<p class="normal">Ferit, gülerek Muhsinin sözünü kesiyor:</p>
				<p class="normal">— Mugalâta yapma, azizim... Gençliğe de iftira etme... Senin şikâyetinin esası, fazla kazanamamak... Amma, haksızsın dostum. Anadolunun birçok yerinde sıtmalı adam, şifayı, ne olduğu belirsiz bir evliyanın yeşil parmaklığına paçavra bağlamakta arıyor. Veremlinin tedavisini yapan bir “Mütetabbip”dir. Kuduz köpeğin dişlediği çocuk doktora değil, üfürükçüye götürülüyor ve “parpulatılıyor!” Türlü hatıra gelmez kocakarı ilâçlarile her gün yüzlerce vatandaşımızı ahrete yolcu ediyoruz. Ve, zatıâliniz, ve sizin gibiler, hükûmet merkezinde on kilometre ayrılsanız, denizden çıkmış balığa dönüyorsunuz. Elli kuruşluk vizita için en yüksek apartmanları tırmanıyorsunuz. Merkezde, büyük şehirlerde bir memuriyet için Sıhhat Vekâletinin merdivenlerini aşındırıyorsunuz.</p>
				<p class="normal">Radyo spikeri yeni bir havadis veriyor:</p>
				<p class="normal">Doğu genel ispekterimiz Tahsin Uzerin dünkü beyanatında bilhassa enteresan olan taraf şudur: İki milyon nüfuslu doğu vilâyetlerimizde topu topu 69 doktor vardır. İstanbulun 140 bin nüfuslu Beyoğlu kazasında ise tam BİN doktor kayıtlıdır!</p>
				<p class="normal">Muhsin sustu. Iskalayı çevirdi: Budapeşte istasyonunun meşhur Zigan orkestrasında kıvrak bir hava... Fakat, ah bu parazit! Gök öyle elektrikli ki...</p>
				<p class="normal">Yürüyorlar.</p>
				<p class="normal">Yağmur dindi. Gök hâlâ homurdanıyor. Ferit, kuvvetli kollarile, genç kadını adetâ uçuruyor. Bozuk kaldırımların birikintilerine dalıp çıktıkça haykırışıyorlar. </p>
				<p class="normal">Delikanlı, Doktor Muhsinden bahsediyor:</p>
				<p class="normal">— Oportünist bir adam –diyor– Bakarsın bir gün müthiş bir komünisttir. Sanırsın ki Stalinin can ciğer dostu... Ertesi gün, birdenbire, komünist düşmanı kesiliverir. Sosyalistleri, komünistleri hayal peşinde koşan insanlar telâkki eder. Sovyet Rusyanın rejimini baltalar ve der ki: “Adına insan denilen egoist mahlûk, nasıl olur da kendinden sonraki nesil için sıkıntılı bir hayata katlanabilir?” Bazı gün faşizme meyleder.</p>
				<p class="normal">Komünizm ve faşizm... Dikkat ediyor musun, kedi ile köpek kadar birbirine düşman, birbirinin zıddı iki mezhep. Bir tarafta, harbi, insan azmini en son hadde çıkardığı için pek necip bulan faşizm; ötede, sulh taraftarı komünistlik... Bütün insanların birbirile kucaklaşmasını düşünen komünizm; yabancı bir milletin gözüne düşman gibi bakan faşizm... Emperyalist faşizm karşısında, emperyalizmi yerin dibine batıran komünistlik... Dine hürmet gösteren faşizm, dinsiz komünizm...</p>
				<p class="normal">Hulâsai oportünist... Allâk, dönek... Kara görüşlü bir adam... kafası ezilecek bir herif...</p>
				<p class="normal">Solda, başında kırmızı lâmba yanan bir sokak geçtiler. Yıldız titredi: Elleri arkasında dolaşan iri boylu devriyeler, bu karanlık sokağa bir hapishane manzarası veriyor. Sokak başında nokta bekliyen polisin, hapishane kulelerinde dolu tüfenklerini omuzlarına yerleştirerek, gözlerini damlara, çatılara dikmiş jandarmalardan farkı yok. Buranın mahpusları etlerini satarak geçiniyorlar. Hapisaneninkiler, fildişi, tarak, boncuk yılan, kadife terlik yaparak...</p>
				<p class="normal">Yıldız da, bir gün böyle bir sokağın içine karışacak, küf kokulu binaların demir kafesli pencereleri sıkı fıkı örülmüş odalarında, bir mahpus çaresizliğile, bir lokma ve bir hırka uğruna, sarhoş, salyalı, yarı deli hovardaları üzerine çekecekti.</p>
				<p class="normal">Ferit, konuşuyordu:</p>
				<p class="normal">— Kerhane sokakları kanalizasyon gibidir. Yıldız... Belki kaba bir benzetiş, fakat böyle. İstanbulda da, Ankarada da, memleketin herhangi bir şehrinde de bu sokakların görünüşü birdir; Kurumak bilmez, çamurlu, eciş bücüş kaldırımları, kapı önlerine bırakılan tıka basa dolu çöp tenekelerile, kerhane sokakları, gerçekten bir kanalizasyon kadar tiksindiricidir. </p>
				<p class="normal">Bu, üzerinde yeşil sırtlı bin bir sinek uçuşan çöp tenekelerinin biraz gerilerinde, iskelet suratlarının sarılığını kat kat makyaj altında gizlemeğe uğraşan kadınlar görülür: Cam bileziklerle süslü kolları omuz başlarına kadar çıplaktır. Kapı diplerine, taş merdivenlere çömelerek, dar eteklerini diz kapaklarına kadar sıyırıp bacaklarını açarlar. Onlar, bu hallerile, mallarını işportaya döken çığırtkan birer “Mahmutpaşa” satıcısına pek benzer. Çamurlu kaldırımlarda seke seke, kaykıla kaykıla dolaşan sarhoş zamparaları “cicim”li, “yavrum”lu kelimeler, davetkâr bakışlar ve el işaretlerile kendilerine çekmeğe uğraşırlar. Karısından başka kadın yüzü görmiyen ve böyle yüzlerce aşifte ortasına düşen taşralıları şaşkına döndürürler. Bir sürü açık kapıdan ve açık kucaktan birini seçmekte tereddüde düşen dışarıklılar arasında genç –çocuk denecek kadar genç– mektepliler de vardır: Görülmek, tanınmak korkusu içinde alı al, moru mor ve utangaçtırlar. Gözleri yerde, çapraşık fakat hızlı adımlarla yürürler. Rastgele bir kapının merdivenlerini tırmanır, heyecan ve yürek çarpıntılarile rastgele bir kadının peşine takılırlar.</p>
				<p class="normal">Kerhane sokakları bir kanalizasyon gibidir, dedim, Yıldız... Ana lâğımı olmıyan bir şehir düşünebilir miyiz? Hayır, değil mi? İstersen, düşünelim: Öyle bir şehir ki, her ev lâğımını kendi kazıyor ve öyle bir şehir ki, her gün bir sokağında birkaç lâğım birden patlıyor, etrafa hastalık mikrobu saçıyor... Kerhane sokaklarını kapıyalım; iyi... Umumhane kapılarına kilit vuralım; alâ... Fakat, kanalizasyonu ortadan kaldırmış olacağız. Kontrolü güç, fenni olmıyan binlerce lâğım gibi, şehrin her sokağına bir kötü ev sokulacak. Namuslu aile kızlarının yüzünü gözünü açacağız. Namuslu aile kadınlarını baştan çıkaracağız. Namuslu aile babalarının ahlâkını ifsad edeceğiz. Zehirli hastalıkların dalbudak salmasına meydan vereceğiz. </p>
				<p class="normal">Fuhuşun önüne geçmek imkânsız bir şeydir. Fuhuşa mâni olmayı düşünmek te budalaca bir düşünüştür. Bugünün adamı, tek başına bile karnını doyurmaktan acizdir. Arkasına bir de “kadın” kabağını bağlıyamaz. İyi amma, cinsî ihtiyaçlarının tatmini lâzımdır. Komşusunun karısını mı kandırsın? Dostunun kızına mı sarkıntılık etsin? Dikkat ediyor musun? Fuhuş, yalnız erkeğin fizyolojisini tatmin emekle kalmıyor, namuslu aile kadınlarını, namuslu aile kızlarını da korumuş oluyor.</p>
				<p class="normal">Yıldız, onun bu garip mantığına şaşıyordu.</p>
				<p class="normal">Birinci plânda: Egoist bir düşünüş!</p>
				<p class="normal">İkinci plânda: Tuhaf bir mantalite. Burjuva cemiyeti, zavallı orospucuktan “kurtarıcılık” payesini esirgemiyerek ona ideal bir mevki de veriyor!</p>
				<p class="normal">Yürüyorlar.</p>
				<p class="normal">Gök homurdanıyor.</p>
				<p class="normal">Yüz, belki yüz elli metre geriden adım adım, korkarak, gizlenerek ilerliyen bir insan karaltısı:</p>
				<p class="normal">Duruyorlar; o da duruyor.</p>
				<p class="normal">Yürüyorlar; o da yürüyor.</p>
				<p class="normal">Kimdir? Kimi kovalıyor? Kadının mı, yoksa erkeğin mi düşmanıdır?</p>
				<p class="normal">Karanlık, dar bir sokakta, demir bir kapının önünde durdular. </p>
				<p class="normal">İnsan karaltısı hızlı hızlı uzaklaştı.</p>
				<p class="normal">.........................</p>
				<p class="normal">Saatlerdenberi bir küllü mangal başında avuçlarını kızartan, miskin miskin uyuklayan sivil ahlâk zabıtası memurları, kamselelerini sırtlarına geçirdiler. Şişman komiser, melon şapkasını, siyah muşambasını kukuletasına gizledi.</p>
				<p class="normal">Yağmur şakırdıyor.</p>
				<h2 class="h2baslik" id="calibre_toc_37">IX</h2>
				<p class="normal">Yağmur şakırdıyor.</p>
				<p class="normal">Damlara yığılan seller, oluklara sığamıyor artık. Sular, buğulu camların üzerinden dereler gibi akıyor. Ne elektrikli bir hava! Şimşek dört bir taraftan çakıyor. Gök, yüksekten alçağa inen gürültülerle, uzun uzun homurdanıyor.</p>
				<p class="normal">Yıldız, terden ıslanan saçlarını avuçlarile kurulamağa uğraştı. Konuşmağa başladı:</p>
				<p class="normal">— Umumhanelerin kapısına kilit vurursak, zehirli hastalıkların yayılmasına sebep oluruz, diyorsunuz. Fuhuşu kontrol altına almakla hastalığın önüne geçildiğine kanisiniz demek.</p>
				<p class="normal">— Şüphesiz, Yıldız... Benim kanalizasyona benzettiğim sokakların kadınları polisin daimî mürakabesi altındadır. Hepsinin ellerinde vesikaları vardır. Polis listelerinde, dispanser defterlerinde adları yazılıdır. Her kadın, haftanın muayyen iki gününde dispansere gitmeğe mecburdur. Hasta olanlar fuhuştan men edilir. </p>
				<p class="normal">Yıldız düşünüyordu. </p>
				<p class="normal">İşde apaçık bir tarafgirlik vardı; fuhuşu kontrol altına alan ve kadını cebri muayenelere tabi tutan devlet yalnız erkeği düşünmektedir. Devletin görüşüne göre, fuhuş bir ticaret işidir. Fahişe, vuslat pazarında ticaret yapan “esnaf”, erek “müşteri”dir. Ticaret hayatında müşterinin aldatılmaması için esnafı kontrole tabi tutan devlet, esnafın da hukukunu düşünür. Esnafa kalp para sürmeğe kalkışan müşterinin yakasına yapışır. Orospu, mademki etini satan bir esnaftır; kanında taşıdığı hastalık mikrobunu aşılayan zamparanın ona kalp para süren kalpazandan ne farkı var? “Fuhuş müşterisini” koruyan devlet “fuhuş esnafını” niçin korumamalı?</p>
				<p class="normal">— Orospunun eline tutuşturduğunuz “vesika” onun alnına vurulmuş silinmez bir kara damgadır, değil mi Ferit bey? </p>
				<p class="normal">— Niçin silinemez damga oluyor?</p>
				<p class="normal">— Böyle bir vesikalı kadın için kurtuluş yolu tamamen kapanmamıştır demek...</p>
				<p class="normal">— Evet. </p>
				<p class="normal">— Tesadüfen karşısına çıkacak yüksek kalpli bir erkek, bu zavallı kadını düştüğü “kanalizasyon”dan çekip çıkarmak isterse...</p>
				<p class="normal">— Mümkündür, Yıldız... Her yerde fuhuşla mücadele komisyonları vardır. Kadın oraya müracaat eder. Erkek de mahallin en büyük resmî makamına istidayla başvurarak vaziyeti anlatır. Polis, erkek hakkında, muhitinde tahkikat açar. </p>
				<p class="normal">— Erkek hakkında tahkikat mı?</p>
				<p class="normal">— Değil mi ya?</p>
				<p class="normal">— Peki, bu tahkikat, muhitinde şerefi ve namusile tanınmış erkeğin haysiyetini kıracak bir sürü dedikodulara yol açmış olmaz mı?</p>
				<p class="normal">— Bu fedakârlığı gözüne almıştır elbet...</p>
				<p class="normal">Yıldız başını salladı:</p>
				<p class="normal">— Erkek istediği kadar fedakâr olsun –dedi– neye yarar? Kadın bu muhitte de alnındaki ayni kara damgayı taşıyacaktır. Onu mıntıka polisi de, halk da orospu diye tanıyacaktır. O, burada da orospunun gördüğü nefreti ve hakareti görecektir.</p>
				<p class="normal">Göz kamaştıran bir şimşek ve müthiş bir gök gürültüsü, Yıldız’ın sözünü kesti. Genç kadın, erkeğin beline dolandı. </p>
				<p class="normal">— Korktun mu Yıldız?</p>
				<p class="normal">— Çok, hem pek çok...</p>
				<p class="normal">Delikanlı, onun dağınık saçlı başını göğsüne sakladı. </p>
				<p class="normal">— Amma da korkaksın Yıldız...</p>
				<p class="normal">— Gök gürültüsünden, şimşekten korkarım. Ferit bey... Küçüktenberi... Çocukken amcamın kıziyle böyle havalarda sokulacak delik arardık. Çoğu defa dolapların içine girerdik; gözlerimizi, kulaklarımızı tıkardık. Saatlerce ter içinde bunalırdık. Bu dolaplarda korkuyla birbirimize sarılarak uyuyakaldığımız da olurdu.</p>
				<p class="normal">Sustular. Göğün uzayıp giden homurtularını dinliyorlar.</p>
				<p class="normal">Genç kadın, münevver zamparanın bir kanalizasyona benzettiği sokakları gözlerinin önüne getiriyor. Ve, muhayyilesi işliyor:</p>
				<p class="normal">Fedakâr, yüksek kalpli bir erkek, zavallı bir orospucuğu düştüğü ciyfeden çekip çıkarmak istiyor. Kadın bir taraftan, erkek bir taraftan öteye beriye seğirtiyorlar. Yeşil örtülü geniş masaların etrafında yaşını başını almış, göbekli komisyon âzaları, birer ihtiyar dağ vurdum duymazlığile uyukluyorlar. Gene, gözlerinin önünde, kolları, yakaları, serpuşu kırmızı şeritlerle süslü bir polis, ufalıyor ufalıyor, kaplumbağalaşıyor. Renk renk pullar taşıyan, sağı solu renk renk mürekkeplerle “derkenar”lanmış istidaları yükleniyor, bir kaplumbağa sür’atile, sokak sokak, kapı kapı dolaşıyor. </p>
				<p class="normal">Evlerde hararetli meclisler kuruluyor. Fedakâr erkeğin aleyhinde hükümler veriliyor. Mahalle kahvesinde âdeta bir küçük miting aktediliyor. Ve, ne şapkaya, ne de fese benzeyen külâhlarını kulaklarına kadar bastırmış softaların dişsiz ağızları etrafa buram buram zehir saçıyor. </p>
				<p class="normal">Evet... evet... Vesikalı kadın, bu cemiyetin içinde, en sıkı talimatnamelerin bir Seddiçin korkunçluğile etrafını kuşattığı “haraç” vermeğe mahkûm bir esir gibidir. Sanırsınız ki, pazara çıkardığı dişiliğinin gelirinden bir kısmını “kazanç vergisi” diye elinden alan devlet, orospuyu –bu küçük vergi membaını– kaçırmamak kaygısındadır.</p>
				<p class="normal">Vesikalı orospu için, namuslu bir evin kadını olmak erişilmez bir seraptır.</p>
				<p class="normal">— Kapı mı vuruluyor?</p>
				<p class="normal">— Duymuyorum.</p>
				<p class="normal">Yorganı sıyırdılar; kulak kesildiler. Yağmur, aynı hızda şakırdıyor. Gök, üzerinde yüklü araba koşturulan tahta bir köprü gibi boğuk sesler veriyor.</p>
				<p class="normal">— Duymuyorum, Yıldız...</p>
				<p class="normal">— Amma, ben duyuyorum. Dikkat ediniz...</p>
				<p class="normal">Bir dakika sonra, en alt kattaki taş antreyi dolduran ayak tokurtularile doğruldular. Delikanlı yataktan fırlayarak giyinmeğe başladı. Yıldız, dişleri birbirine çarparcasına titriyordu.</p>
				<p class="normal">— Ne oluyor?</p>
				<p class="normal">— Ne olabilir?</p>
				<p class="normal">Ferit, kayıtsızca omuz silkiyordu:</p>
				<p class="normal">— Şimdi anlıyacağız elbet...</p>
				<p class="normal">Eski merdivenler, öfkeli ayakların altında, üzerine basılan köpek yavruları gibi acayip sesler çıkararak gıcırdıyor. Kalın homurtulara karışan ev sahibinin yalvaran sesini neden sonra fark edebildiler. </p>
				<p class="normal">Homurtular, ayak tokurtuları her katta bir lâhza duruyor, kilitler harekete geliyor, kapı kanatları gıcırdıyarak açılıyordu. Delikanlı şimdi daha çabuk giyiniyor, küfrediyordu.</p>
				<p class="normal">— Basıldık!</p>
				<p class="normal">Diyordu. Yıldız, bu yeni ve bilmediği korku karşısında, gök gürültüsünü, şimşeği unutmuştu. Yataktan çıkamıyor, giyinmeği ve saklanmayı düşünemiyordu. Gittikçe artan bir heyecanla ürpererek, ayak seslerinin, bulundukları kata çıkmasını bekliyordu. Nihayet... işte kapı vuruldu:</p>
				<p class="normal">— Kimsiniz?</p>
				<p class="normal">Dik, âmirane sesler birbirine karıştı:</p>
				<p class="normal">— Açınız!</p>
				<p class="normal">— Zabıta memuruyuz!</p>
				<p class="normal">— Kanun namına, açınız!</p>
				<p class="normal">Delikanlı, çırılçıplak vücudünü ipekli yorganın kıvrımlarında gizlemeğe uğraşan Yıldıza baktı. Genç kadın ağlıyordu.</p>
				<p class="normal">Omuz silkti: ve... kapının sürgüsünü çekti.</p>
				<p class="normal">Homurtuların ve ayak tokurtularının sahipleri, sucuk gibi kamselerinin ve pantolonlarının taşıdığı yağmur, çamur, rutubet kokusile bir anda odaya doldular. </p>
				<p class="normal">Dört kişiydiler. En önde, siyah muşambasının uzun kukuletasını arkaya devirmiş, melon şapkalı, şişman adam duruyordu. Bıyıklarının tellerinden süzülen yağmuru avuçlarına içiriyordu. Bu, sivil komiserdi. Bir dakika, delikanlile bakıştılar. Sivil komiser, bu dik boylu adamın bakışlarından çabuk yıldı. Gözlerini kaçırdı:</p>
				<p class="normal">— Mazur görünüz!</p>
				<p class="normal">Dedi. Tatlılaştırmağa uğraştığı sesi boğuktu.</p>
				<p class="normal">— Mazur görünüz –diye tekrarladı– bizimle beraber merkeze kadar geleceksiniz...</p>
				<p class="normal">Ellerini arkasında bağladı. Ağır, âhenkli adımlarla ve her attığı adımda odanın temiz muşambasına kirli şekiller çizerek dolaştı. Siyah kunduraları, yağmurun ve birikintilerin içirdiği suyla bir o kadar batallaşmıştı; denizde şişmiş kara köpek leşlerine dönmüştü.</p>
				<p class="normal">Delikanlı, bir aşağı bir yukarı dolaşan pos bıyıklı komiserin yanına yaklaştı. Onu kenara çekti.</p>
				<p class="normal">Yıldız, ne konuştuklarını duymuyordu. Fakat, şişko memurun kıçının üzerinde kayıtsızca kenetlediği ellerini gevşetip aşağıya sarkıttığını görüyordu. Sonra, denizde şişmiş bir köpek leşine benziyen kara kunduraların topukları da birbirile birleşti. Ve, sivil komiser, münevver zamparanın önünde, melonunu çıkararak, ağzını kulaklarına kadar ayırarak hürmetle eğildi. </p>
				<p class="normal">Yıldız, artık ağlamıyordu. Şaşkın ve dalgın, bakıyor, düşünüyordu.</p>
				<p class="normal">Delikanlı, pardesüsünü koluna aldı. Sivil komiser, sıkılmak için kendine uzanmış eli az kalsın öpecekti:</p>
				<p class="normal">— Devletle beyefendimiz!</p>
				<p class="normal">Kapıda duran üç memur, hürmetle gerilediler ve ıslak topuklarını birbirine vurarak, ellerini ıslak fötrlerinin kenarlarına götürerek askerce selâm çaktılar. Delikanlı, yarım saat önce zevkle, aşkla kucakladığı kadına bakmadı bile...</p>
				<p class="normal">Yıldız, çıplak vücudünü gizlemeğe uğraştığı ipek yorganın kıvrımlarını didikledi; kısık iç çekişlerle, göz yaşlarını içine akıtarak ağladı.</p>
				<p class="normal">O giyinirken, sivil komiser ıslak kunduralarının ucunda yaylanıyordu. Kocaman ellerini, aynı kayıtsız eda ile, kıçının üzerinde kenetlemişti. Ağzı kulaklarına varıyordu:</p>
				<p class="normal">— Şaştım bu işe –diye, hepsinin de işitebileceği bir sesle söyleniyordu– şaştım bu tesadüfe doğrusu... Kim derdi ki burada onunla karşılaşacağız?! Sosyal Yardım Vekâletinin en mümtaz bu âmiri bu gece bana minnettar kaldı. –Üç memurunun yanına sokuldu– Kim, biliyor musunuz? (Fıs fıs fıs fıs). Anladınız mı? İşimiz iş değil mi? Hahhahhayy... Düşünün ki vekilin sağ kolu mesafesindedir. İkinci komiserliğe yükselmezsem bıyıklarımı keserim be!</p>
				<p class="normal">— Bıyıklarımı keserim!</p>
				<p class="normal">Derken, iri avuçlarile, koparacakmış gibi bıyıklarına asılıyor, katıla katıla gülüyordu.</p>
				<p class="normal">Yıldız polis merkezinin soğuk, karanlık odalarından birinde sabahı etti. Ve, çalışma saati başlayınca, bir memur yanında kapalı bir otomobille, zührevi hastalıklar dispanserine sevkedildi. </p>
				<h2 class="h2baslik" id="calibre_toc_38">X</h2>
				<p class="normal">Bir kule kadar yüksek “zührevi hastalıklar dispanseri”ne dik taş merdivenlerden tırmanılır. Dispanser, renk renk tuvaletli Türk, Ermeni, Rum, Yahudi kadınlarile gerçekten de bir Babil kulesidir. </p>
				<p class="normal">Yağmurlu bir sabahtı. Önde Yıldız, arkada eli çantalı polis memuru, taş merdivenleri çıktılar. Uzun boylu, beyaz gömlekli bir kâtip, dar sofanın bir tarafında, içinden gürültülü konuşmalar taşan oda kapısını açtı:</p>
				<p class="normal">— Bekleyiniz!</p>
				<p class="normal">Dedi. Yıldız, üzerine çevrilen kırk çift kadın gözü önünde şaşaladı. Adımlarını şaşırdı. Duvar kenarlarına, odanın ortasına konmuş tahta kanepeler baştanbaşa doluydu.</p>
				<p class="normal">— Buraya gelin; küçük hanım, buraya...</p>
				<p class="normal">Kıvırcık siyah saçları omuzlarına inen çıtır pıtır bir kız, Yıldızın yardımına koştu. Ona, oturduğu kanepenin bir tarafında yer buldu.</p>
				<p class="normal">Sigara dumanile dolan bu ufak odanın garip bir kokusu vardı. Pudra, esans, sigara, ter kokuları burada birleşmişlerdi. Yarı dekolte kadınlardan bazıları kaba kaba şakalaşarak kucaklaşıyor, öpüşüyordu. Bir kısmı sakindi; dalgın dalgın düşünerek yün blûz örüyorlardı. Baş başa verip dertleşenler de vardı.</p>
				<p class="normal">Ona yer veren Rum kızının bozuk Türkçesi de kendi kadar sevimliydi.</p>
				<p class="normal">— Senin adın ne küçük hanım?</p>
				<p class="normal">— Yıldız.</p>
				<p class="normal">— Ah vire, senin kadar güzel, senin kadar şeker isim bu... Bana “Fifi” çağırırlar...</p>
				<p class="normal">— Madmazel Fifi?</p>
				<p class="normal">— Evet.</p>
				<p class="normal">Muayene saati o kadar uzadı ki, Yıldızla bu on altısını doldurmamış dilber Rum kızı, kırk yıllık iki dost gibi canciğer oldular.</p>
				<p class="normal">— Fifi, yok mu senin kimsen?</p>
				<p class="normal">— Benim Allahım var...</p>
				<p class="normal">— Allahımız var amma, onun da ne sana ne bana hayrı var, Fifi...</p>
				<p class="normal">Rum kızı önce bir şey anlamadı. Kahverengi gözlerini kırpa kırpa düşündü. Başını silkeledi. Ve, birdenbire ıstavroz çıkardı.</p>
				<p class="normal">Bu zümrüt kakmalı küçük altın ıstavroz, Fifiye anasının yadigârıydı.</p>
				<p class="normal">“Fethiye”de oturuyorlardı. O bir balıkçının kızıydı. İri yarı bir adamdı bu... Barba Todoriyi Fethiyenin civar halkı bile tanırdı. Bombayla balık avında onun üstüne çıkacak yoktu. Fifi on yaşındaydı o zamanlar... Babası, büyük balıkçı kayığının başında bir gemi sereni gibi dimdik durarak limanda balık kollarken, Fifi deniz kıyısında, ufak yelkenlisini yüzdürürdü; istiridyeleri, sülinaları, yosunlu taşların arasından huhulitaları toplamakla eğlenirdi. Onun en çok tuhafına giden civatozlardı... Bu ne garip bir hayvandı! Kabuğile ateşin üzerine oturunca kıpkırmızı bir dil çıkardı.</p>
				<p class="normal">Babasının bombayı ateşleyişi ve savuruşu öyle hoşuna giderdi ki! Bombanın fitili ateşlenir ateşlenmez o gözlerini yumar, kulaklarını tıkardı; heyecan içinde, müthiş patlamayı beklerdi. (Bu heyecanlı bekleyiş dakikalarında elinden makarayı düşürdüğü ve küçük kotrasını pupa yelken kaçırdığı çok olmuştu.) Bomba patladıktan biraz sonra, denizin üstü balık kesilirdi; ve Barba Todori, bu sersemleşmiş yüzlerce balığı toplamakta güçlük çekerdi.</p>
				<p class="normal">Gene böyle bir gündü. O, kıyıda yelkenlisini yüzdürüyordu. Babası, elinde tuttuğu bombanın fitilini tutuşturmak üzereydi. Fifi, gözlerini, kulaklarını tıkamıştı. Ve çok geçmemişti. Bomba birdenbire hiçbir vakit duymadığı bir gürültüyle patlamıştı: Her zaman pırnakıl balık kesilen denizin üzerinde bir tek balık yoktu. İşin garibi, kayığın başında bir gemi sereni gibi duran babasını da görememişti. Hıristuyena yortusuna rastlıyordu. Ve Fifi, o yıl, akranları gibi, yanları yırtmaçlı elbiseleri, siyah şapkaları ve ellerinde panaiyalar, mumlarla kapı kapı dolaşan zangoçların peşi sıra sürüklenememiş, kilisenin iane sandığı için para toplıyamamıştı. </p>
				<p class="normal">— İşte o gün bugün balık yiyemedim Yıldız hanım...</p>
				<p class="normal">Ve... anlatıyordu.</p>
				<p class="normal">Büyük paskalya yortularının haftasındaydı. Evreos’un yakıldığı durgun, yıldızlı bir gece... Etrafı defne dallarile süslü “Tahtırevan”a Evreosu (yahudinin resmini) oturtarak sokak sokak dolaşan kalabalığın arasına o da katılmıştı. Anası ağır hastaydı ve evde yatıyordu. Fifiyi elinden tutarak gezdiren, ihtiyar bir komşu kadındı. Evreos’u saatlerce dolaştırdıktan sonra şehrin büyük meydanına getirmişler, üzerine, etrafına ot ve saman yığmışlardı. Lâternalar durmadan çalıyordu. Oyunlar oynanıyor, horalar tepiliyor, büyük meydan neşeli bir bağrış çağrışla inliyordu. Ot ve saman yığınları ateşe verilip te Evros’un alevleri gökyüzüne kol uzatınca, bir çığlıktır kopmuştu:</p>
				<p class="normal">— O Evreos keyete! </p>
				<p class="normal">Ortalık kalkıp kopuyordu. Uzak yakın sesler ayni şeyi haykırıyordu:</p>
				<p class="normal">— O Evreos keyete!</p>
				<p class="normal">O gece, Fifi de, mini mini avuçlariler Evreosun küllerinden cebine doldurmuş, anısına götürmüştü.</p>
				<p class="normal">— Fifinin, hoplatıcı lâternalar önünde saçaklı başını sağa sola sallıyarak, güzel dudaklarını şekilden şekile sokarak türküler söylediği, gülüp oynadığı saatlerde, ana gözlerini kapamış bulunuyordu.</p>
				<p class="normal">Anasını gömdükleri gün, orta yaşlı bir balıkçı elinden tutmuş onu evine götürmüştü. Bu adam, uzaktan hısımlarıydı. </p>
				<p class="normal">O gece, Meryem ana kandilinin önünde, başını göğsüne eğmiş, için için ağlıyarak dualar okumuştu. </p>
				<p class="normal">“–Anapafson teemu tinpshi tis dulisu!”</p>
				<p class="normal">Diye, yalvarmıştı. Anasının kendi elile boynuna geçirdiği bu zümrüt kakmalı altın ıstavrozu ve anasının resmini bağrına basmış, orta yaşlı balıkçının koynuna girmişti.</p>
				<p class="normal">Daha on yaşındaydı; küçücük bir çocuktu.</p>
				<p class="normal">Gece rüyasında, babası bombayla balık avlıyor, ve o, sahilde küçük kotrasını yüzdürüyordu; istiridye kabuğu topluyordu.</p>
				<p class="normal">Birdenbire nefesi tıkanır gibi olmuş, korkuyla gözlerini açmıştı. Üzerindeki ağırlık, orta yaşlı balıkçıdan başkası değildi. Kıllı, kocaman ellerinden biriyle ağzını kapatıyor, ötekile entarisini parçalıyordu. Hayvanlar gibi soluyordu. </p>
				<p class="normal">Daha on yaşındaydı; küçücük bir çocuktu.</p>
				<p class="normal">— Sonra, nasıl düştün bu hayata, Fifi?</p>
				<p class="normal">— Oldu bir is; oldu bir is...</p>
				<p class="normal">Ve... anlatıyordu.</p>
				<p class="normal">Onu İstanbula yollamışlardı. Gene bir akrabanın yanında oturuyordu. On üç yaşındaydı. Bir gün, mahalleden bir delikanlıyı sevmişti. Ve bir gece, sevgilisiyle dolaşırken, köşe başında bekçiler çevirmişti. Delikanlıyı salıvermişler, onu dispansere göndermişlerdi. Burada, biçimsiz bir kadınla karşılaşmıştı. Sarı saçları, kıvrık burnuile papağana benziyen bu kadın bir “pezevenk”ti. Fifiyi kandırmıştı: Şık elbiselerden, güzel evlerden, bol paradan bahsetmişti. Papağana benziyen biçimsiz kadın onu daha o gece Sirkecide bir otele götürmüştü. Uzun pazarlıklarla, kara suratlı, kara bıyıklı, korkunç yüzlü, iri yarı bir dışarıklının koynuna bırakmıştı. İri yarı adam, kudurmuş gibiydi. Rastgele yerini dişliyor, muştalıyor, çürütüyordu. Ağzını dolduran kirli palabıyıklar, bağırmak değil, ona nefes bile aldırmıyordu.</p>
				<p class="normal">Gece yarısına doğru, Fifiden kan boşanmıştı ve onu baygın bir halde hastaneye kaldırmışlardı. </p>
				<p class="normal">Daha on üç yaşındaydı; bir çocuktu.</p>
				<p class="normal">Kapıda bir gürültü oldu. Acı acı haykırıştılar:</p>
				<p class="normal">— Kaçıyor!</p>
				<p class="normal">— Tutun!</p>
				<p class="normal">— Polis!</p>
				<p class="normal">Kırk kadın, merakla kapıya abandı. Arada kalanlar; kanepelere tırmandı. Beyaz gömlekli, uzun boylu kâtip küfrederek çıkışıyordu:</p>
				<p class="normal">— Toplanmayın; gürültü etmeyin... Yok bir şey... Bir şey yok. Kaçıyordu; yakaladık. Muayeneden kaçılmaz. Muayeneden kimseyi kaçırmayız. Görün, ibret alın!</p>
				<p class="normal">Dispanserde inzibata memur polis, koltuk altlarından yakaladığı bir kadını taş merdivenlerden sürükliye sürükliye çıkarıyordu. Bunu hemen tanıdılar. </p>
				<p class="normal">— Nili... Nilûfer... Altı numaranın...</p>
				<p class="normal">Dövülerek ağlıyordu. Gözyaşları salyasına karışıyordu. Öksürüyor, sümkürüyordu. Ve, inliyordu:</p>
				<p class="normal">— Öldürün beni... Beni öldürün daha iyi!</p>
				<p class="normal">Fifi, Yıldızın kulağına eğildi:</p>
				<p class="normal">— Nili mutlak hastalık kapmış!</p>
				<p class="normal">Belsoğukluğu, firengi orospu için de korkunç bir şeydi. Hastalığa yakalananlara bu piyasada ekmek yoktu. 6 numarada Niliyi arıyacak olan ve “hastanede!” cevabını alan hangi zampara bir daha onun yatağına yanaşabilirdi! Belsoğukluğuna, firengiye tutulan kadın; koleralı, vebalı, cüzamlı gibi tecridi lâzımgelen bir mahlûktu. “Nili”nin hakkı vardı: Mademki hastalık kapmıştı, onu öldürsünler, daha iyi... Ona bu pazarda yer yoktu. Bu göçmüş suratla, bulaşık yıkayacak bir kapı bile bulamazdı. Öldürsünler daha iyi...</p>
				<p class="normal">Fifinin gözleri korkudan büyümüştü.</p>
				<p class="normal">— Ah vire hastalık çok fena şey... Çok fena şey...</p>
				<p class="normal">Hristemu filaxenas apo aftin tin astheia!</p>
				<p class="normal">Diye, inliyordu.</p>
				<p class="normal">Ve, anlatıyordu. </p>
				<p class="normal">Bu belediyede amma tuhaf düşünüyordu: Onları haftanın iki gününde teker teker evlerinden topluyorlar, dispansere tıkıyorlardı. Binbir işkence içinde muayene ediyorlardı. Belsoğukluğunu, frengiyi müşterilerine bulaştırmamaları için bu lâzımdı. İyi amma... muayenede temiz vesikâsı aldıktan bir saat sonra, hasta bir erkek, kanındaki mikrobu muayenede temiz çıkan kadına aşılıyamaz mıydı? Ve mikrop yuvası haline gelen bu kadın, ikinci muayeneye kadar pek çok zamparaya hastalığını geçiremez miydi? Zehirli hastalıkların önüne geçmek için orospuyu değil, orospuyla yatacak erkeği muayene etseler daha doğruydu. Fakat, zevkini ve keyfini düşünen şerefli erkekler için bu muayene zuldü; haysiyet kırıcı bir işti. </p>
				<p class="normal">Birbirlerini iterek kaçıştılar. Gözyaşları salyasına karışan Nilinin hıçkırıkları boğazında düğümlendi.</p>
				<p class="normal">Üst kattan inen loş merdivenin basamaklarında gıcırtılı bir çift rugan iskarpin görünmüştü.</p>
				<p class="normal">— Doktor!</p>
				<p class="normal">Diye, Fifi ıstavroz çıkardı. Onun bu garip korkusu Yıldızı güldürdü:</p>
				<p class="normal">— Doktor bir umacı mı, Fifi?</p>
				<p class="normal">— Allahtan korkar gibi ondan korkarız, madmazel... Onun bir sözü bizi hastaneye attırabilir. O, bir sözüyle hayatımızı söndürebilir...</p>
				<p class="normal">Kapıda uzun boylu katiple görüşen doktorun beyaz gömleğini farkedince, Yıldız sebepsiz heyecana düşmekten kendini alamadı.</p>
				<p class="normal">Birdenbire, irkildi: Ne tuhaf! Doktorun sesi ona hiç yabancı gelmiyor. Fakat... nasıl olur? İmkânı yok!</p>
				<p class="normal">— Olamaz, o olamaz!</p>
				<p class="normal">Fifi, şaşkın, ona bakıyordu.</p>
				<p class="normal">— Doktoru tanıyor musunuz?</p>
				<p class="normal">— Bir benzetiş, cicim... Mânasız bir benzetiş...</p>
				<p class="normal">Beynine bir sancı yapışmıştı. Başı ağırlaşmıştı. Şüphe, korku içini kemiriyordu.</p>
				<p class="normal">Ve, kısık titrek bir sesle, dilber Rum kızına korkularını anlattı:</p>
				<p class="normal">Amcasının evinde tanıdığı çocukluk arkadaşı Coşkunun sesile, Fifiye ıstavroz çıkartan doktorun sesi birbirine o kadar benziyordu ki!</p>
				<p class="normal">“Coşkuna karşı duyduğum sevgi, çocukluğumun ve genç kızlığımın ilk aşkıydı, Fifi... Amcamdan çok iyilik gören mutasarrıfın çocuğuydu. Babası öldükten sonra, anasile İstanbula gelip yerleşmişti. Onu ilk tanıdığım gün ben yedi yaşındaydım. O belki de sekiz dokuz yaş büyüktü... Bayramlarda, kandillerde anasile beraber bize gelirlerdi. Ne uslu, ne utangaç bir çocuktu! Salonun en karanlık bir köşesinde bir koltuğa büzülür, kirletmemeğe, hırpalamamağa uğraşarak –bir üvey evlât, korkusu ve dikkatile– albümleri karıştırırdı; Fransızca mecmuaların resimlerine bakardı. Kendisine bir şey sorulduğu zaman, kızarır, bozarır, gözlerini biçimsiz iskarpinlerinin uçlarına dikerek cevaplar verirdi. </p>
				<p class="normal">Onları bazan yemeğe alıkorduk. Anadolu vilâyetlerinden birinde küçük bir çiftçinin kızı olan mutasarrıfın karısı ile oğlu, bu lüks sofra başında şaşırır, türlü yanlış hareket yaparlardı. Ve, yemeğin sonunda, dualar okuyarak, amcamın kesesine Allahın bereket ihsanını diliyerek, yarı aç bir kursakla kalkarlardı. Yengem, onların bu halleri karşısında tutamayıp koyverdiği kahkahaları için olur olmaz bahaneler, sebepler icadına uğraşırdı.</p>
				<p class="normal">Nurten, küçükken de, afacan bir kızdı. Coşkunun, aşağıdan yukarıya doğru daralan ciğer rengindeki fesine katıla katıla güler, onunla oynamağa bayılırdı. Mutasarrıfın oğluyla, daha o zamandan kanlarımız kaynaşmıştı. Köşkün büyük bahçesinde saklambaç oynar, kovalaşırken birbirimizi korur, birbirimize iltimas ederdik.</p>
				<p class="normal">Coşkun, Sultanîde ve daha sonra Tıbbiyede okurken, haftanın tatil gününü bizde geçirmeği itiyad etmişti. Onun en fazla benimle alâkalanışı, Nurtene soğuk davranışı yengemi de, kızını da bayağı sinirlendiriyordu. Ve, Coşkun gittikten sonra, onun fakir giyinişile uzun uzun eğleniyorlardı. Yengem, hantal, yamalı potinlerini diline doluyordu. Nurten, havı dökülmüş, biçimsiz pantolonunu türlü türlü gülünç şeye benzetiyordu. Bazan onu müdafaaya çalışırdım. Bana âdeta düşman kesilirdi. </p>
				<p class="normal">Günler geçtikçe, arkadan tenkidi bıraktılar. Onunla, yüzüne karşı, istihzalara giriştiler. Kaba şakalarla incitmeğe kadar vardılar. Coşkun bundan sonra daha seyrek gelmeğe başladı. (O, onurlu bir insandı; belki de hiç gelmiyecekti. Fakat, anlıyordum ki, beni seviyordu.)</p>
				<p class="normal">Bir gün Coşkun, Ninoyla beni Üsküdardaki evlerine çağırdı. Bu Nurtenin Üsküdara ilk gidişiydi. Fakir muhit çok tuhafına gitti. Hakkı da vardı: Yamrı yumru ve yokuşlu sokaklarını eğer ayağına çeviksen, metrelerce arşınla: Çolak, sağır, kör, felçli, sar’alı birtakım adamlardan, bir nevi insan müstehasesi halini almış beli bükük ihtiyarlardan başka kimseye rastlayamazsınız. Şu harap konağın çıngırağına asılan kuru elin sahibi bir inmeli; şu köşeyi kıvrılan kadın sarsağın biridir.</p>
				<p class="normal">Harb san’atını öğreten mekteplerde, hususî dersler vardır, casus şebekelerinin cephe gerisindeki kalleşçe çarpışmalarından bahseder. Bu derse göre, casuslar, hünerli bir artist kadar makyaj yapmağa muktedirmişler; kendilerini, icabederse, kör gösterebilirler; lüzumunda topal, çolak olur, eciş bücüş bir sakat manzarası halini alabilirlermiş. Ve, mesleğinin erbabı casuslar, sakat insanlardan daima şüphe ederlermiş.</p>
				<p class="normal">Entellicens Servisin en gözde adamı, bir gün yolu düşüp te Üsküdara uğrasa, şüphe ve korkudan adım atamaz, bu muhakkak...</p>
				<p class="normal">Nino, rastgeldiğimize nanik yaptı, bazısına dilini çıkardı; kahkahalarla güldü. Coşkunların evi, bu yamru yumru mahallelerden birinde, iki katlı, eski tahta bir evdi. Her basışta esniyen, sesler veren çıplak basamaklar, kilimsiz döşeme, temizlikten kehribar sarısı rengini almıştı. Coşkunun ve annesinin bütün ısrarlarına rağmen, iskarpinlerimizi taşlıkta bırakmış, önümüze sürülen şıpıdık terlikleri ayaklarımıza geçirmiştik. Yaramaz kız, camileri gezen bir yabancı seyyah ciddiyetini takınmak istiyor; beceremiyor, önüne ardına sallana sallana yürürken katılır gibi gülüyordu. Coşkun da, annesi de onun huyunu biliyorlar, alınmıyor, kırılmıyorlardı.</p>
				<p class="normal">Coşkunun annesi, çiçeklerine de oğluna olduğu kadar düşkündü. Etrafı teneke kaplamalı tahta perdelerle çevrilen ufak bahçe, çiçek saksılarından geçilmez bir hal almıştı. Kadıncağız, Coşkun evde bulunmadığı saatlerde, yapayalnızken, bir çocuk gibi onlarla uğraşırmış; tasalarını, sevinçlerini onlara anlatırmış; çok soğuk ve karlı günlerde hepsini içeri taşır, açık havalarda güneşlendirirmiş; topraklarını kabartırmış. Ve, ne bileyim ben daha neler yaparmış... “Koca teyze”nin –Nino ona böyle derdi– hele on, on beş saksısı vardı ki, üzerlerine titriyordu; nazardan korumak için ne yapacağını şaşırıyor, kimine yumurta kabuğu, kimine mavi boncuk bağlıyor; kiminin dalına küçük kaplumbağa kabuğu sallandırıyordu.</p>
				<p class="normal">Nino, yemekte de, türlü maskaralık yaparak bizi güldürdü. Ve, birdenbire havlusunu ağzına tutarak katıla katıla aşağıya koştu; bahçeye fırladı.</p>
				<p class="normal">Evet... Nihayet günün birinde... Bu ziyaretten tam iki hafta sonra... Salonda oturuyorduk. Nurten piyano çalıyordu. (İyi hatırlıyorum: “List”in Lâ Kampanellasıydı. Bayılırdım ona...) Biz, Coşkunla ikimiz, bir kenarda yan yanaydık. O, mektep hâtıralarını, ideallerini anlatıyordu. Coşkun kendisini insanlara vakfedecekti. Düşkünlerle uğraşacaktı. Fakirlerin doktoru, fakirlerin dostu olacaktı. (O da fakirdi; açlığın, fukaralığın, ıstırabın tadını tatmıştı.) Para için, keyf için doktorluk yapanları çok bayağı bulurdu.</p>
				<p class="normal">Dikkat ediyordum; Nurten, Listin Lâ Kampanellâsını bırakmıştı. Şimdi piyanonun kapağını kapatıyor, açıyordu; parmaklarını sinirli vuruşlarla tuşların üzerinde dolaştırıyordu; pofurdanıyordu. Mavi pancurlu beyaz köşkün ziyaretçileri arasındaki salon delikanlılarından pek çoğu Nurtene vurgundu; Nurtenin etrafında pervaneydi. Bu utangan ve kaba giyinişli tıbbiye talebesinin kendisine ehemmiyet vermeyişi âdeta onun gücüne gidiyordu. Bazı, kalabalık toplantılarda –Coşkun ekseriya kalabalığa sokulmaz, yengeme, amcama görünmeden giderdi– Nurten içinin hıncını boşaltmak isterdi. Bütün bu istihfafları, istihzaları Coşkunun sükûn ve ağırbaşlılıkla karşılayışını öyle beğenirdim ki!</p>
				<p class="normal">Konuşuyorduk:</p>
				<p class="normal">— Coşkun –dedim– annen çiçeklerine öyle düşkün ki, senin yerinde olsam kıskanırdım doğrusu...</p>
				<p class="normal">Onun, teessürle alnı buruştu:</p>
				<p class="normal">— Ah, sorma, Yıldız... Annem on beş gündür keder içinde... Onun kendi gözünden bile esirgediği çiçekleri vardı ya?</p>
				<p class="normal">— Evet?..</p>
				<p class="normal">— Sizden sonra, (nazarınız değdi dersem kızmayınız) zavallılara bir şeyler oldu. Gün günden solmağa başladılar; yeşilliklerini kaybettiler. Anneciğim, ne yapacağını şaşırdı; kimini suladık, olmadı; kimini gölgeye aldık, olmadı; kimini güneşe çıkardık, fakat hepsi nafile...</p>
				<p class="normal">Piyano iskemlesinde sinirli sinirli pofurdanan Nurten birdenbire kasıklarını tutarak, iki büklüm olarak gülmeğe başladı. Coşkun konuşmadı. Bağa gözlüklerinin buğulanan camlarını siliyor, gözlerini uğuşturuyordu. </p>
				<p class="normal">Nurtene döndüm:</p>
				<p class="normal">— Şu gülüşünüzün sebebini anlatsanız da hep beraber gülsek!..</p>
				<p class="normal">Dedim. Elini Coşkuna doğru uzatıyor, bir şeyler söylemeğe uğraşıyor, boğuk boğuk fıkırdıyordu.</p>
				<p class="normal">Nihayet anlıyabildik: Koca teyzenin üzerlerine titrediği, nazardan korumak için yumurta kabukları, mavi boncuklar bağladığı çiçeklerinin kurumasına sebep, Ninoydu. Ah bu Nurten! Koca teyze, saksılarını istediği kadar sulasın; istediği kadar güneşe çıkarsın, gölgeye alsın... Neye yarar? Şeytan kızın, yemek sofrasından havlusunu ağzına koyarak bahçeye fırladığı saatte olanlar olmuştu: çiçekler teker teker köklerinden koparılmış ve ustalıkla tekrar topraklarına sokulmuştu. Elbet kuruyacaklardı; elbet sararacaklardı!</p>
				<p class="normal">Kendimi tutamadım. Hiç elimde olmadan, katıla katıla gülmeğe başladım. Onun kızarışını ve şaşalayışını hâlâ unutamam. Nurtenden her küstahlığı umardı; fakat benden asla...</p>
				<p class="normal">Coşkun o akşam sessizce ayrıldı ve bir daha uğramadı. Günlerce onu düşündüm; onun için ağladım.</p>
				<p class="normal">Seneler geçti. Bir gün, amcamın kızından, mektebini bitirip doktor çıktığını, evlendiğini öğrendim”</p>
				<p class="normal">O... Evet, ta kendisi. Doktor Coşkun Mutasarrıfın oğlu. Yıldızın çocukluk arkadaşı. Sevgilisi. Genç kadın, muayene kapısının önünde dondu kaldı.</p>
				<p class="normal">Delikanlı, beyaz madenî masaya dirseklerini dayamış; mikroskopla uğraşıyor. Ve, kapıya bakmıyor bile.</p>
				<p class="normal">— Giriniz, hanım... Giriniz!</p>
				<p class="normal">Gözleri kızardı. Uzun pensler ayaklanıyor, makaslarla kolkola verip hora tepiyor. İlâç dolu cam vazolar, küvetler çalkalanıyor; camekânlı lâke boyalı dolapların kapakları gürültüyle açılıp kapanıyor. Gaz ocakları üzerlerinde takime bırakılmış abeslânglar, sanki eriyorlar. </p>
				<p class="normal">Orta yaşlı, bembeyaz gömlekli bir kadın, onu âdeta sürükler gibi odaya soktu. Mikroskobun yanına ilerledi; doktorun kulağına eğildi. Delikanlı yüzünü buruşturdu. Başını çevirdi.</p>
				<p class="normal">Ve... taş kesildi.</p>
				<p class="normal">Doktor, şuursuz bir adam hareketsizliğile, mikroskobunun üzerine eğildi. Gözünü adeseye uydurdu. Cam üzerinde yürüyen boyalı mikroplar, büyüyor, adeseden fırlayacakmış gibi, devleşiyor.</p>
				<p class="normal">Olabilir mi? Bu kadının “Yıldız” olmasına imkân var mı? Alnında ter tanelerinin fiskeleştiğini duyuyor. Başı dönüyor. Kuruyan dudaklarından şu bir tek kelime zor çıkabildi:</p>
				<p class="normal">— Soyununuz!</p>
				<p class="normal">Orta yaşlı, bembeyaz gömlekli kadını dışardan çağırdılar. Geniş, aydınlık odada şimdi genç kadınla delikanlı yapayalnız. Susuyorlar. Ve, Yıldız ağır ağır mantosunu çıkarıyor. Ağlıyor.</p>
				<p class="normal">Coşkun, anî bir kararla ayağa fırladı. Göz göze geldiler. </p>
				<p class="normal">— Coşkun!</p>
				<p class="normal">Delikanlı mosmordu. Omuz silkti:</p>
				<p class="normal">— Yanılıyorsunuz!</p>
				<p class="normal">Hızlı adımlarla pencerenin dibine gitti. </p>
				<p class="normal">— Soyununuz! Elbisenizi de... Elbisenizi de... Kombinezondan başka bir şey kalmıyacak sırtınızda...</p>
				<p class="normal">Genç kadın ağlıyordu.</p>
				<p class="normal">Muayene.</p>
				<p class="normal">Yıldız, masaya uzandı. Bacaklarını açtı. Ah, ne fena! Ne fena! Sevdiği, seviştiği bir erkeğin karşısına, işte günün birinde, bir kokot olarak çıkıyor; vücudünü, en gizli yerlerine varıncaya kadar –hem de böyle iğrenç bir şekilde– onun gözleri altına seriyor.</p>
				<p class="normal">Ve... boynunu, dirseklerini, kasık guddelerini, ağzını, dudaklarını, boğazını, şerçini gözden geçirirken; uzun penslerle, âletlerle umkurahme kadar uzanırken –bu delikanlı– titremiyor, heyecana düşmüyor. Muayene masasında yatan, sanki, onun her zaman tanıdığı, her saat masasına uzattığı kadınlardan biridir. </p>
				<p class="normal">Aldanıyor Yıldız.</p>
				<p class="normal">Doktor heyecanlıdır.</p>
				<p class="normal">Doktor titriyor.</p>
				<p class="normal">Delikanlı, mikroskobun adesesine gözünü uydurdu... Cam üzerine aldığı şüpheli ifrazatı tetkik ediyor. Yüzü, şekilden şekile giriyor. Kızarıyor, morarıyor, sararıyor. Ve, konuşuyor:</p>
				<p class="normal">— Dün gece beraber olduğunuz adamı şüphesiz tanıyorsunuz.</p>
				<p class="normal">— İsmen...</p>
				<p class="normal">— O kadar mı?</p>
				<p class="normal">— Onun büyük bir memur olduğunu da tesadüfen öğrendim...</p>
				<p class="normal">Kapı açıldı. Orta yaşlı, bembeyaz gömlekli kadın, kucağında bir gül buketile girdi.</p>
				<p class="normal">— Doktor; hanımefendi bahçeden toplamış... Masanıza koyarsınız diye yollamış...</p>
				<p class="normal">Geniş nefesler alıyor:</p>
				<p class="normal">— Aman ne güzel!.. Doğrusu, sizi çok seven bir hanımınız var, doktor...</p>
				<p class="normal">Yıldız, ağladığını göstermemek için, çantasını açarak yüzüne siper etti. Yanaklarından yuvarlanan gözyaşlarını pudra ponponuna içirmeğe uğraştı. </p>
				<h2 class="h2baslik" id="calibre_toc_39">XI</h2>
				<p class="normal">Radyo. Hastaneye yakın bir evde... Evet, evet... Hem de Listin “Lâ Kampanella’’sı çalınıyor. Yıldız ürpererek uyandı. Gece yarısı. Gözlerini oğuşturdu. Kovuşta çıt bile duyulmuyor. Bir hastabakıcı, hayal gibi, lâstik iskarpinlerinin uçlarına basa basa koğuşu dolaştı.</p>
				<p class="normal">Lastin Lâ Kampanellası. Doktor Coşkun. Nurten “Koca Teyze”nin gittikçe kuruyan, yeşilliklerini kaybeden çiçekleri. Muayene masası. Ve Coşkuna çok benzeyen doktor...</p>
				<p class="normal">Emrazı Zühreviye Hastanesi.</p>
				<p class="normal">Gece yarısı. Ve Listin Lâ Kampanellası.</p>
				<p class="normal">Düşünüyor.</p>
				<p class="normal">Ninonun yaramazlığına güldüyse bu bir suç mu?</p>
				<p class="normal">— Robotomuydum ben? Elbet gülecektim – Hıh hıh hıhh... Fakat, o kadar da gülünç ki! Ah bu kız, ne maskaraydı yarabbi!</p>
				<p class="normal">Bir yazdı. Büyükadada, Nizam yolunda bir köşk kiralamışlardı. Nino yedi yaşındaydı galiba... Yaramaz, arsız, zayıf bir çocuktu. Hırçınlıktan et tutmuyordu. İnce bacakları çetele gibi çizikti. Diz kapaklarında, omuz başlarında daima bir iki yarası bulunurdu. Ağaçların en yüksek dallarına tırmanır, dam saçaklarında dolaşmaktan hoşlanırdı. Beş dakika bir yerde duramaz, kanepedeyse pencereye tırmanırdı. Kendisine lâkırdı söylendiği zaman mânasız bakışlarla karşısındakini süzerdi; ya deli gibi güler, dilini çıkarır, yahutta kaçar giderdi.</p>
				<p class="normal">Ona, herkes gibi köşk halkı da ‘Ada tavşanı’ diyorlardı.</p>
				<p class="normal">Ne tuhaf âdetleri vardı! Sabah karanlıkları yataktan fırlıyor. Gizlice giyinip kuşanıyor, Ada sokaklarına düşüyordu. Güneş doğduktan bir saat sonra evine dönüyor, gene kimsecikler görmeden içeri giriyordu. Ve, onu kahvaltı masasının başında, giyim kuşam, uslu akıllı buluyorlardı.</p>
				<p class="normal">Bir sabah, uzak, yakın komşuların: “Yeter artık, illâllah!” seslerile, neye uğradıklarını şaşırarak uyandılar. Köşkün holü, genç, ihtiyar, kadın, erkek bir sürü insanla dolmuştu. “Tavşanın kulaklarını bükmek lâzım!” diyorlardı. Ve, yana yakıla anlatıyorlardı: Nino, herkesler derin sabah uykularını uyurken, civardaki çitleri, duvarları aşmış; bütün bahçelere sokulmuş. Ne kadar tavuk kümesi varsa, hepsinin kapılarını açmış; hayvanları sokaklara salıvermiş; bahçelerin tarhlarını çiğnemiş; çiçekleri ezmiş; bitirmiş.</p>
				<p class="normal">“Tavşanın kulaklarını bükmek lâzım!”dı. Amma, ona ilişmek kimin haddi! Baba, ananın korkusundan, onu paylamaktan bile çekinirdi. Yapılacak tek şey vardı; onu yaptılar: Gece, sokak kapısına kilit vurdular ve anahtarı sakladılar. </p>
				<p class="normal">Daha o gecenin sabahı, kahvaltı masası başında Ninoyu bulamayınca, bütün köşk halkı, yatak odasına koştu. Karyola bomboş ve karışıktı. Camlar ardına kadar açıktı. Yağan yağmur tül perdeleri, halıyı sırılsıklam ıslatmıştı. Annesi ağlıyordu. Babası telefon başında, polise malûmat veriyordu.</p>
				<p class="normal">Çok geçmedi. Polisin aramasına ihtiyaç kalmadan, çıplak ayakla, yarı bellere kadar çamur içinde, karşıdan göründü. Soranlara dilini çıkarıyor, omuz silkiyordu. Telefonla çağırılan polis komiseri bile: “İnnallahemaasabirin!” diye, göbeğini hoplata hoplata gülmekten başka bir şey yapamıyordu. Neden sonra, gene annesi öğrenebilirdi: </p>
				<p class="normal">Sabah karanlığı uyanmış. Yeni elbiseleri, yeni ayakkabılarını, yeni çoraplarını almış. Üç metre yüksekliğindeki pencereden dışarı atmış. Kendisi de, sarmaşıklara tutunarak, sokağa kaymış. Oracıkta giyinmiş ve pırrr...</p>
				<p class="normal">Tâ uzaklarda dolaşırken, bir bahçede, büyük incir ağaçlarının olgunluktan çatlayan yemişlerine dayanamamış. Duvara tırmanmış... Görmüşler; bağırmışlar; kovalamışlar. Kaçayım derken yol üzerinde açık bulunan bir lâğıma düşmesin mi? O cici rugan pabuçlarını, o cici çoraplarını lâğıma bırakarak, böyle yarı bellere kadar çıplak ve çamur içinde, kendisini güç kurtarabilmiş. </p>
				<p class="normal">Onun en korkunç yaramazlığı “Yorgolo” kayalıklarındadır:</p>
				<p class="normal">Annesi ve Yıldız, üçü beraber gitmişlerdi. Yıldız, bebeğile oynuyordu. Nino, diz kapaklarına kadar su içinde dolaşabilmek için yalvara yakara annesinden izin koparabilmişti. </p>
				<p class="normal">Hava çok güzel, güneş kızgındı. Denizde ufak bir kırışık bile yoktu. Uzakta yelkenliler, etajer veya piyano üzerinde rastgele oturtulmuş mermer biblolar gibi hareketsizdi. Ninonun, yavaş yavaş eteklerini sıyırdığı, ileri doğru açıldığını neden sonra fark edebildiler. Annesi:</p>
				<p class="normal">— Dön, Nino. Geri dön...</p>
				<p class="normal">Diye haykırdı, “Ada tavşanı”, omuz silkti; dilini çıkardı. Yürüdü. Ve, yürüdükçe su derinleşiyordu. Sabiha, daha sert bir sesle bağırdı:</p>
				<p class="normal">— Dön, diyorum sana... Denizkızı çeker götürür seni... Boğulursun, Nino.</p>
				<p class="normal">Gülüyordu; dilini çıkarıyordu. Sade dilini değil, birdenbire entarisini de çıkardığını gördüler. Sekiz on metre açıktaydı. Su yarı belini bulmuştu. Deli kızın sırtındaki fanilâ ile don da sahile savurduğu entarisinin yanında yer alınca, korkuyla haykırıştılar:</p>
				<p class="normal">— Yüzme bilmiyorsun; boğulacaksın!</p>
				<p class="normal">— Dön şekerim...</p>
				<p class="normal">— Geri dön, Ninocuğum...</p>
				<p class="normal">O, çoktan denize dalmış ve kulaç atmağa başlamıştı bile. Anası da, Yıldız da, sabah karanlıkları kaçamak yaptıkça denize girdiğini, mükemmel yüzdüğünü, balıkçılarla yarıştığını bilmiyorlar ki!</p>
				<p class="normal">Onlar, gözlerini yumarak sahilde bağırışırken, “Ada tavşanı”, açıklarda, ona çok yakın geçen bir vapurun kaptanına ellerile öpücükler yolluyor, dilini çıkarıyordu.</p>
				<p class="normal">Ayak sesleri.</p>
				<p class="normal">Yıldız, gözlerini kapadı. Koğuşun kapısı açıldı.</p>
				<p class="normal">— İşte, dostum; hastanı buraya yatırdık... En iyi koğuşumuzdur. Kendisine elimizden gelen bütün yardım ve dikkati göstermek boynumuzun borcu.</p>
				<p class="normal">— Teşekkür ederim, doktor...</p>
				<p class="normal">— Fakat... Coşkun, mazur gör: Bu kadınla olan münasebetini merak ettim... Metresin mi?</p>
				<p class="normal">— Hayır; hayır... Kat’iyyen...</p>
				<p class="normal">— Güzel kadın.</p>
				<p class="normal">— Evet, doğru... Onun beni görmemesi, tanımaması lâzım. Anladın mı? Onu böyle uykuda bulunduğu saatlerde ziyaretimin sebebini sana anlatacağım, doktor... Beni tanıması, ona çok ıstırap verecek... Düşün ki doktor...</p>
				<p class="normal">Uzaklaştılar. Kapı kapandı. Ayak sesleri kesildi.</p>
				<p class="normal">Yıldızın yatak komşusu –bir genç kadın– uyanmış, gözlerini oğuşturarak bakıyordu. Yıldız onu gördü, hıçkırıklarını boğdu.</p>
				<p class="normal">— Sizi uyandırdım, affedersiniz –dedi ona– öyle korkunç bir rüya ki!.. Öyle acıklı rüya ki hemşire!..</p>
				<h2 class="h2baslik" id="calibre_toc_40">XII</h2>
				<p class="normal">Rüzgâr, elektrik tellerinde uğultu yapıyor. Seller, kaldırım taşlarını söküyor ve yuvarlıyor. Başında kırmızı lâmba yanan sokağa birkaç yüz metre kala, ayaklarına bir cismin takıldığını duydu. Kapaklanacaktı. Eğilip baktı: Önünde bir kadın yatıyor... Ürperdi. Ölü müydü? Fakat, hayır! Nefes alıyor. Dikkat etti: Hırıltılı bir soluk... Seslendi:</p>
				<p class="normal">— Hişttt... Heyyy!</p>
				<p class="normal">Yığın harekete geldi; inledi:</p>
				<p class="normal">— Açım; ölüyorum!</p>
				<p class="normal">Açlıktan ölmek üzere olan bir insan ha? Ne yapacaktı? Kime haber vermeli? Bu kadını kim kurtaracaktı?</p>
				<p class="normal">Tâ ötede yanan sokak lâmbasının güçlükle aydınlattığı suratı çamurdan tanınmaz hale girmişti.</p>
				<p class="normal">Yanıbaşlarında şakırdıyan bir yağmur oluğunda mendilini ıslattı. Birdenbire, şaşkınlıkla geriledi:</p>
				<p class="normal">— Murtazanın karısı!</p>
				<p class="normal">Suların içinde kendinden geçen kadın silkindi:</p>
				<p class="normal">— Evet... Benim... Ya sen? Sen kimsin? Bak; yüzüme eğil, bakayım: Ah ben de seni tanıdım... Yıldız... Yıldız... Ölüyorum... Beni affet, kızım... Sana çok fenalık ettim...</p>
				<p class="normal">Yıldız, titriyordu:</p>
				<p class="normal">— Hayır, senin felâkete sürüklenmende az çok benim de bir hissem var, kadınım... Sen beni affet!</p>
				<p class="normal">Murtazanın karısı, inliyordu:</p>
				<p class="normal">— Sana içimi dökmeden ölürsem, gözlerim açık gideceğim, Yıldız... Dinle beni... Bir yıl evvel... Gene böyle yağmurlu bir geceydi... içtimaî mevkii yüksek bir adamla buluşmuştun... Gizli bir randevu evinin yoluna düşmüştünüz... Sizi, göremiyeceğiniz kadar geriden, adım adım takibeden bir insan vardı..</p>
				<p class="normal">— Bu sen miydin yoksa!..</p>
				<p class="normal">— Anladın işte... Evet... Bu insan bendim... Sizi polise ben haber verdim... Basıldınız... Yakalandın... Hastanede yattın... Murtazanın kapısı sana bir daha açılmadı... Müzehher seni arayıp sormadı... O günden sonra hayatını nasıl kazandığını da biliyorum... Zavallı Yıldız... Halbuki... Sen ne iyi bir insanmışsın, Yıldız!.. Murtazanın evinden yamalı bir bohça gibi atılmıştım... Ne bir hısmım, ne bir yakınım vardı... Yanına sığındığım iyi yürekli bir kadının evinde, çilemi dolduruyordum... Bir gün, açlıktan karnımın burulduğu, gözlerimin dumanlandığı bir gün, kapıda bir adam belirdi: Postacıydı. Namıma yollanan on liranın ihbariyesini güçlükle imzaladım... Adını sanını saklıyan bu yardımcım kimdi? Günlerce düşünüyor, bulamıyordum. Ve, her ay gidiyordum, namıma gönderilen on lirayı postahaneden alıyordum... Ben sefil bir kadınım, Yıldız... Yok, hayır, itiraz etme... Sefil, nankör bir insanım ben... Seni yakalattığım geceden sonra, bana gizlice yardım edeni öğrendim kendi kendimden soğudum; kendi kendimden tiksindim... İyi yürekli Yıldızım, beni affet...</p>
				<p class="normal">Yıldız, başında kırmızı lâmba yanan sokağa doğru kaçar gibi uzaklaştı. Fakat, hayır kaçmıyordu.</p>
				<p class="normal">Bir tek kuruşu bile yoktu. Açlıktan ölmek üzere olan kadını kurtarmak için, ziyaret kabul etmek lâzımdı. Şans! Evde bir sarhoş buldu. Bu, hoyrat, kaba bir adamdı. </p>
				<p class="normal">Yarım saatin içinde ısıra ısıra dudaklarını kanattı, şişirdi. Omuzlarını, yanaklarını çürüttü. Hoyrat müşteriyi savunca, lirayı çantasına yerleştirdi. Mantosunu ıslak merdivenlerde giydi. </p>
				<p class="normal">On beş dakika sonra, elleri yiyecek paketlerile dolu, çamurlu kaldırımlarda boylu boyunca uzanan kadının yanına geldiği zaman, onu ölmüş buldu.</p>
				<p class="normal">Devriyeler, cenazeyi bir sedyeye yerleştirip en yakın hastaneye kaldırırken, başında donmuş gibi duran gözleri yaşlı kadını da polis merkezine götürdüler.</p>
				<h2 class="h2baslik" id="calibre_toc_41">XIII</h2>
				<p class="normal">İkinci mevki kompartımanın kadınlara mahsus kısmında, Ankaralı eski bir aileye mensup biri orta yaşlı, biri taze iki kadından başka kimseler yoktu. Elinde bavulile Yıldızı kompartıman kapısında gören orta yaşlı kadının birdenbire rengi attı. O, bu yeni yol arkadaşlarının sağlam ayakkabı olmadığını pek çabuk kestirmişti. Yalnız olmuş olsaydı, sesini çıkarmıyacaktı. Fakat, on yedisine basan gönlü gözü açılmamış saf, temiz kızının yanına hafif meşrep bir kadının yerleşmesine katlanamazdı. </p>
				<p class="normal">Yıldız, soğuktan kıpkırmızı kesilen, donan yumruklarını hohluyarak ısıtmağa uğraşırken:</p>
				<p class="normal">— Ne müthiş yağmur; ne dehşetli soğuk!</p>
				<p class="normal">Diye, gülümsüyor, yol arkadaşlarile ahbaplık tesisine uğraşıyordu. Orta yaşlı kadın, dizleri üzerine aldığı kalın yün atkıyı sıyırdı. Koridora fırladı. Şefdötreni kolundan yakaladı. Kulağına eğildi.</p>
				<p class="normal">Şefdötrenin gözleri öfkeden çakmak çakmaktı. Ankaranın eski bir ailesine mensup biri yaşlı biri genç iki kadın, bavulları ve sepetlerile başka bir kompartımana taşındılar. Ve, Yıldız bir başına kaldı.</p>
				<p class="normal">Kışın en soğuk günleriydi. Tren pek az yolcu ile Ankara istasyonundan ayrıldı. </p>
				<p class="normal">Yabancı yolcuların, cüzamlıdan uzaklaşır gibi, apar topar kaçışları Yıldızı uzun bir zaman düşündürdü ve dertli etti.</p>
				<p class="normal">Gözleri çakmak çakmak şefdötren, eğer elinde olsaydı oturduğu iğrenç sokağın başındaki kırmızı lâmbanın bir eşini de bu kompartımanın kapısına asacaktı: Tehlike işareti!</p>
				<p class="normal">Eskişehir istasyonundan, yanına, sucuk gibi ıslanmış yarı sarhoş bir adam bindi.</p>
				<p class="normal">Köşeden, maroken koltuğun üzerinde iki büklüm vaziyette uyuklıyan adam, koridordan gelen ulumıya benzer sesle, zembereği kopmuş gibi doğruldu; ayağa fırladı. Her soluk alışta kompartımanın temiz havasını biraz daha bozan bu sefil kılıklı insan, bir zehirli gaz tulumbası gibiydi; Yıldız, bir sürü mezenin alkolle karıştığı bozuk mideden gelen ekşi nefesi içine çekerken baygınlık geçiriyordu.</p>
				<p class="normal">Lâmba fersiz yanıyordu. Fakat, Yıldız, yabancı adamın öfkeden parıldayan kanlı gözlerini, tıraşlı avurtlarının oynayışını farkedebiliyordu:</p>
				<p class="normal">— Duydunuz değil mi? Duydunuz değil mi? Elbet duydunuz...</p>
				<p class="normal">— Neyi?</p>
				<p class="normal">— Koridordan gelen bu böğürmeyi... “Ben kimim siz biliyonuz mu? bana adıylan sanıylan...” bu senin sahibini ben tanırım, kadınım... Bu “Mütegallibe”nin sesidir!..</p>
				<p class="normal">Mütegallibe! Bu ne demektir bilir misiniz?</p>
				<p class="normal">— ???</p>
				<p class="normal">— Bilemezsiniz: Öyle bir insan ki, iki yüzlü acem kılıcı onu tavsif için biçilmiş kaftandır. Hükûmetten yana olur; halkı yaralar. Çoğu defa halktan –sureti haktan– görünerek hükûmeti zarara sokar. Onun düşüncesi, kesesini doldurmaktır.</p>
				<p class="normal">Köylü ve esnaf onun elinde esir gibidir. O, rençbere yüksek faizlerle verdiği krediyi gözden kaçıracak kadar da zekidir: Altınlarının şıkırtısile, hükûmet memurunu nüfuzu altına almıştır; bilâ müddet ikraz ettiği paralarla mahallî hükûmet otoritesini arzularına ram etmiştir... Mütegallibe: Cehaletin sembolüdür! Mütegallibe: Rezaletin sembolüdür! Çok değil, daha dün diyebileceğimiz kadar yakın bir mazide geçen şu vak’a “X” vilâyet meclisinin zabıtlarında kayıtlıdır. </p>
				<p class="normal">Belediye meclisinde erkek ve kız muallim mektepleri bütçesi görüşülüyordu. Meclis âzasından bir çoğu, kollarını sıvadılar; yakalarını gevşettiler; meclis sıralarının kapaklarını –yaramaz talebeler gibi– çarptılar:</p>
				<p class="normal">“— Fizik midir, kızık mıdır, nedir a efendim?! Bunun bize lüzumu ne ola? Keselim tahsisatı!”</p>
				<p class="normal">Diye haykırıştılar. Darülmuallimatın lâğvına kadar gittiler: “Kapatalım! Kapatalım!”</p>
				<p class="normal">Diye, kargalar gibi uğursuz ötüşlerle çırpındılar; bağırdılar:</p>
				<p class="normal">“— Burada Kur’anı kerim ezber edilmiyor, artık hafızlar yetişmiyor; hocalar gâvur oluyor!”</p>
				<p class="normal">Ben, kadınım, musiki ve raks dersi gösteriliyor diye jandarmalarla, polislerle koca “Sultanînin basıldığını da bilirim... Amman ne kepazeliktir o!</p>
				<p class="normal">“— Avrat oynatılıyor! Din elden gidiyor!”</p>
				<p class="normal">Feryadını ayyuka çıkaranlar “Mütegallibe”lerden başkası değildi.</p>
				<p class="normal">Hangi mütegallibeyle karşılaşsam, Kılıçoğlunu hatırlarım. Bu kim mi diyorsun? Bu, mütegallibe tipinin en karakteristiğidir... Mel’uuuunn Kılıçoğlu!..</p>
				<p class="normal">Ben bir kaymakamdım, geçen yıla kadar... Mel’un mütegallibe menfî zekâsile beni bile kündeye getirdi ve öyle bir sırt üstü yere vurdu ki! Anlatayım size... Eğer başınızı ağrıtmış olmazsam!.. hem, upuzun gecenin sonunu başka türlü getiremeyiz de hani... Hih hih hih...</p>
				<p class="normal">Bana bak, kadınım... İyi bak... “Kocamış bir adam!” diyeceksin... Değil... Otuz beşime daha yeni bastım... Beni kocatan Kılıçoğludur! Ah bu mel’un mütegallibe...</p>
				<p class="normal">Ve... hikâyesini anlatıyor.</p>
				<p class="normal">Dışarıda yağmur...</p>
				<p class="normal">Elinde bavulu; sırılsıklam ıslanarak, istasyona inerken, çılgın yağmurun ona acı veren şakırdayışı, şimdi bir vagonun içinde, genç kadına ne hoş geliyor! Uyku getiren bir yağmur... Göz kapakları kapanıyor... Eğer, bu yarı sarhoş erkekten korkmasa, kanepeye uzanacak; uyuyacak, uyuyacak...</p>
				<p class="normal">Adam, hikâyesini anlatıyor.</p>
				<p class="normal">Tentesi kadife püsküllü, içi aynalı yaylımızın tekerlekleri kasabanın yamru yumru kaldırımlarında ötüyordu; dingiller sarsılıyor, yaylar kırılacakmış gibi esniyordu. Kasabaya giren yolun başındaki büyük mezarlığın arasında –her Anadolu kasabasına böyle uçsuz bucaksız bir kabristanın ortasından girilir!– akşam bastırdı. Ortalık birdenbire karardı. Dar, tezek kokulu, çamurlu sokaklarda, ineklerin “diha!” bağırışlarile ahırlarına sokmağa uğraşan, başları yüzleri sımsıkı örtülü kadınlara rastlıyorduk. Yaşmaklarının arasından görünen tek gözlerile, şaşkın ve ürkek, arabamıza bakıyorlardı. Gübre yığınları arasında, komşu boğanın komşu ineğe abanışını, parmaklarını burunlarına sokarak merakla takibeden ayakları çıplak, belleri kuşaklı, yırtık şalvarlı, eski mintanlı çocuklar görüyorduk. Sokak ortasında köpeklerin çiftleşişini keyfli keyfli seyre dalan büyüklere tesadüf ediyorduk. Arabamızı dingilleri, önünden geçtiğimiz kahvehanelerin basık tavanları altında, hasırı yırtık peykelere bağdaşarak, esrarkeşler gibi düşünceye varan insanların afyonunu patlatıyordu. </p>
				<p class="normal">Orta Anadolu vilâyet merkezlerinde geçen memuriyet hayatından sonra, bu kazaya kaymakam tayin edilmiştim. Gayelerim büyüktü; cehaletle, kör taassup ve softalıkla çarpışacaktım; köylünün iliğini emen “eşraf”ı ortadan kaldıracaktım. Mütegallibenin köküne kibrit suyu dökecektim.</p>
				<p class="normal">Karanlık, dolambaçlı sokaklar, itiraf ederim ki, cesaretimi ve ümidimi az çok kırdı.</p>
				<p class="normal">Benim bu akşam kasabaya varacağımdan kimsenin haberi yoktu. Karşılayıcılarım olmıyacağından memnundum. Ah bu “karşılayıcı” güruh benim ne sinirime dokunur?! Filân milletin şanlı imparatoru majeste feşmekânı karşılamak için halk yığınlarının birbirini devirircesine koşuşu, sanır mısın ki majesteye karşı duyduğu derin saygıdan ileri gelir?! Halk, meraklıdır; halk, mütecessistir. Onun, en büyük adama karşı duyduğu tecessüs ve merak, herhangi bir sirk kumpanyasına, herhangi bir hokkabaza, boş kafalı bir dünya şampiyonuna, aklı kısa bir güzellik kraliçesine duyduğu merak ve tecessüsten farklı değildir.</p>
				<p class="normal">O geceyi, genç ve güzel karım, dokuz aylık kızımla, pis bir hanın tezek ve hayvan sidiği kokan avlusu üzerindeki küflü bir odasında geçirdik.</p>
				<p class="normal">Mel’un mütegallibeyi daha o gecenin ertesi tanıdım: Ağa efendinin, yeni kaymakama “hoş geldin” demek için hükûmete geleceğini yarım saat önceden haber verdiler. Tahrirat kâtibi –bir bunak, salyalı adam– yarı pepeme diliyle ağa efendiyi göklere çıkardı. Halk üzerindeki perestijinden bahsetti. Kılıçoğluyla iyi geçinmenin idare mekanizmasını kolaylaştıracağını zımmen anlatmağa uğraştı.</p>
				<p class="normal">Kılıçoğlu, iri yapılı bir adamdı. Boğum boğum ensesi, katmer gerdanı, pala bıyıklarile tam bir mütegallibe! Onu, birdenbire, yolumun üzerinde korkunç bir sed gibi görerek ürperdim.</p>
				<p class="normal">İki gece sonra, Ağaefendi şerefime ziyafet verdi. Bu, büyük bir ziyafetti. Ağanın yayladaki bağında, kasabanın belli başlı memurları, ileri gelen eşrafı toplanmıştı. İnce saz, sabaha kadar durmadı. Rakı binlikleri doldu, boşaldı. Bağın köşkünde karı da oynatıldı.</p>
				<p class="normal">Güzel bir eylül gecesiydi. Ve, Ağa, benim şerefime olacak, o civarın en güzel oynıyan, en şehvetli kadınlarını getirtmişti. Hiç elimde olmadan, davetlilere uydum; içtim, içtim. Patlayıncaya kadar içtim. Kaşları rastıklı, gözleri sürmeli bir kahpenin, parmaklarıma zilleri taktığını ve yalpa vura vura odanın orta yerinde, çifte telliyi deli gibi çalan incesaza uyduğumu, şıkır şıkır oynadığımı, alkışlar, yaşa sesleri arasında göbek attığımı şimdi bile hatırladıkça kulaklarıma kadar kızarıyorum... Mel’uuun mütegallibe!</p>
				<p class="normal">O gecenin ertesi, pufla bir yer döşeğinde, al ipek bir yorganın altında ve ne güzel kahpenin koynunda kendime geldim. Hemen giyindim. Bağa koştum. Hüngür hüngür ağlıyabilmek için boş bir köşe aradım.</p>
				<p class="normal">Güneş çoktan doğmuştu. Civar tarlalarda çapaya giden köylü kadınlar, göğüsleri altında yavrularını taşıyan sarikler gibi, çocuklarını arkalarında bağlıyor, birlikte götürüyordular.</p>
				<p class="normal">Softalıkla, cehaletle ve bütün bunların sembolü olan yılan başlı mütegallibeyle uğraşacaktım. Kafasını ezecektim. Ben... ben, yapacaktım! Tuuh bana... Yazıklar olsun bana!.. </p>
				<p class="normal">Kadın, mütegallibenin elinde, hükûmet otoritesini temsil eden memuru avlamak için kuvvetli bir silâhtır. Kumar da öyle. Nitekim, gene bir gece, bir poker partisinde varımı yoğumu kaybettim. Masadan kalkacaktım. Kılıçoğlunun kaba, kıllı elleri omuzlarımdan bastırdı: </p>
				<p class="normal">— Üzerinizde fazla para yok... Size ikraz edeyim!</p>
				<p class="normal">Dedi. Bir banknot destesini önüme sürdü.</p>
				<p class="normal">— Aramızda teklif yok –diye gülüyordu– senin kesen benim, benim kesem senin...</p>
				<p class="normal">Bu ahbapça gülüşün altında gizlenen sinsi mütegallibe zekâsını, istihzasını birdenbire ürpererek fark ettim... Ah o kanlı, alaycı gözler... işte onları şimdi bile görüyorum: Mel’un mütegallibenin körolası gözleri... Jandarma kumandanı, tahrirat kâtibi, müddeiumumî, hâkim ve daha bilmem hangi memur gibi kadınla, kumarla beni avucuna alacak ve atını dilediği çayırda doludizgin koşturacaktı.</p>
				<p class="normal">— Yağma yok –diye içimden mırıldandım– yağma yok, Ağa... Yakamı senin eline bırakmıyacağım!</p>
				<p class="normal">İcraata giriştim. Hem de nereden biliyor musunuz? Kasabanın tam göbeğinde, dörtyol ağzında bir türbe vardı. O, en göze görünür yerde, parmaklıklarında bağlı paçavraları, geceleri başucunda yanan mumlariyle iptidailiğin bir timsali gibi duruyordu. Civar halkın itikadına göre, evliyanın merkadini yıkmak için kazma sallıyan her el, kurumağa mahkûmdu. Hattâ, türbeyi yol ağzından kaldırmak istiyen bir belediye reisi, evliyanın gazabına uğramış, bir araba kazasında feci bir surette ölmüştü!</p>
				<p class="normal">Veli, evliya mefhumunu ben gülünç bulurum. Size bir vak’a anlatayım: Sıcak bir gün, imamın biri, bir köyden bir köye geliyormuş. Softa, şehvetten, kadınsızlıktan bunalmış. Ve, ilk rastladığı dişi merkebi, kulaklarından tutup almış bir çalı dibine... (Orada her kahrı çeken filozof “eşşek”, çirkin bir alışkanlığın da cefasını sırtına yüklenmiştir: Harama uçkur çözmeği en büyük ayıp ve günah sayan köylünün keyfini yerine getiren –çok defa– ya boz, ya kara renkli zavallı bir merkeptir!) Cübbesini arkasına toplamış. Ve... birle kanmamış. İkiyle kanmamış. Her seferinde de eski mintanından kopardığı bir paçavrayı, çalıya iliştirirmiş... Yıllar geçmiş. Günün birinde yolu ayni yola düşen softa, mahut çalının civarından geçerken hayretle olduğu yerde mıhlanmış: Çalının dallarında, kendi eski mintanının paçavralarından başka yüzlerce paçavra sarkıyormuş. İşin tuhafı, köylüler mukaddes(!) çalının etrafını yeşil boyalı tahta bir parmaklıkla da çevirmiş bulunuyormuş. Sıtmalılar, hastalıklılar, tâ uzaklardan kalkıp geliyor, evliyanın parmaklığına paçavra bağlamaktan meded umuyormuş.</p>
				<p class="normal">Evet; vurduk kazmayı... kazaya uğramadım. Kimsenin eli kurumadı. Buna kasaba halkı da şaştı; evliyanın kerametinden şüpheye düştükleri için menfi bir harekette bulunan olmadı.</p>
				<p class="normal">Kasaba çarşısındaki, içinde mukaddes yılan balıkları yüzen şadırvanın musluklarına çimento vurduğum günün akşamı, Kılıçoğlunu bütün heybetile masamın karşısında buldum.</p>
				<p class="normal">Kabaca yasladığı kıllı elleri yazı masamın kristalinde bir o kadar büyüyor, her an başıma inmeğe hazır birer demir topuz gibi duruyordu.</p>
				<p class="normal">Ne garip itikad: İçinde mukaddes yılan balıklarının yüzdüğü şadırvanın suyunu içenler, bütün bir yıl hastalık nedir bilmezlermiş. Sıtmalılar, firengililer, kilometrelerce uzaklardan kan ter içinde yürüyerek gelir, yılanlı şadırvanın suyunu maşrapa maşrapa içmekten şifa beklerlermiş...</p>
				<p class="normal">Mel’un mütegallibenin yarı şaka konuşuşunda bile adamakıllı bir tehdit saklıydı.</p>
				<p class="normal">— İyi yapmadın, beyim –dedi– kasabanın itikadına hürmet etmeniz lâzım!</p>
				<p class="normal">— Amma, Kılıçoğlu ağa, bu su içilmeyecek kadar pis, mikroplu bir sudur. Kasaba ahalisinin sağlığını ben düşünmezsem, bunu kim düşünecek ağam?</p>
				<p class="normal">Bir hafta sonra, validen bir istizah geldi. Meğer, kasabalılar valiye kadar heyet yollamışlar. Zaten susuzluk içinde kıvranırken, bir de suyu bol bir şadırvan kapatıldığını anlatmışlar; uzun uzun sızlanmış durmuşlar... </p>
				<p class="normal">Meselenin tâ valiye kadar aksedişine âmil olan oydu. O... mel’un mütegallibe! Kılıçoğlu...</p>
				<p class="normal">Hükûmet doktorunun raporu, şikâyetleri susturucu bir cevaptı. Hâdise böylece kapandı.</p>
				<p class="normal">Bir gece... evet, hiç unutmam, karlı bir geceydi. Daireden çıkmıştım. Evime dönüyordum. Önde, odacım, elinde tutuğu bir cam fenerle yol gösteriyordu. Kar, ayaklarımın altında çatırdıyor, gıcırdıyor, tabanlarıma yapışarak çivili kunduralarımı bir kat daha ağırlaştırıyordu.</p>
				<p class="normal">Birdenbire, ihtiyar odacının elindeki cam fenere inen koca bir taşla zifirî karanlıkta kaldık. Tâ omuzlarımın ortasında kütleyen bir sopa beni karların içine yuvarladı. Ötede ihtiyar odacım, boğuk boğuk inliyordu. Tabancama sarıldım. Üzerime çullanmağa hazırlanan karaltılara haykırdım.</p>
				<p class="normal">— Yaklaşmayın; vuracağım!</p>
				<p class="normal">Dinleyen olmadı. Çare yoktu. Ateş ettim. Kaçıştılar. İçlerinden birinin yaralandığını, haykırışından anladım. Silâh seslerine devriye yetişti. Karda kan izleri vardı.</p>
				<p class="normal">Mütecavüzleri ortaya çıkarmak için yapılan tahkikat boş netice verdi. Kan izleri, takip edenleri, Kılıçoğlunun evi civarına kadar götürüyor ve birdenbire ortadan kayboluyordu.</p>
				<p class="normal">Meseleyi beyhude yere büyültmekte mânâ yoktu. Tahkikatı kısa kestim. Fakat, mel’un mütegallibenin tecavüzlerine karşı daha tedbirli olmak çarelerini araştırmağa başladım.</p>
				<p class="normal">O sene, mahsulün en bereketli olduğu bir yıldı. Köylü memnundu. Köyler sevinç içindeydi. Bana bir gün tuhaf bir haber getirdiler. Makamıma kadar gelen bir ihtiyarın şikâyetini dinliyordum. (Anadolu, kafamda yaşayan saf, temiz yürekli köylü tipini söktü, çıkardı. Hilenin, düzenbazlığın, düşmanlığın envaını Anadolu köylerinde gördüm: Orada, köylü, düşmanını vurmuyordu. Bir yolunu buluyor, ahırına sokuluyordu. Öküzlerin boyunlarına yara açıyordu. Ve, boyunlarına yara açılan öküzler, haftalarca boyunduruğa girmiyor, sahiplerine tarla sürdürmüyordu... Köylü, içine fare düşen pekmez küpünü dökmüyordu; pazara indirip şehirliye satıyordu. Manda yağını, bir ay ise tutup sararttıktan sonra şehirliye halis inek yağı diye yutturuyordu. Çoğu defa yağın içine patates, tuz, ince övülmüş mısır kattığı da görülmüş şeylerdendi. Tulum peynirinin içine bazan “keş” doldururlardı. Köylünün attığı kazık, şehirlinin attığı kazıktan pek üstündür, kadınım...)</p>
				<p class="normal">Evet, bana bir gün tuhaf bir haber getirdiler: Civar köylerin halkı keder içindeymiş. Bereketli mahsullerinin para etmeyeceğini öğrenmişler ve yok pahasına elden çıkarmağa başlamışlar... Kim demiş? Nereden öğrenmişler? Haberi veren adam, hâdisede bir pire yeniği buluyordu. “Bu işin içinde bir iş olsa gerek!” diyordu. Arabamı hazırlattım. Onu yanıma aldım. Köylere gittik.</p>
				<p class="normal">Hâdisede bir pire yeniği olduğu muhakkak: Rastgeldiğimiz köylüler, boyunlarını bükerek konuşuyorlardı.</p>
				<p class="normal">— Mahsulün değeri düşecekmiş, efendi...</p>
				<p class="normal">— Kim dedi?</p>
				<p class="normal">— Sihirli kutu!</p>
				<p class="normal">— ???</p>
				<p class="normal">— Keloğlanın sihirli kutusu...</p>
				<p class="normal">Bahtiyar Keloğlan... Onun masalını bilir misin sen kadınım? Bir gün, Keloğlan, engin denizin kıyısında şarkı söylüyormuş. Elindeki on parayı nasılsa düşürüvermiş. Ahlıyor ofluyor, iki göz iki çeşme tepinerek ağlıyormuş. Birdenbire, peri padişahının kızı karşısına çıkmış.</p>
				<p class="normal">“–Ne ağlıyorsun Keloğlan?”</p>
				<p class="normal">İçi yana yana anlatmış.</p>
				<p class="normal">“–Vah Keloğlan, vah... Bu koca denizde senin meteliğini bulmak ne mümkün?.. Amma, işte sana, onun tasasını unutturacak bir hediye... Şu kutuyu görüyor musun Keloğlanım, ne zaman canın sıkılırsa, ne zaman denize düşürdüğün on paran hatırına gelirse, düğmesine basıver; yetişir...”</p>
				<p class="normal">Ve, Keloğlancık, güzel peri kızının dediğini yapmış; canının sıkıldığı bir zamanda düğmeye basmış: Sihirli kutunun içinden fırlıyan bir cüceler orkestrası, ona saatlerce, şen şakrak havalar çalmış... Parmakları zilli cüce rakkaseler, görülmemiş oyunlarla duyulmamış türkülerle etrafında fink atmışlar...</p>
				<p class="normal">Bu köyün halkı yirminci asrın radyosuna “Keloğlanın sihirli kutusu” adını veriyor... Kim bilir kaç yüzyıl önce Keloğlan masalını geveleyen ağzın sahibini niçin millî bir “Jülvern”imiz olarak tanımayalım?</p>
				<p class="normal">Lâfı uzattık galiba... Evet, köylülerle konuşuyorduk:</p>
				<p class="normal">— Radyoyu nerede dinlediniz, ağalar?</p>
				<p class="normal">— Köy kahvesinde...</p>
				<p class="normal">Köylü, harıl harıl mahsulünü satıyordu. Kasabadan, civar köylerden tutulan arabalar, yok pahasına satılan mahsulü taşımakla bitiremiyordu. Kısa bir soruşturmada öğrendim: Mahsulü alan, Kılıçoğluydu! Hayret! Kılıçoğlu ha?! Mütegallibe ha?! </p>
				<p class="normal">O gece, köy kahvesine gizlice bizde gittik. Orta yere konan bir radyo makinesi, önce uzak diyarların müziğini ayaklarımıza kadar getirdi. Radyonun başında duran zibidi bir adam –ki Kılıçoğlunun kâtibi olsa gerekti– arada ahizeyle oynuyor; havalar değişiyor, yabancı dilden konuşmalar birbirine karışıyordu. Birdenbire... Evet, birdenbire, radyoda parazit gürültüsü kesildi. Boğuk bir ses duyduk: </p>
				<p class="normal">“— Burası İstanbul radyosu!”</p>
				<p class="normal">Kulak kesildik; radyo spikeri konuşuyor:</p>
				<p class="normal">“— Ağalar, ortalıkta buhran var; parasızlık var. Mahsulünüzü bir ayak önce satmağa bakın. Piyasa gün be gün düşmektedir. Bugün beşe verdiğiniz mahsulünüz için yarın üç kuruşa alıcı bulamayacaksınız!”</p>
				<p class="normal">İliklerime kadar ürperdim. Ben bu sesi tanıyordum. Ben bu sesi tanıyordum. Bu ses, spikerin sesi değildi. Bu ses “Kaf”ları “Gayın” söylüyor, “rı”ları yutuyordu. Sağdaki kapalı kapıya atıldım. Zibidi herif arkamdan koştu. Amma, ben çoktan odaya dalmıştım: Ah, evet... Tâ kendisi... Mel’uuun mütegallibe!.. Kılıçoğlu... İri cüssesile karşımda duruyordu. Kaba, kıllı ellerinde, ağzına doğru tuttuğu tuhaf bir alet vardı. Ve bu alet ince tellerle, odadan dışarı çıkıyor, bön insanların ortasındaki radyo makinesine bağlanıyordu. </p>
				<p class="normal">Ağız ağıza yüklü at, öküz arabalarını köy yolundan çevirttim. Ve, Kılıçoğlu ağayı mahkemeye verdim.”</p>
				<p class="normal">Yıldızın soğuktan donan, uyuşan beyni yavaş yavaş çözülmeğe başladı; düşünüyor. Ve, aaa!.. Nasıl olur? Hatırlıyor. Durun bakayım: Evet... Bu anlatılan kasaba, mütegallibe tipi ona hiç de yabancı gelmiyor.</p>
				<p class="normal">Tipili bir gecenin yarısında “4 numara”nın demir kapısı, iri yarı bir erkeğe açıldı. O geceyi müşterisiz geçirmeğe hazırlanan kadınlar, hürmet, korku, sevinç hislerinin birbirine karıştığı garip bir istekle ona koştular:</p>
				<p class="normal">— Efendi hazretleri! –diye karşıladılar– Hoş geldiniz. Safalar getirdiniz.</p>
				<p class="normal">Kimi, iskarpinlerinin uçlarında yükselerek iri yarı adamın yüzüne yetişmeğe, kardan bembeyaz kesilen gür kaşlarını, uzun bıyıklarını kurulamağa çalışıyor; kimi, kürklü, kalın gocuğunu omuzlarından almağa uğraşıyordu.</p>
				<p class="normal">Efendi hazretlerinin kara gözleri, salonun köşesinde sessiz sessiz oturan Yıldıza saplanmıştı. Patronla konuştular. Pazarlığı patronla yaptılar. Yıldıza: </p>
				<p class="normal">— Haydi, hazırlan! Gidiyorsun...</p>
				<p class="normal">Dediler.</p>
				<p class="normal">Yarım saat sonra, dar, karlı sokakta, dört numaralı demir kapının önünde etrafı sımsıkı kapalı, içi zifiri karanlık bir “çaçan” arabası durdu. Tipi, gözleri kör edecek kadar şiddetliydi. Rüzgâr, tükürüğü donduracak kadar soğuktu.</p>
				<p class="normal">İri yarı herif, Yıldızı geniş bir battaniyeye sardı; arabaya yerleştirdi... Sarsılıyorlardı. Kar, diz boyuydu. Ne nal sesi, ne araba tekerleği gürültüsü duyuluyordu. Dört nala koşan atların soluklarından, koşumlarındaki çıngraklardan başka bir şey işitmiyordu Yıldız...</p>
				<p class="normal">Şafak söküyordu. Onlar hâlâ yoldaydılar. Kalın yamçısına bürünen arabacı, uyumamak –uyuyup da donmamak– için bir türkü tutturmuştu. Yıldız, doru atların burunlarından fışkıran buğuları, terli sağrılarından kalkan dumanı seyrederken içinin donduğunu duyuyor, yanındaki konyak şişesine saldırıyordu. Efendi hazretlerinin sinsi gülüşlerinde apaşikâr bir domuzluk vardı.</p>
				<p class="normal">Öğleyin, karlar altında kaybolmuş gibi görünen bir çiftliğin önünde mola verdiler. O gece, burada geçti. Efendi hazretleri, genç kadına, çevireceği entrikada hissesine düşen rolü anlattı. Korkutarak, dolgun para adayarak dediklerini kabul ettirdi.</p>
				<p class="normal">Bu adam her şeyi yapmağa muktedirdi. Yıldız ölmek istemiyordu. Kocası daha henüz kördü. Çocuğu pek küçüktü. Onlara bakacak başka kimseleri yoktu.</p>
				<p class="normal">— Mel’un mütegallibenin dolandırıcılığını isbat etmek oldukça güçtü, kadınım... Kılıçoğlu, civar vilâyetlerin en hünerli avukatlarını tutmuştu. Ve, ben bu işde onun karşısına yapayalnız çıkıyordum. </p>
				<p class="normal">Bir sabah... Ah o uğursuz sabah... Odacım bir kadının beni görmek istediğini haber verdi.</p>
				<p class="normal">— Bırakın, gelsin!</p>
				<p class="normal">Dedim.</p>
				<p class="normal">Tâ uzak menbalardan kurşun borularla kasabaya getirilecek iyi suyun plânlarını; köylünün ekonomik ve içtimaî kalkınması üzerindeki muhtelif projelerimi, yapılacak yolların krokilerini bıraktım. Karşımda duran güzel, şık kadına baktım. </p>
				<p class="normal">— Sizi dinliyorum, hanım!</p>
				<p class="normal">Dedim. Odamın sıcak havasına karışan esans, pudra ve kadın kokusu, bana İstanbulu, bekârlık günlerimi hatırlattı. </p>
				<p class="normal">— Buyurun, oturun!</p>
				<p class="normal">Diye kanepeyi gösterdim. Bu kadını hiç görmemiştim. Bu kadın belki de kasabaya ilk geliyordu. Kimdi? Muallim miydi? Konuşuşu niçin heyecanlı ve tutuktu? Beni ziyaretindeki maksat neydi? Ona bir kokot hali veren açık tavırlarını garipsiyordum. </p>
				<p class="normal">Sobam gürül gürül yanıyordu. Oda, çok ısınmıştı. Birdenbire... güzel, şık kadının fenalık geçirdiğini gördüm. Başını, boğazını sıkıyor:</p>
				<p class="normal">— Biraz su! Yetişin!</p>
				<p class="normal">Diye, boğuk bir sesle inliyordu. Koştum kanepeye yatırdım. Göğsünü açtım. Bembeyaz teni başımı döndürdü. Hızlı hızlı soluk alıyordu. Üzerine eğildim. </p>
				<p class="normal">— Of! Yarabbi! Ne feci; ne felâket!.. Kadın, kulaklarımı yırtan bir çığlıkla haykırdı:</p>
				<p class="normal">— İmdat! Taarruz ediyor, İmdat!</p>
				<p class="normal">Odamın kapısı bir yüklenişte çatırdıyarak aralandı. Jandarma kumandanını, polis komiserini, müddeiummiyi karşımda buldum. En geride, iri boylu, pala bıyıkları ile; sinsi ve domuz gülüşile Kılıçoğlu duruyordu. Mel’uuun... mütegallibe!</p>
				<p class="normal">Çevrilen entrikayı, onu görür görmez kavradım. Tavan başıma çöktü. Buz terler döktüm. Elim ayağım kesildi. </p>
				<p class="normal">Derhal zabıt tuttular. Kadının ifadesi alındı. Ben, işini takip için kaymakamlığa gelen kadına taarruz etmiştim. Müddeiumumi tevkifime karar verdi.</p>
				<p class="normal">Küçük çocuğum, tehlikeli bir hastalıktan yatıyordu. Genç karımı ve evlâdımı görmeden beni tevfikhaneye götüreceklerdi. Yalvarışlarım jandarma kumandanını, Müddeiumumiyi güçlükle yumuşattı. Ah bu adamlar... Daha düne kadar, önümde hürmetle eğilenler sanki bunlar değildi. Düşenin dostu olmaz kadınım...</p>
				<p class="normal">Onları evimin taşlığında bırakarak, yukarı çıktım. Çocuğumun ayakları buz gibi soğuktu. Minnacık elleri buz gibi soğuktu. Kalbini dinledim; vurmuyordu. Siyah gözleri açıktı. Ve donuklaşmıştı. </p>
				<p class="normal">Anası, hıçkırıklarla ağlıyarak, dualar okuyarak, yavrumuzun gözlerini kendi elile kapattı. Eski bir an’neye uyarak göğsüne çelik makas koydu. Çarçabuk getirilen bir imam, kâfur yakıp yıkadı. İnce bir tahtanın üzerine uzattık. Üstüne şal örttük. Bekçinin kucağına verdik. Çocuğumu kendim gömdüm. Kefen bağlarını şu kırılası parmaklarımla kendim çözdüm. Ve, sonra tevkifhanenin yolunu tuttuk.</p>
				<p class="normal">Mütegallibe! Mel’un mütegallibe ne demek anladın mı? Kadınım?</p>
				<p class="normal">Fakat, sana ne oluyor? Niçin ağlıyorsun böyle? Sen de mi dertlisin, kadınım? Senin de mi derdin var, yoksa... dertsiz insan olur mu desene!..</p>
				<h2 class="h2baslik" id="calibre_toc_42">XIV</h2>
				<p class="normal">Sakarya kıyılarında daha henüz şafak atıyordu ki eski kaymakamı, gözleri çakmak çakmak şefdötren, yakasından sarsarak uyandırıyordu:</p>
				<p class="normal">— Hem biletin üçüncü; hem ikinciye yan geliyorsun; üstelik bir de kadınlara mahsus yeri seçiyorsun, olur şey değil! Diyor:</p>
				<p class="normal">— Haydi bakalım, kalk buradan...</p>
				<p class="normal">Diye, âdeta ite kaka sürükleyip götürüyordu.</p>
				<h2 class="h2baslik" id="calibre_toc_43">XV</h2>
				<p class="normal">Aradan tam iki uzun yıl geçti. Küçücük bıraktığı Engin, şimdi annesini tanımıyacak bile... Belki de kucağına gelmek istemiyecek; alırsa yadırgıyacak; ağlayacak...</p>
				<p class="normal">Yıldız acı mı tatlı mı olduğunu kestiremediği bir heyecanla ürperiyor. İşte iki saat sonra, yavrusunu kucağında sıkacak; hıçkırıklarla ağlıyarak öpecek; koklıyacak. Melek –bu vefalı arkadaş, bu iyi insan– iki yıl içinde onu mektupsuz bırakmadı. Küçüğün sağa sola yalpa vurarak, düşe kalka yürümeğe başladığı günü, “anneci, babacı” diye boyunlarına atıldığı günü heyecanla samimi ifadelerle anlatarak o mesut günleri Yıldıza da yaşatmağa uğraştı. Küçük Engin öyle hisli bir çocukmuş ki! Osman, kollarını öne, yana uzatıp etrafı yoklamağa uğraşarak evin içinde dolaşırken, bazan duvarların üzerine, merdivenlere yürürmüş. Engin şaşılacak bir hisle onun tehlikeye doğru gittiğini anlar, “babacı, babacı!” diye koşarmış; elinden, eteğinden tutarmış. Âdeta bir büyük insan gibi kör babasını yedermiş...</p>
				<p class="normal">Kocası hâlâ görmüyordu. Soranlara, sıkıntı ve azap veren eski boğucu karanlığın artık geçtiğini; önünde daimî olarak bir gümüşî perde dolaştığını, al, mavi, yeşil, mor renklerde çizgilerin bu gümüşî perde üzerinde türlü Japon resimleri çizdiğini anlatıyordu. Doktorlar kısa bir zaman sonra yapılacak ameliyatla, Osmanın körlükten kurtulacağını müjdeliyorlardı.</p>
				<p class="normal">Melek, son mektubunda Osmanın acı acı sızlanmağa başladığını yazıyordu: Karısı iki uzun yıl içinde onları görmek isteğini niçin duymamıştı? O, böyle iki yıl çocuğunun hasretine dayanabilecek kadar katı yürekli miydi?</p>
				<p class="normal">Yıldız daha fazla tahammül edemezdi. Bir gün, apansız bavulunu hazırladı. Telgrafını çekti. Ve, trene atladı. </p>
				<p class="normal">Yaklaştıkça heyecanı artıyor. </p>
				<p class="normal">İki sene önce, bir akşam karanlığında kocasını, yavrusunu bırakarak sonu belli olmıyan bir yolculuğa çıkarken, belki de gene bu tren onu delicesine koşturuyordu. Dağları yarıyor, yokuşları tırmanıyor, tüneller aşıyordu. Ve, Yıldız, kompartıman koridorunun karanlık bir köşesinde, ne yaptığını bilmeden, ağlıyordu. </p>
				<p class="normal">Artık yetişir. Evlât hasreti, koca hasreti artık bitmeli. Genç kadın, Ankaraya bir daha dönmemek kararını da vermek üzere. Osmanın gözleri bir açılsa... Ve, o, uçurumun dibinden kendini kurtarabilse... Evinin hanımı, çocuğunun anası olabilse... </p>
				<p class="normal">Yolcuların hepsinde de pek belli bir heyecan ve sevinç var. Amma, bu, eza veren bir sevinçtir: Bir yıl, üç yıl, beş yıl önce yahut da birkaç hafta evvel tam bırakılan yuvayı acaba noksansız bulabilecekler mi?</p>
				<p class="normal">Herkes, bir gecelik yolculuğun verdiği ahbaplıkla, birbirine yanaşmış. Herkes, birbirine, iki saat sonra kavuşulacak sevgilileri anlatıyor. Ve, muhakkak ki, herkes gene kendini dinliyor. </p>
				<p class="normal">Sarhoş kaymakam artık iyice ayılmış. Uğradığı felâkete rağmen o da mes’ut; o da gülüyor; o da konuşuyor. Ve, hiç tanımadığı yanındakine diyor ki:</p>
				<p class="normal">— Allah, yarattığı kulunun rızkını da beraber yaratır. Açlıktan ölen insan pek az görülmüştür. Elbet bu koca şehir, bana, muhtaç olduğum bir lokma ve bir hırkayı verebilecektir! </p>
				<p class="normal">Onu dinliyen derviş kılıklı yaşlının gözlerinde bir film çevriliyor:</p>
				<p class="normal">Hayatından bezmiş, aç kalmış, kocamış bir Bektaşi, yolun kenarında, eline geçirdiği çamurla insan şekilleri yapıp diziyormuş. Biri, yaklaşmış; sormuş:</p>
				<p class="normal">— Ne yapıyorsun? Yarın bunlara can verebilecek misin?</p>
				<p class="normal">Öfkeli bir omuz silkişle, acı acı gülmüş Bektaşi:</p>
				<p class="normal">— Yiyeceğini, giyeceğini düşünmedikten sonra!</p>
				<p class="normal">Demiş.</p>
				<p class="normal">Sis altında silikleşen İstanbul, bromür dolu küvette yavaş yavaş beliren bir fotoğraf klişesi gibi, yaklaştıkça canlanıyor. </p>
				<h2 class="h2baslik" id="calibre_toc_44">XVI</h2>
				<p class="normal">Gar.</p>
				<p class="normal">Tren, karlı dağlar, bozkırlar aşmış bir hayvan yorgunluğu ile soluyarak durdu. Yıldızın gözleri istasyonu dolduran kalabalığın arasında, kendini bekliyenleri çarçabuk buldu. </p>
				<p class="normal">İki yıl önce kör bıraktığı Osmanın yerinde, keskin bakışlarile vagonları tarayan dinç bir adam duruyor; kıvırcık saçları üzerine bere oturtulmuş, boynu yün atkı ile sarılmış, mavi tulumlu bir küçük, babasının eline sımsıkı yapışarak, feldir feldir etrafına bakınıyordu.</p>
				<p class="normal">Yıldız, bitkin bir halde, kanepeye çöktü. Kocası artık kör değildi. Şimdi anlıyordu ki, Melek ona bir sürpriz hazırlamıştı... Ağlıyordu. Namuslu insanları kompartımandan kaçıran bu kılığile, kocasının önüne çıkabilecek miydi? Ve, koca, elinden tuttuğu üç yaşındaki küçüğe:</p>
				<p class="normal">— İşte, annen!</p>
				<p class="normal">Diye, bu gözleri, dudakları boyalı kadını gösterebilecek miydi? İşin en kötüsü şuydu: Yıldız omuz başları dişlenmiş, kalçaları ısırılmış, butları çimdikten çürütülmüş vücutla, kocasının yatağına imkânı yok giremezdi. </p>
				<p class="normal">Bu kirli vücudü, iğrenç yaşayışının kötü bir vesikası gibi, kocasının gözleri önüne seremiyecekti. </p>
				<p class="normal">Buğulu camı, yumruğile sildi. Bir daha göremiyeceği lâcivert bereli küçüğe doya doya bakıyor. Ve, düşünüyor:</p>
				<p class="normal">— Bu çocuk benim mi? Bu çocuğu ben mi doğurdum? Ne sevimli, ne güzel küçük bu?.. Enginim! Benim çocuğum!.. On sene, on beş sene sonra, sen mazisi iğrenç denecek kadar kirli bir kadına “anam” diyebilecek misin? Onu suçlu bulmıyacak kadar geniş ve mâkul düşünüşlü bir insan olmanı isterim... Ona çekinmeden “anam” demelisin! Ve, on beş yıl önce onu çirkefe yuvarlıyan cemiyete kin beslemelisin...</p>
				<p class="normal">Fakat; fakat... içimde tuhaf bir eziklik duyuyorum. Geri düşünüşlü cemiyet, kendi günahını, silinmez bir damga gibi belki yarın senin alnına vuracaktır. Mektep arkadaşların arasında ve daha sonra iş hayatında “hafif meşrep bir kadının oğlu” olarak hakaret görmenden korkuyorum. Evet, korkuyorum ki –benim cici Enginim– uğrayacağın bu hakaretlerle, sen de anana karşı bir hınç uyanmasın!.. Anan suçsuzdur, çocuğum... Sen bir damlacıktın. Hattâ, dünyada bile yoktun. Babanın iki gözü de kördü; Ve, başvurduğum bütün müesseseler benden yalnız iş beklemiyor, vücudümü de istiyordu... </p>
				<p class="normal">Çok eski devirlerde, Allahın mümessili olduklarına inanılan rahiplerle evlenmiş kadınlar vardı. Ve, onlara, Allahla evlenmiş gözile bakılırdı. Mâbudun karısı, bütün erkeklerin müşterek malı demekti. “Babil”li her kadın Afroditin buhurdanında oturup cinsî münasebette bulunmakla kutsîleşirdi. Ve, buna mecburdu da... </p>
				<p class="normal">Bugün: Patron, Allahın mümessili değil, bir gölgesidir. Fabrikasına, müessesesine bağladığı kadın, önce kendisinin, ve netice itibarile bütün erkeklerin müşterek malıdır. Bugün de, her kadın Afroditin buhurdanında oturup cinsî münasebette bulunmağa mecburdur. Yalnız, fark şurada: Dün bu kadına ilahi bir gözle bakarlardı! Yaptığı iş ibadetti. Bugünkü kadın ise, nefrete lâyıktır; zina işliyor!</p>
				<p class="normal">Geniş ve mâkul düşünüşlü bir insan ol, Engin... Sana dile düşmüş bir kadının oğlu olduğunu hatırlatmak isterlerse isyan et... </p>
				<p class="normal">Baba ve oğlu, ümitlerini kestiler; uzaklaşıyorlar. Lâcivert bereli küçük, başını babasına doğru kaldırarak, avuçlarını açıp kapayarak bir şeyler anlatıyor. Baba, son bir ümitle, tekrar vagonlara bakıyor. Ve, nihayet hâlâ yorgun yorgun pofurdayan kara lokomotif küçüğe anasını unutturdu. O, şimdi, bu dev makine hakkında üst üste sualler soruyor.</p>
				<p class="normal">Yıldız, buğulu camın arkasından artık bir şey göremedi.</p>
				<p class="normal">Gözleri çakmak çakmak şefdötrenin ihtarı, onu kendine getirdi. Bavulunu aldı. Ağır ağır indi. </p>
				<p class="normal">Uzaklaştı. </p>
				<p class="normal">Yaşlı gözleri hareketsiz, bastığı yeri görmeden, ağır ağır uzaklaştı... </p>
				<p class="ortaitalik">–İkinci Safhanın Sonu–</p>
				</body>
</html>