<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>afrodit</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_3">ÜÇÜNCÜ SAFHA</h1>
				<h2 class="h2baslik" id="calibre_toc_45">I</h2>
				<p class="normal">Fokur fokur kaynıyan çaydanlığın buğusu, soğuk odanın havasında bir kat daha genişliyor. Papatyaları soluk, çinileri yer yer dökülmüş emektar çaydanlıkta, yolundan kalmış bir lokomotifin homurdanışına benzer bir hal var.</p>
				<p class="normal">Dışarıda lâpa lâpa kar.</p>
				<p class="normal">Kadın, kahvaltı sinisini hazırlıyor. Baba ve oğul kuru ekmeği küçük çay bardaklarında yumuşatacaklar ve zeytini katık ederek karınlarını doyuracaklardır.</p>
				<p class="normal">Oğlu –bıyıkları yeni yeni beliren geniş alınlı, dinç vücutlu yirmi yaşında bir delikanlı– bakır sininin kenarına bağdaştı. Yarım ekmeği parçaladı. Lokmasını çaya bandı, ağzına aldı. </p>
				<p class="normal">Ve birden, bitişik evden bir çığlık koptu. Delikanlının lokması boğazını yırta yırta geçti ve bir zehir gibi midesine oturdu.</p>
				<p class="normal">Baba, anaya... oğul, hem anaya hem babaya baktı. Kalktılar. Pencereyi açmak güç oldu. Buz tutan kar, camları perçinlemişti sanki... Rüzgâr, pervazlarda biriken karı, yamalı kilimin üzerine savurdu. Saç mangalın küllerini uçurdu.</p>
				<p class="normal">Bitişik komşunun iniltilerini ürpererek duydular:</p>
				<p class="normal">— Kadriyem gitti; Kadriyemi kaybettim!</p>
				<p class="normal">Baba, anaya... Oğul, hem anaya hem babaya baktı. </p>
				<p class="normal">Delikanlının parlak gözleri bulandı; yaşardı.</p>
				<p class="normal">— Öldü ha! </p>
				<p class="normal">Dedi. Dişleri kenetlendi.</p>
				<p class="normal">Baba o sabah işe gitmedi. Ve, oğul, tasasını uyutmak için maden kuyularına koştu. </p>
				<p class="normal">Sabah. Kar lâpa lâpa yağıyordu. Bitişik komşunun sokağa çolak bir kol gibi uzanan yanpiri borusu, karanlık göğe boram boram duman savuruyordu.</p>
				<p class="normal">Dumana aldanmayınız! Bu soba ısıtmaz... İçi, hayrı seven bir marangozun atölyesinden toplanan talaşlarla sımsıkı istiflenmiştir. Ve, beş kişilik bu fakir aile, çatlak sobanın karşısında, isten yanan gözleri yumruklar gibi şişe şişe, kendilerini, ısındıklarına; çolak bir kol gibi sokağa uzanan borusile de komşularını sobalarının yandığına inandırmak isterler. </p>
				<p class="normal">Baba, altmış; ana elli yaşında vardır. En küçük oğul, iki yıl önce, bir maden kazasında, daha hayata doymadan gözlerini yummuş... En büyük oğul da ölmüş. Bir cinayete kurban gitmiş. Onun iki yaş küçüğü, bir kötü âdet –kan gütme âdeti– yüzünden çamuru yarı bellere çıkan şehir hapishanesinin dar hücresinde günlerini dolduruyor.</p>
				<p class="normal">Yirminci asırda bir memlekette hâlâ “kan gütme” âdeti mi hüküm sürüyor? Onun önüne geçmek için kanun yapmağa lüzum yok.</p>
				<p class="normal">“Mahkemeler iyi çalışmıyor mu?”</p>
				<p class="normal">“Adalet mekanizmasında bir aksaklı mı vardır?”</p>
				<p class="normal">İşte tetkiki icap eden bunlardır. </p>
				<p class="normal">En büyük kız on yedi yaşındaydı. Eğer varsa, Tanrının rahmeti üzerine olsun... Onu da öldüren “verem”di. </p>
				<p class="normal">Eski bir ocak işçisi olan babanın yirmi dokuz liralık kazancı, genç kızı ancak bir yıl yaşatabildi. Bu uğurda borca girdiler. Memleketlerindeki üç odalı evi sattılar. </p>
				<p class="normal">— Kadriyemi kaybettim! </p>
				<p class="normal">Diye hıçkıran ananın feryadında, kızile beraber pek çok şeyin de kaybolmasından doğan bir acının tasaları okunuyordu.</p>
				<p class="normal">Oğuldan umut yok. O, çamuru yarı belleri bulan hapishane hücresinden, on beş yıl sonra –eğer ölmez sağ kalırsa– kötürüm çıkıcak... İhtiyar babanın; ihtiyar ananın bel bağladıkları Kadriyecik çalışkandı; hamarattı; güzeldi. Ona hali vakti yerinde, iyi bir koca bulabileceklerdi. Ve... yalnız Kadriye değil, kendileri de, Kadriyenin biri sekiz, biri dokuz yaşında iki kız kardeşi de biraz rahat nefes alabileceklerdi.</p>
				<p class="normal">Bodukça evin sokağa bir çolak kol gibi uzanan borusu, o gün de durmadan, dinlenmeden duman savurdu.</p>
				<p class="normal">Cenaze çabuk hazırlandı. Konu komşu, her zaman ve her yerde olduğu gibi, bu felâket gününde de elele verdiler. Diz kapakları bulan, kara suratları kamçılayan tipiye rağmen, Kadriyeciği, babasının sızlanışları, anasının hıçkırıkları arasında alıp götürdüler. </p>
				<p class="normal">Çamuru yarı bellere çıkan hücresinde, kara saçları kara sakallarına karışan ölü suratlı delikanlı, yüksek pencereye tırmanarak, kırpmadığı gözlerini demir parmaklıkların arasına uydurarak, saatlerce yolları gözetledi; anasını bekledi.</p>
				<p class="normal">Ana, her gün gelirdi; uzaktan konuşurlardı. Ve, her gelişinde, ihtiyar ana:</p>
				<p class="normal">— Kadriye bu gün biraz daha iyi!</p>
				<p class="normal">Derdi. Ona sigaralar getirirdi.</p>
				<p class="normal">— Kadriyenin hediyesi! </p>
				<p class="normal">Derdi. Ona, bin türlü güçlük ve yokluk içinde yününü buluşturup, günlerce uğraşarak fanilâlar, çoraplar örerdi.</p>
				<p class="normal">— Kadriyecik senin için hazırladı!</p>
				<p class="normal">Derdi. Halbuki, yatakta yatmaktan vücudunda yaralar açılan genç kızın değil fanilâ örmeğe, kımıldamağa bile takati yoktu.</p>
				<p class="normal">Gece; batan bir geminin ambarlarına suların doluşu gibi, dar hücreyi lâhzada karanlığa boğunca, delikanlı, umudunu kesti. Beş senedir yattığı ot minderine sırtüstü serildi. Hıçkırmağa başladı:</p>
				<p class="normal">— Kadriye öldü!</p>
				<p class="normal">Diye inledi. Islak, taş duvarlar sıkıştırıp ezecekmiş gibi üzerine yürüyor; pencerenin kalın parmaklığı, gözlerinin önünde birbirile kucaklaşan boğa yılanları gibi korkunçlaşıyordu.</p>
				<h2 class="h2baslik" id="calibre_toc_46">II</h2>
				<p class="normal">Tak</p>
				<p class="normal">Tak tak</p>
				<p class="normal">Tuk </p>
				<p class="normal">Tuk tuk...</p>
				<p class="normal">Kazma sesleri. Eski “bağ” direkleri, yüzlerce metre kalınlığındaki toprak yığının ağırlığı altında, çatırdıyor; esniyor. Dar, karanlık galöride, kazma seslerinin tok vuruşlarından, ürperme veren direk çatırdayışlarından, zorun altında inildiyen insanların soluklarından başka bir ses duyamazsınız. </p>
				<p class="normal">Kilitli emniyet lâmbalarının güçlükle aydınlattığı “baca”da kadavra sekiz amele, dişlerini tırnaklarına katmışlar. Habire kazma savuruyorlar. Havasızlıktan, sıcaktan bunalmışlar. Yamalı mintanlarının kopçalarını çözmüşler. Kömür tozunun tanınmaz hale koyduğu sıska suratlarından, çökük göğüslerinden, yarı çıplak sırtlarından sel gibi ter boşanıyor. Kızgın vücutlarına düşen soğuk damlalar altında bazan ürperiyorlar. Demirden birer kürek halini almış simsiyah avuçlarını, bazan, tepelerinden şırıl şırıl akan buz gibi suyun damlalarına açıyorlar. Nereden geldiği belirsiz, gazlı, kokulu bu suyla içlerinin ateşini dindirmeğe uğraşıyorlar. Kendileri de bilirler ki, bu nereden geldiği belirsiz, gazlı su uğruna çok kurban vermişlerdir... Onlar için ölüm mefhumu artık meçhuldü... Güneşi ve gün ışığını bir gündeliğe değişmişlerdir. Onlar, canlarını bir gündelik uğruna satmış insanlardır. </p>
				<p class="normal">Bugün, kırk araba çıkarılacak. Yevmiyeyi deliksiz almak için, ölürcesine uğraşmak, kırk arabayı çıkarmak lâzım... Öğle, çoktan geçmiş. Demir kazmalarının tok vuruşları, boş kursaklarının gurultularını onlara duyurmuyor. Tâ ilerideki galörinin bağlarına tellerle iliştirdikleri yiyecek paketlerine el atmak hiçbirinin aklından geçmiyor. </p>
				<p class="normal">Yerin sekiz yüz metre derinliğinde hayat budur.</p>
				<p class="normal">Sekiz yüz metre yukarıda, yerin yüzünde –bu köstebek yuvaları gibi birbirine girmiş kovukların, inlerin üzerinde– şahane villâlar, muazzam konaklar sıralanmıştır. Şahane villâların göklere ağ geren radyo antenleri, dünyanın müziğini ve sesini sermayedara kadar getirir. Binlerce kilometre uzağı dinliyen antenler, hemen oracıkta, yerin dibinden gelen iniltiler, sızıltılar karşısında hissizleşir, sağırlaşır.</p>
				<p class="normal">Kaya, diz kapağını aşan çamurlu suyu, ateş gibi yanan, zonklıyan suratına çarptı. Güç nefes alıyordu. Ekşi bir koku genzini yakıyordu. Yutkunuyordu. Ciğerlerini şişiremiyordu; kalbi duracakmış gibi gümbürdüyordu.</p>
				<p class="normal">— Kör nefes!</p>
				<p class="normal">Diye, boğuk bir sesle haykırdı. Simsiyah, kocaman fareler etraflarından korkuyla kaçıştı.</p>
				<p class="normal">Avurtları çökük kadavra vücutlu sekiz amele, gözleri faltaşı gibi açılmış, tüyleri dikenleşmiş bir halde, kaçışan fareleri birbirine göstererek haykırıştı:</p>
				<p class="normal">— Kör nefes!</p>
				<p class="normal">— Kör nefes!</p>
				<p class="normal">Kilitli emniyet lâmbalarının alevleri birdenbire uzadı. Yeşilleşti. Grizo! Ateş nefes!</p>
				<p class="normal">Ciğerleri zayıf iki işçi, diz kapakları bulan çamurlu, gazlı suya boylu boyunca serildi. Amele çavuşu kumandayı verdi. </p>
				<p class="normal">Kör nefesli bacayı hemen kapattılar.</p>
				<p class="normal">Gündeliği tam alamayacaklar. Bugün artık kırk araba çıkarmak ihtimali uzak bir hayaldir.</p>
				<p class="normal">Sıçanlardan korumak için tellere astıkları azık paketlerine yanaştılar. </p>
				<p class="normal">Ah şu hınzır sıçanlar! Yiyeceklerine musallat olmasalar! Çok defa ateş nefesi haber vererek canlarını kurtaran fareler, maden amelesi için bir velinimet kadar mukaddestir. Ve Zonguldakta madeni bulan uzun Mehmet âbidesinin tam karşısına heykeli dikilecek, önünde eski Mısırlıların öküze, çakala, timsaha taptıkları gibi ibadet edilecek mukaddes bir mahlûktur. </p>
				<p class="normal">Kara mancar haşlamasile mısır bulamalarını yerlerken, kaya, arkadaşı Selimle dertleşiyor. </p>
				<p class="normal">Selim, cabadan bir ömür sürdüğüne kanidir. Nasıl cabadan bir ömür olmasın ki, o, Zonguldağı yerinden oynatan müthiş grizo patlamasının tek canlı şahididir. Ölüm, bütün korkunçluğuyla sırtını sıyırıp geçmiştir. </p>
				<p class="normal">O gün –sanki içine doğmuştu– ocağa korka korka inmişti. Garip bir his, akşamdan beri can sıkıcı bir sakırga gibi kafasına yapışmıştı. Sıcak bir yaz gecesiydi. Kulübelerin kapılarını, pencerelerini fora etmişler, kaşık kalıbı bir kandil ışığında, başlarının altına birer kömür parçası yerleştirerek yorgunluktan sızmışlardı. İşbaşı eden gece vardiyasının kazma vuruşları beynin içinde ötüyordu. Sağa sola dönüyor, uyku bir türlü gözüne girmiyordu. </p>
				<p class="normal">Gece yarısından sonra; arkadaşlarının fırıltılı soluklarını inildeyişlerini dinleye dinleye, kendinden geçmişti... O kısa uyku içinde, hep, yıllarca evvel ölen anasile, babasile uğraşmıştı. Sevgilerine doyamadığı bu iki ölü, onu da oraya, yanlarına çağırıyordu. Anası, oyuklarına kaçmış çipil gözlerinden sel gibi yaşlar akıtarak, yalvarıyordu. </p>
				<p class="normal">Anası... Ah, Selim onu ne kadar severdi!</p>
				<p class="normal">Bir “Mıska” hâdisesi vardı ki, anasını her hatırlayışta, Selim, yüreğinin en derin yerinden sızım sızım sızıldadığını duyardı. Dini, imanı bütün bir kadıncağızdı anası... Dertliydi de... Yoksul bir yaşayışın, yıprandırıcı bir çalışışın izlerini ihtiyar vücudünde taşırdı. Bacaklarında, omuzlarında, kollarında, o öldürücü romatizma sızılarının dolaşmadığı gün yoktu. </p>
				<p class="normal">Doktora gösterecek para nerede?</p>
				<p class="normal">Reçeteyi bedava yapacak eczaneyi nereden bulmalı? </p>
				<p class="normal">İhtiyar kadının, yeşili solmuş üç köşe bir hamaliyesi vardı. Sihirli bir mıskaydı bu... Sızılar, ona kol kaldırtmayınca, kollarına; boynunu köskütük bir hale getirince, boynuna geçirirdi. Ve, tuhaf şey, kımıldamıyan kol, mıskayı taktıktan biraz sonra, harekete gelirdi. Köskütük kesilen boyun gevşerdi.</p>
				<p class="normal">Selim, on beş yaşında, afacan bir çocuktu. Yeşili soluk müselles kumaşın kerametine, anasının bu aşırı saflığına fıkır fıkır gülerdi: </p>
				<p class="normal">— Sende ağrı sızı yok, anacığım... Seninkisi kuruntu... </p>
				<p class="normal">İhtiyar kadın, bayağı gücenirdi. Amma, kızmazdı; onu terslemezdi. Ah ne iyi bir kadındı! İknaa uğraşırdı: </p>
				<p class="normal">— Günaha girme Selim. –derdi– Seni “iyi saatte olsunlar”ın şerrinden kurtaran da gene böyle bir mıska değil mi evlâdım?</p>
				<p class="normal">Hakikaten, daha on yaşına girinceye kadar, korkunç kâbusların içinde, Selim rahat uyku uyuyamazdı. Hemen her gece haykırışlarla, hıçkırıklarla yatağından fırlardı. Kendini bilmez bir halde, odaları dolaşır, merdivenleri inip çıkardı. Gözlerinin önünde, bazan bir serçe parmağı kocaman bir servi gibi uzalır; bir insan gözü, içine alıp boğacak, suları yeşil, yosunlu bir bostan kuyusu kadar onu korkuturdu.</p>
				<p class="normal">Selim hayâl meyâl hatırlıyordu: Babası ve anası yatağının baş ucunda diz çökerler, “Rabbebiyeşir”leri “Allahülâilâhillâ hu”ları okur, üflerdi.</p>
				<p class="normal">Günün birinde bir mıska bulup boynuna taktılar. Ve, işte o günden sonra, “iyi saatte olsunlar” Selimin yatağına yanaşamamıştılar. </p>
				<p class="normal">Bir gün tuhaf bir şeytanlık düşündü. Yeşili soluk üç köşe hamaliyeyi eline geçirdi. Usulla, dikişlerini söktü. Üzerinde kargacık burgacık yazılar, dualar bulunan, terden sararmış, solmuş kâğıt şeridi çıkardı; yaktı. Tıpkı ona benziyen bir kâğıt parçası buldu. Üzerine belki yüz kere, şeytanın adını yazdı. Boynuzlu, iri burunlu, dilini çıkarmış insan resimleri çizdi. İtina ile, yeşili soluk üç köşe kumaşın içine dikti.</p>
				<p class="normal">Artık, ana, kollarında ve bacaklarında tılsımlı mıskasını taşırken, Selim eskisinden daha taşkın bir neşeyle gülüyordu; kasıklarını tutarak, yerlere yatarak katılıyordu.</p>
				<p class="normal">Babasının evde bulunmadığı bir gün, hamaliyeyi anasının kolundan kaptı. İhtiyar kadının yalvarışlarına kulak asmadı. Mıskayı açtı. Kendi elile çizdiği garip kâğıdı onun burnuna uzattı: </p>
				<p class="normal">— Sende ağrı sızı yok, anacığım... Ben sana dememiş miydim... Seninkisi kuruntu... Ağrıyı, sızıyı bu geçirir mi anacığım?</p>
				<p class="normal">Boynuzlu, iri burunlu, dilini çıkarmış insan resimleri, kadının gözlerini bulandırdı; alnını kararttı. Yıllarca, mukaddes bir kitap gibi yaldızlı, işlemeli torbalarda saklanılan; boyunlarda, kollarda taşınan yeşili soluk müselles kumaş parçası, bir kenara atıldı. </p>
				<p class="normal">Ve ana, artık imanını kaybetmişti.</p>
				<p class="normal">Doktora gösterecek para nerede?</p>
				<p class="normal">Reçeteyi bedavaya yapacak eczaneyi nerden bulmalı?</p>
				<p class="normal">Kadın, artık, mıskaya inanmıyordu. Omuzlarını uyuşturan; kollarını boynunu köskütük yapan romatizma sızılarına, dişlerini sıka sıka katlanmağa uğraşıyordu.</p>
				<p class="normal">Ana öldü. </p>
				<p class="normal">Selimin içinde acı bir hüsran kaldı.</p>
				<p class="normal">Sabah. Şafak. Horoz ötüyor. İşbaşı sinyalı! Selim, ter içinde uyanmıştı. Amele çavuşlarının suda ıslanmış kamçıları, sinyali duymıyan yorgunların gazlı sulardan yanmış tabanlarında şimşek gibi çakıyordu. Selim, zonkluyan başının sızısını dindirmek için, iki kaşının ortasını çürütürcesine sıkıyor; düşünüyor:</p>
				<p class="normal">İşbaşı sinyali burada bir horozdur! Ve, maden sahibi, horozu vakitsiz öttürmenin, onları vakitsiz maden kuyularına tıkmanın kolayını bulmuştur. Amele içinde, hileyi bilmiyen yoktu. Horozun, yanına götürülen lâmbalarla vakitsiz öttürüldüğünü görenler çoktu. Ne yapacaklardı? Ne yapabilirdiler?</p>
				<p class="normal">İçinde hâlâ o garip his... Kaç haftadır göremediği güneşi belki de artık hiç göremiyecek... Onlar, artık yarasalara benzediler. Gün ışığı gözlerini kör ediyor. Güneşi ve gün ışığını unuttular. Artık onlar, karanlıkların adamıdırlar...</p>
				<p class="normal">Ellerinde kilitli emniyet lâmbaları, omuzlarında kazmaları ve kürekleri, maden kuyularına inen öbek öbek işçi... Birbirlerini şimdi yüzlerinden tanıyan bu insanlar, on iki saat sonra –bir kazaya uğramaz da sağ dönerlerse– tanınmıyacak kadar değişeceklerdir. Baba, oğulu; oğul, babayı; hemşeri, hemşeriyi ancak sesinden ayırabilecektir. Kömür tozu, çamur onları insanlıktan çıkaracaktır.</p>
				<p class="normal">Araba sürücülüğü ediyordu o vakitler... Küfeci çocukların, bacaların en dar yerlerinden sürüne sürüne getirip boşalttıkları kömür dolu dekovil arabalarını, önce katıra bağlıyarak, sonra da kollarile saç dibine sürerdi. Diz kapağını bulan ve çıplak bacaklarını dolduran çamurlu suya rağmen, arabaya dayanırken, ter içinde bulanırlardı. Dekovil arabalarının demiryolları saç dibinde makaslarla birbirine girerdi. Buralarda arabaları katıra çektirmek yasaktı. Bastığı yeri görmiyen hayvan, tırnağını makaslara sıkıştırır, sakatlanabilirdi. Bu maden kuyusunda, insanın, uyuz katır kadar bile kıymeti yoktu. Selim, kan ter içinde, yüklü arabayı sürerken, çamurlu su altında bu körolası makaslara az mı ayaklarını sıkıştırmıştı! Tırnaklarını kopartmıştı, bacaklarını incitmişti!..</p>
				<p class="normal">Bilmem kaçıncı arabayı zayıf kollarile sürüyordu ki, birdenbire ömründe duymadığı bir patlama olmuştu. Ocak, zangır zangır titremiş, sarsılmıştı. Bu, ateş nefes patlamasıydı. Ve, alevin bütün ocağı yalayıp geçeceğini bilen Selim, kendisini can korkusile suların içine dar atmıştı. </p>
				<p class="normal">O, canını, bu çamurlu suya borçluydu. Alev, dışarıda kalan sırtını şöylece yalamış, gömleğini kül etmiş, omuz başlarını yakmıştı.</p>
				<p class="normal">Facia, lâhzenin içinde Zonguldağı allak bullak etmişti. Halk, çılgın gibi, oraya koşmuştu. Kalabalığın yarısından fazlası, ağlıyor, bağırıyordu. Başlarını yumruklıyanlar; saçlarını yolanlar görülüyordu. Bir tarafta, gözleri yumruklaşmış bir genç kız “babamın ölüsünü gösterin!” diye inliyor; ötede, bir yaşlı ana “evlâdıma doyamadım!” diye dövünüyordu. </p>
				<p class="normal">Simsiyah kesilen, davullar gibi şişen cesetlerin sonu alınmıyordu. Cenazelerden hiçbirine sahip çıkan olmamıştı. Onlar, o kadar tanınmıyacak hale girmişlerdi ki!</p>
				<p class="normal">Jandarma ve polis kordonunun yaklaştırmadığı kalabalık, öyle bir zaman geldi ki, taş gibi dondu kaldı. Ağlıyamadılar, haykıramadılar. Çıkan cesetlerin kendilerine ait olmadığına; babalarının, kardeşlerinin, oğullarının kör bir baca ağzında tıkanıp kaldıklarına ve kurtarılacaklarına inandılar. </p>
				<p class="normal">Kaza yerinde seferber edilen yüzlerce işçi, saatler süren aramalara, taramalara rağmen, bir tek canlı mahlûka rastlıyamadı. </p>
				<p class="normal">Dekovil arabalar, paçavra gibi yırtılmıştı. Demiryolları, kıvrılmıştı. Bağ direklerinden kollar, bacaklar sarkıyordu. Parçalanmış insan cesetlerile başları kopmuş katır gövdeleri yanyana yatıyordu.</p>
				<p class="normal">Grizo patlamasından sonra ocağı kaplıyan zehirli gazın boğduğu mankenleşmiş cesetler buldular: Bir elleri kazmalarında, bir elleri bağlarda, öylece kalıvermişlerdi.</p>
				<p class="normal">Kazanın bilânçosu, tüyleri ürpertecek kadar müthişti: Kuru bir hodola uğruna iki yüz insan ölmüştü. Yirmi katır param parça olmuştu.</p>
				<p class="normal">Selim ateş nefesin sıyırıp geçtiği sırtının sızısını günlerce unutamamıştı. Ah; bu yanık, insanın canına okuyan bir yanıktı.</p>
				<p class="normal">— Yardım mı, Kaya?.. Kadriyenin babası için patrondan yardım mı isteyeceksin?.. Çocuksun be!.. Toysun be!.. Düşküne yardım, senin benim için zevktir amma... Patron için?!.. Hah hah hah... Sen bilir misin? Adına Rokfeller denen bir milyarder vardı. Ona sormuşlar bir gün... “En zevkli iş nedir?” diye... Bak, bak, ne cevap vermiş: </p>
				<p class="normal">“Benim için en büyük zevk, cebime giren paraların hesabıdır!” İstersen, var git, boyunun ölçüsünü al!.. Hah hah hayy...</p>
				<h2 class="h2baslik" id="calibre_toc_47">III</h2>
				<p class="normal">Kaya, her günkünden geç döndü. Ana ve baba, yemek sinisi başında bekliyorlardı. Yıkandı; oturdu.</p>
				<p class="normal">Kadın anlatıyor:</p>
				<p class="normal">— Kadriyeyi gömdüler...</p>
				<p class="normal">— .......</p>
				<p class="normal">— Ben bu ailenin bu kadar fakir olabileceğini düşünemezdim...</p>
				<p class="normal">— ........</p>
				<p class="normal">— Âdettir: Ölüm felâketi tekrar gelmesin diye, ölünün ayakkaplarını fakirlere verirler. Kadriyeciğin verilecek bir çift iskarpinini bulamadılar. </p>
				<p class="normal">— ...........</p>
				<p class="normal">— İyi olup kalkınca nasıl olsa ona yenisini alırız, diye, küçük kardeşlerine giydirmişler...</p>
				<p class="normal">— ...........</p>
				<p class="normal">Delikanlının kaşığı çorba kâsesinin içinde kaldı: Kaya, bu kaya gibi metin çocuk, utana utana hıçkırıyordu. Kadın, onun siyah kıvırcık saçlarını okşuyordu:</p>
				<p class="normal">— Allah, o yattıkça sana ömür versin, yavrum...</p>
				<h2 class="h2baslik" id="calibre_toc_48">IV</h2>
				<p class="normal">Eski direklere yapışan yüzlerce mantarın fosforu, yüzlerce camgöz gibi ışıldıyor... Bu eski direkler –Kayaya– kesme taş parçalarının altında iki kat olmuş gövdeleri, hınç usanç ve şikâyetin şimşekleştiği cam gözlerile ağır hizmete mahkûm birer müebbet mahpus hissini verirlerdi. Ve, delikanlı, onların yıllardanberi taşıdıkları toprak yığınından sızlanır gibi korkunç çatırdayışlarla esneyişi karşısında ürperirdi.</p>
				<p class="normal">Kadriye öleli bugün haftası... Bu ölüm, onun körpe yüreğinde açılan ilk yaradır. Onu bir türlü unutamıyor. Bu komşu kızıyla dört senedir sevişiyordular.</p>
				<p class="normal">Kaya, küçükken de, uslu akıllı bir çocuktu. İri taş parçalarile kaplumbağa ezen, mahalle kadınlarının kapancalarına sıkıştırdıkları fareleri gazlayıp ateşe veren yaramazların arasına sokulmazdı; zavallı hayvancıkların haykırışlarını duymamak için fellek fellek kaçardı. Bir gün, mahalle camiinin avlusunda, acı bir hâdisenin arasına düştü: Sekiz on yaramaz, semtin mütevellisi denen ihtiyar köpeği yakalamışlar, kalın bir ipi boynuna geçirerek, birkaçını taşıyan ufak arabalarına koşmuşlardı. Kırbaçlıyor, tekmeliyorlardı. Sıska köpeğin uluyuşları, hepsini de katıla katıla güldürüyordu.</p>
				<p class="normal">Uslu Kayanın kan beynine sıçramıştı. Ve, hiç elinde olmadan, koşmuştu:</p>
				<p class="normal">— Günahtır, hayvancağıza!</p>
				<p class="normal">Diye, köpeğin boynuna atılarak, onu kalın iplerden kurtarmağa uğraşmıştı. Eğer, camiin müezzini o sırada abdestini tazelemek için şadırvana gelmemiş olsaydı, sekiz on yaramaz Kayayı pestilini çıkartıncaya kadar döveceklerdi. </p>
				<p class="normal">Kaya, on dört yaşında, babasının peşi sıra maden kuyusuna indiği ve ocağa işçi yazıldığı gün, birdenbire, çocukluğunun o acı vak’asını, mütevelli köpeğe cami avlusunda çektirilen işkenceyi hatırlardı:</p>
				<p class="normal">Bir amele çavuşu, ona yapacağı işi anlattı. Ve, bu iş, tam üç uzun yıl devam etti. yerin metrolarca derinliğinde insanların iki kat olarak güçlükle sığışabildiği dar, karanlık galörilerde, kömür dolu kızak küfelerini, mütevelli köpek gibi, tam üç uzun yıl sürükledi. Sıska köpekle aralarında bir fark vardı: O, acı acı uluyarak, şikâyet edebiliyor, imdat istiyor ve yalvarabiliyordu. Kayanın, şikâyete hakkı yoktu. İhtiyar babasına yardıma mecburdu. Çilesini dolduracaktı. </p>
				<p class="normal">Kömür yüklü kızak küfesinin kalın ipini boynuna geçirirdi. Dört ayaklı olur, emekliye emekliye, yükünü anayola, dekovil arabalarına kadar arkasında sürüklerdi. Kalın ip boğazını sıkar, ona soluk aldırmazdı. Boynunda yaralar açılırdı.</p>
				<p class="normal">Kaya, ilk günün korkusunu hâlâ unutamıyor. On iki saat, ona on iki yıl kadar uzun gelmişti. Toprağın beş yüz metre derinliğinde emeklediğini düşündükçe, kamaların bere içinde bıraktığı sırtının ortasından soğuk bir ter boşalıyordu. O gün, hep, diri diri mezara gömülmüş insanların hikâyelerini hatırladı. Öldü sanılarak defnedilen ve gömüldükten sonra kendilerine gelen adamların heyecanlarını ve ıstırabını duydu. Dişlerini tırnaklarına katarak toprağı kemiren, tırmalayan ve bembeyaz kefenleri ile birer hortlak gibi mezarlarından kalkan insanları düşündü.</p>
				<p class="normal">Sık sık âdeta gün aşırı, birkaç –bazan beş on– insanı boğan göçük kazalarının birinin de o gün Kayayı ezmeyeceğini kim bilirdi? Diri diri gömülen adam, nihayet kısa bir tahammül ve enerji ile, sırtındaki bir buçuk metrelik toprak yığınını silkip atabilir. Altı yedi yüz metre toprağın altında kalan insanlara gelince...</p>
				<p class="normal">Evet, muhtemel böyle bir göçük karşısında Kaya da –her insan gibi– etrafını kuşatan toprağın kalınlığını unutacaktır. Çıldıracak, dişlerini tırnaklarına katacaktır. </p>
				<p class="normal">Kanter içinde bulunacaktır. Ve gene, belki, göçüğü ayıklayan ameleler, onu da –her göçük kazazedesi gibi– açtığı birkaç metrelik sıçan yolunda havasızlıktan boğulmuş bulacaklardır. </p>
				<p class="normal">Bir aralık korkusundan ve heyecanından nefes alamamış yarı baygın bir halde yığılmış kalmıştı. Onu kendine getiren amele çavuşunun fil siniri kamçısı olmuştu. Kamaların yara içinde bıraktığı sırtında şaklayan kırbaç, Kayayı, mütevelli köpek gibi boğuk boğuk ulutmuştu. </p>
				<p class="normal">Geniş alnında ve şakaklarında, bu yok olası işin hatırasını hâlâ taşırdı. Direklere çarpa çarpa açılan yaralar, aralarına dolan kömür tozile masmavi birer ‘dövme’ haline almıştı. ‘Kama’lara vura vura, sırtında çamaşır kalmazdı. Derileri soyulurdu. Her gece evine döndüğü zaman, bir elinde şişe bir elinde pamuk paketi, anası onu karşılardı. Derileri soyulan kan içinde kalan bu küçük sırta tentürdiyot basardı.</p>
				<p class="normal">Kaya canının acısile boğuk boğuk hıçkırırken bitişik evin on üç yaşındaki küçük kızı, iki evi birbirinden ayıran ince duvara başını verirdi; onunla birlikte ağlardı. Onun kadar acı duyardı.</p>
				<p class="normal">Onlar, seviştiklerini, felâketli bir gecenin sabahı öğrendiler; birbirlerile evleneceklerine söz verdiler:</p>
				<p class="normal">Gece vardiyası işbaşı edeli üç saat olmuştu. Başlarında Rum bir amele çavuşu, on işçi, canlarını kazmalarının ve sivriçlerinin uçlarına takmışlardı. Altı metre yüksekliğinde bir baş yukarı sürüyorlardı. </p>
				<p class="normal">Bu, tehlikeli bir iştir! Altı oyulan toprak bir anda çökebilir. On bir insanı, lâhzada, dev bir silindirin altında kalmış killi kaya parçası gibi ezebilir. Amma kimin umurunda!.. Onlar, artık Azraille canciğer dosttular... Tavandaki bağları vuran “meremetçi amele”nin dikkatsiz çalışışında, hayatını istihkar edecek kadar ileri giden bu bezginliğin izlerini görmek mümkündür.</p>
				<p class="normal">Yaşamak bu mu?</p>
				<p class="normal">Kaya, çoğu defa, saç dibinin bitişindeki ahıra bağlanan katırlara imrenirdi. Kömür yüklü dekovil arabalarını sürükliyen hayvancıklar, günün yarısını, sidik ve gübre kokulu bu yeraltı ahırının boş bir yemliği başında geçirirdi. İçlerinde öyleleri vardı ki, toprağın yedi sekiz yüz metre derinliğinde gözlerini hayata açmışlardı. Gün ışığını, güneşi bilmiyorlardı. Göklerin güzelliğini, milyarlarca yıldızın kıpraştığı kâinatı, engin denizleri, tabiatın renklerini şimdi, dünyayı görmek bahtsızlığına uğrıyan cedlerinden –anadan doğma körler gibi– işitiyor ve öğreniyordular. Ve muhakkak ki, onlar, kafalarında boş birer yem torbası, kötü kötü düşünen cedlerinden daha mes’utturlar...</p>
				<p class="normal">Yeni bir insan nev’i yetiştirmek lâzımdı. Kara elmasa kazma sallıyacak insan, maden kuyusunda doğmalı... O, gözlerini karanlığa açmalı... Ona, göklerin güzelliğini, engin denizlerin maviliğini, tabiatın renklerini, gün ışığını ve güneşi göstermemeli...</p>
				<p class="normal">Ömrünü solucanlar gibi maden kuyularına vakfediş, bu yeni nevi insan için elbet daha az ıstıraplı olacaktır. </p>
				<p class="normal">(Ve, nihayet, birkaç batın sonra, bu toprak altı insanları da, –güneşin nüfuz edemediği Okyanusların derinliklerinde yaşıyan mahlûklar gibi– gözsüz doğacaklardır. Belki, gene tıpkı onlar gibi, göz çukurlarında, kilitli emniyet lâmbalarına ihtiyaç bırakmıyacak bir nevi projektör ışıldayacaktır!)</p>
				<p class="normal">İlerliyorlardı. Ve, baş yukarı yürüdükçe, tuhaf bir küf kokusu, nefeslerini tıkıyordu. Ne olabilirdi? Çıplak koluyla alnının ve yüzünün terini sıyıran Kaya, tavandan bir avuç çamur alıp burnuna götürmüştü. Bu “pestil”, eskimiş, yıllanmış bir suyun kokusunu taşıyordu. Türlü tehlikeler savmış, görmüş geçirmiş bir madenci olan babasının anlattıklarını hatırlamıştı: Şimdi, sürüp gittikleri damarın üstünde, terkedilmiş bir ocak bulunabilirdi. Ve zamanla toprağın altından geçen su damarları, bir sarnıç gibi bu metruk ocağı doldurabilirdi.</p>
				<p class="normal">Tehlike vardı. Rum çavuş aksi, titiz bir herifti. Çekinerek, yanına gitmişti. Korkularını anlatmıştı. Amma bu herif domuz gibi herifti. Ona ters ters bakmıştı. Kaya fil siniri kamçının suratına şaklamasından ürkerek hemen işinin başına döndü. Avuçlarına tükürmüş, kazmasına yapışmıştı. </p>
				<p class="normal">Bir aralık, toprak sertleşmişti. Önlerine çıkan kaya parçalarını dinamitle uçurmak lâzımdı. ‘Lâğımcı’ ya haber gitmiş az sora, dinamitin uzun fitiline ateş verilmişti. </p>
				<p class="normal">— Savunun, kenara süzülün... Lâğım kütleyecek! Amele çavuşunun kumandasını, müthiş bir kütleme kovalamıştı. Bu, en uzak bacaları bile sarsan bir patlamaydı. Burunlarını tıkayarak, dumanın dağalmasını beklemişlerdi. Fakat... şimdi de, tam üstlerinde, tuhaf bir homurdanma başlamıştı. Kısa bir zaman, hiçbir mâna veremeden bakışmış kalmışlardı. Kaya korkuyla haykırmıştı:</p>
				<p class="normal">— Üstümüzde su var!.. Su kütleyecek... Sıçanlar gibi boğulacağız! </p>
				<p class="normal">Ağzının orta yerinde şaklayan fil siniri kamçı, onu susturmuştu. Amma, su, öyle bir kütlemişti ki, kendilerine kuytu bir yer bulmağa ancak yetişebilmişler boyunduruklara asılarak, sellere katılıp sürüklenmekten kurtulmuşlardı. </p>
				<p class="normal">Bacanın ağzından hiç kesilmeden tam iki saat bel kalınlığında su akmıştı.</p>
				<p class="normal">On işçi ve Rum çavuş, korkunç kazayı zararsızca atlatmışlardı. Yalnız... Evet, yalnız bir tek kişi kayıptı. Kızak küfeciliği yapan on iki yaşında bir çocuk... Kayanın komşusu... Kadriyenin kardeşi...</p>
				<p class="normal">O, kadriye kadar iyi bir çocuktu ve kadriyeyi delice seven Kaya, onun kardeşini de kendinden çok düşünür, kayırırdı. Bazan, amele çavuşlarından gizlice, Ömere yaklaşırdı. Kızak küfesinin ipini kendi boynuna geçirir, küçük Ömere kısa bir zaman için de olsa, soluk almak imkânını verirdi. </p>
				<p class="normal">Ömeri en çok korkutan “Hayalet”ti. Kör kuyuların, çıkmaz nefesliklerin o korkunç “Arab”ı... Zavallı küçük, bir dudağı yerde, bir dudağı gökte bu zebellâhi arabı her zaman karşısında bulurdu. Onun, ayaklarında zincirlerile, boş ve karanlık galörilerde şangur şungur dolaşışını her zaman ürpererek duyardı. Kaya; kaç kereler Ömeri ısız bacaların, kör nefesliklerin kuytularında, ellerile yüzünü örterek, boğuk boğuk hıçkırırken görmüştü!</p>
				<p class="normal">Arab hayaletin sillesini, tokatını yemiyen; arab hayaletin kovalamadığı işçi, yok gibiydi. O, daha çok, zihninden kötülük geçiren, çalışmayan ameleye musallattı. </p>
				<p class="normal">Çalışmayan ameleye!</p>
				<p class="normal">Toprağın sekiz yüz metre derinliğinde, kızak küfesini boğazile sürükliyen, kömür yüklü dekovil arabalarına katır gibi koşulan insanların beynine “arab hayalet”i musallat eden hiç şüphesiz, kurnaz bir maden sahibi, açıkgöz bir kapitalistti. Bacaklarında zincirlerile dolaşan bu korkunç cadı, hurafelere inanan saf işçinin maneviyatında, kapitalistin bir nevi efsanevî kontrolünden başka bir şey midir? Sekiz yüz metre derine inmekten korkan patron, hurafeler yaratarak, işçisinin hüsniniyetle çalışmasını garantiye bağlamış olamaz mı?..</p>
				<p class="normal">Ellerinde emniyet lâmbalarile, küçük Ömeri saatlerce arayanlar, şafak sökerken umutlarını kesmişlerdi. Yoktu; yoktu vesselâm... Yer yarılmış dibine geçmişti. </p>
				<p class="normal">— Hey, Ömer!.. Ömer...</p>
				<p class="normal">Boş karanlık galörilerde bağırmaktan Kayanın sesi çatallaşmıştı. Kör kuyular, çıkmaz nefeslikler, kendi haykırışını uzun ve boğuk çınlayışlarla döndürüp dolaştırıyor, gene kendi kafasına çarpıyordu. İçinde sanki lâğımlar açılıyormuş, dinamitler yerleştiriliyor ve zaman zaman fitillerine ateş veriliyormuş gibi başı zonkluyordu. </p>
				<p class="normal">Kazmanın ucuyla diz kapağına çıkan çamuru yokluyor, kollarile uzun uzun araştırıyordu:</p>
				<p class="normal">— Ömer... Ömer be... Küçük Ömer... Neredesin?.. Çok korktuğun arabın hışmına mı uğradın yoksa...</p>
				<p class="normal">Ömercik, bir gün, küçük bir grizo patlamasına uğramıştı. Babası, ıslak çuvallara sarılarak, ıssız bacalara sokuluyor, ucunda gaza batırılmış bez bulunan sırığıyla, yok edecek “ateş nefes” arıyordu. Ömer ona yardım ediyordu. Ne aksi tesadüf! Biraz fazlaca patlıyan kör nefes, babayla oğulu yarı baygın bir halde yere vurmuştu. </p>
				<p class="normal">Ömer neye uğradığını anlamamıştı. Fakat, babasının kucağında ocaktan çıktığı dakika feryadı basmıştı. Yüzü sırtı öyle yanıyordu ki!</p>
				<p class="normal">“— Beni suya atın... Beni denize atın, baba... Boğularak öleyim, daha iyi...”</p>
				<p class="normal">— Üç belin kalınlığında akan su, seni elbet boğdu; zavallı küçük Ömer...</p>
				<p class="normal">Kaya, kendini zorlamasa, oturup çocuklar gibi ağlayacaktı. </p>
				<p class="normal">Ömer, ablasını da çok severdi. İlk haftalık aldığı gün, Kayanın yanına sokulmuştu:</p>
				<p class="normal">— Ağabey...</p>
				<p class="normal">— Hayrola Ömer?</p>
				<p class="normal">— Ablama küçük bir hediye götürmek lâzım... Ne alsam ki!</p>
				<p class="normal">— Çarşıyı bir dolaşalım, Ömer...</p>
				<p class="normal">O gün işten kurtulur kurtulmaz, buluşmuşlar ve çarşıyı dolaşmışlardı. İkisinin de çok beğendiği ve pek süslü bulduğu iki cam bileziği satın almışlardı. Ve, Ömer, çıkışmıyan parasını Kayadan tamamlamıştı:</p>
				<p class="normal">— Gelecek haftalığımdan öderim. Kaya ağabey...</p>
				<p class="normal">— Ayıp, Ömer ayıp... Senin ablan benim kardeşim sayılır...</p>
				<p class="normal">Kaya da umudunu kesmişti artık... Baca ağzından çıkmış, dere kenarına doğru yürümüştü..</p>
				<p class="normal">Durgun bir sabahtı. Kuşlar ötüyor; uzak sırtta sürüsünü güden çobanın kavalı ağır, yanık bir ses çıkarıyordu. Kayanın üstü başı, çamur ve kömür tozundan muşambalaşmıştı. Suratı tanınmaz hale girmişti. </p>
				<p class="normal">Dereye yaklaşmış, çömelmişti. Ateş gibi tutuşan, zonklıyan şakaklarına su çarpmıştı.</p>
				<p class="normal">İçi yanıyordu.</p>
				<p class="normal">Kara avuçlarını doldurup ağzına götürürken birdenbire, gözleri fincan gibi açılmıştı. Tüyleri dikenleşmiş, her tarafından soğuk bir ter boşanmıştı. Yanlış mı görüyordu? Bu, suyun üstündeki, bir çift insan tabanından başka ne olabilirdi? Yumruklarını ısırarak bakıyordu. Boğazı kurumuştu.</p>
				<p class="normal">Metruk ocaktan üç bel kalınlığında boşanan sel, galörilerin bağlarında çarpa çarpa boğduğu küçük Ömerin cesedini, getirmiş, yosun kokan bataklı derenin çamuruna tepe üstü saplamıştı.</p>
				<p class="normal">Kuşlar, ötüyordu.</p>
				<p class="normal">Ve... uzak sırtta sürüsünü güden çobanın kavalı ağır, yanık bir ses çıkarıyordu.</p>
				<p class="normal">Ömerin şiş karınlı cesedini omuzuna vurarak yola düzülen Kaya, biraz sonra, Kadriyeyi karşısında bulmuştu. Saçları dağınık, güzel gözleri şişti. Ömerin, bir çit kenarına uzatılmış cesedi üzerinde bağırmadan, haykırmadan, gürültü etmeden, için için ağlıyordu. Yeni doğan güneş ince, beyaz kolundaki kırmızı cam bileziklerde yanıyordu. Cam bilezikler... Zavallı Küçük Ömer...</p>
				<p class="normal">Şiş karınlı ölünün başucunda, birbirlerine söz vermiştiler: Evleneceklerdi! Çünkü o, öyle istiyordu. Ömer öyle istiyordu. </p>
				<p class="normal">— Bilsen ne babayiğit, ne iyi yürekli bir delikanlı –derdi– Kayaya varmazsan, kardeşlik hakkımı helâl etmem, abla...</p>
				<h2 class="h2baslik" id="calibre_toc_49">V</h2>
				<p class="normal">Gündüz vardiyasının paydos eden işçileri, kulübelerine çekildiler. Saç üzerinde kömeçlerini pişiriyor, karınlarını doyuruyorlar. Gazlı suların çatlattığı, yaktığı ayaklarını demir sobaya vermişler. Köylerini düşünüyorlar. Çocuklarını, analarını söyleşiyorlar. </p>
				<p class="normal">Selimle Kaya, kolkola, yürüyorlar. Maden ocaklarını geride bıraktılar. Hemşerilerine tabanlarının sızısını unutturmağa uğraşan Abdüşün zurnasını artık duymuyorlar.</p>
				<p class="normal">Şehre indiler. Rıhtım boyundaki amele meyhanelerinden birine daldılar... Kaya, meyhaneye ilk defa giriyor. O; içki de kullanmaz. Ölen sevgilisinin hâlâ yasını tutan delikanlıyı, Selim buraya âdeta zorla sürükledi.</p>
				<p class="normal">Kaya, masadan masaya seğirten süslü, güzel kadınlara bakmadı bile... Kendilerine hizmet ederken yılışmak istiyen kadın onu sinirlendirdi; utandırdı.</p>
				<p class="normal">Gözleri rakı bardağında, kör bir dilencinin çaldığı armoniği dinliyor... Selim kulağına eğiliyor:</p>
				<p class="normal">— Şu, piyanonun önündeki kadına iyi bak... Ayfer Zonguldağın en güzel kadınlarından biridir, Kaya... Aslı nesli nedir bilen yok... Siyah tül elbiselerini sırtından hiç çıkarmadığı için ona “Siyahlı Kadın” adını vermişizdir...</p>
				<p class="normal">Enfes kadın..</p>
				<p class="normal">— İhtimal!.. Mademki sen öyle diyorsun?</p>
				<p class="normal">— Yok, yok... Sade ben değil... onun zekâsına yabancı mühendislerden bile hayran olanlar çoktur... Yıllarca evvel, bu havaliyi kasıp kavuran bir haydut vardı... Bilmem duydun mu?.. Sen de, ben de o zamanlar bir damlacık çocuktuk... Ele avuca sığmaz bir eşkiyaydı bu. Günün birinde burada Ayfere rastladı. Ben, hikâyeyi kadının ağzından dinledim...</p>
				<p class="normal">Ve, anlatıyor: Aylarca ardında koşan jandarmalar onu en sonunda bu kadının evinde tongaya düşürdüler. Ev, ıssız bir yamaçtaydı. Sağı solu ve önü bir bölük jandarmayla kuşatılmıştı. Arka pencereler, sonsuz gibi görünen bir uçuruma açılıyordu... Jandarmalar, oda kapısının sürgülerini zorlayıncaya kadar, başını sevgilisinin dizinden kaldırmamış. Sonra birdenbire, gayet sükûnetle ayağa kalkmış. Kadını alnından öpmüş. Cebinden, etrafı işlemeli mendilini çıkarmış. Ayferin gözlerini iyice bağlamış.</p>
				<p class="normal">— Ayfer –demiş– “öldüğün gün, isterim ki, azrail benim de canımı alsın!” Diyen sen değil miydin? İşte, artık kurtuluş yok... Önce seni, sonra kendimi öldüreceğim Ayfer... Eğer korkuyorsan söyle...</p>
				<p class="normal">Genç kadın, heyecanla hıçkırarak bağırmış:</p>
				<p class="normal">“Hayır; ölmek istiyorum...”</p>
				<p class="normal">“Dur, öyleyse....”</p>
				<p class="normal">Ayfer, artık bir şey göremiyor. Bir şey duyamıyor. Yalnız pencerenin yavaşça yukarı sürüldüğünü hissediyor. Bekliyor. Bekliyor. Neden sonra, kapıyı kırıp içeri giren jandarmalar, odanın orta yerinde gözleri sımsıkı bağlı, bir kadın buluyorlar. Ardına kadar açık pencereden uzananlar, sonsuz gibi duran uçurumun kayalıklarında siyah bir benek görüyorlar... Bu, katil Aliçonun parçalanmış cesedinden başka bir şey değildir.</p>
				<p class="normal">İşte, Ayfer, o gün bugün haftada bir, elinde çiçek buketile o kayalıklara gider. Dalgaların, yalçın kayalıklarda kırılışını seyreder.</p>
				<p class="normal">Yalçın kayalıkların gerisinde, küçük bir kulübede, yarı deli bir adam oturur. Ona, o barakayı yaptıran da Ayferdir. Yarı deli adam, on beş yıl önceki hâdiseye şahit olan tek insandır. O, cezbeye tutulmuş bir derviş gibi kadını her görüşünde, hikâyesini anlatır:</p>
				<p class="normal">“Katil Aliço”nun uçtuğunu görmüş; görmüş amma... Herkesin zannettiği gibi, parçalandığı doğru değil... Yeşil cübbeli, abani sarıklı bir evliya, elinde fenerile, katil Aliçonun önüne düşmüş. Onu, denizin dibinden yürüterek götürmüş. Nereye? Bilemiyor: “Enginlere, enginlere!”</p>
				<p class="normal">— Onun şarkısını kendi ağzından dinlemeli, Kaya... Yâ, evet... Şarkısı da var... “Meyhanenin şişeleri parlıyor; gelen geçen başucunda ağlıyor!”</p>
				<p class="normal">Kaya, hep onu düşündü. Ayferi... Basılan bir ev. Sonsuz gibi görünen uçurum. Kayalıklar. Ve, yarı deli adamın hikâyesi. Katil Aliçoya yol gösteren yeşil cübbeli, abani sarıklı evliya...</p>
				<p class="normal">Uzun yıllar geçtiği halde, uğrunda ölen adamın hâtırasına hürmet gösteren bir kadın! Utangaç Kaya, o kadar az baktı ki, bu kadının şeklini hafızasında teressüm bile ettiremiyor. Ama, ona karşı, içinde bir sevginin uyandığını pekâlâ duyuyor. Tuhaf bir his... Tuhaf bir his.</p>
				<h2 class="h2baslik" id="calibre_toc_50">VI</h2>
				<p class="normal">— Siyahlı kadın sana vurgun Kaya...</p>
				<p class="normal">Yüreği hop etti. Kazmasını bıraktı. Gözlerinin terini kuruladı:</p>
				<p class="normal">— Alay ediyorsun, Selim...</p>
				<p class="normal">— Doğru söylüyorum. Dün gece, uğradım oraya... Seni sordu. Ayfer herkesi beğenmez... Sende şeytan tüyü mü var, ne?! Kadının gözüne girmişsin. “Küçük Aliçomu ille getir!” diyor.</p>
				<p class="normal">— Aliço mu?</p>
				<p class="normal">— Ne o? Kızdın mı?</p>
				<p class="normal">— Beni katil Aliçosuna benzetmiş olacak...</p>
				<p class="normal">— Kime benzetirse benzetsin... Mükemmel kadın... Aptallık etme, Kaya...</p>
				<h2 class="h2baslik" id="calibre_toc_51">VII</h2>
				<p class="normal">Kadriyenin safi mâsum sevgisinden sonra, siyahlı kadının ete ve sinire dayanan aşkı, delikanlıyı çılgına çevirmişti. Kollarında cam bileziklerile, Kadriyenin hayali, zaman zaman gözlerinin önüne dikiliyor, onu kendi kendisinden tiksindiriyordu. Öleli daha iki ay bile olmamıştı.</p>
				<p class="normal">Siyahlı kadından uzaklaşmak ve Kadriyenin yasile baş başa kalmak için, günlerce süren çabalayış boşa çıkmıştı. Sırrına eremediği bir kuvvet, onu Ayfere doğru sürüklüyordu.</p>
				<p class="normal">Ayfer kimdir? Bilmiyor. Ona bütün ömrünce siyah tül elbiseler taşıtacak kadar derin olan yas nereden geliyor? Belli değil...</p>
				<p class="normal">Önceleri, kasabada, siyahlar giyindiği ve kim olduğu bilinmediği için siyahlı kadın diye anılan ve garip bulunan Ayfer, katil Aliçonun kayalıklarda parçalanmasından sonra birdenbire efsanevî bir mahiyet almış. Onun için türlü hikâyeler uydurmuşlar...</p>
				<p class="normal">— Ayfer...</p>
				<p class="normal">— Söyle, Aliçom...</p>
				<p class="normal">— Sen nerelisin, kuzum? Kimsen yok mu?</p>
				<p class="normal">— Korkarım ki, küçük Aliçom da, birçokları gibi yapacak... Benim kim olduğumu öğrenmeğe çalışacak... Bana yıllarca yas tutturan kederin aslını bulmağa uğraşacak...</p>
				<p class="normal">Ama, büyük Aliço hiç öyle değildi...</p>
				<p class="normal">Şimdi gece, eserine kızan ve paletindeki kara boyaları tuvaline serpen hırçın bir ressam gibi, ortalığı karanlığa boğuyor.</p>
				<p class="normal">Kadın ve delikanlı, kırlara açıldılar. Kıyıları döven Karadenizin boğuk homurdanışlarını dinliyorlar. Rüzgâr, saçlarını uçuruyor..</p>
				<p class="normal">Bu gece katil Aliçonun ölümünün yıldönümüdür.</p>
				<p class="normal">— O, benim yasıma körü körüne inanan ve hürmet eden bir insandı, Kaya... Onu, bunun için sevdim. Küçük Aliçom sen de benim yasıma inan; ona hürmet et...</p>
				<p class="normal">— Anamın başına yemin ederim ki...</p>
				<p class="normal">Kadın, çatlaklarında kömür tozunun yer ettiği kara avuçları uzun uzun öptü.</p>
				<p class="normal">— Küçük Aliçom, seviyor musun beni?</p>
				<p class="normal">— Kaç defa söyledim!</p>
				<p class="normal">— Benim en çok neremi sevdin?</p>
				<p class="normal">— Her yerini.</p>
				<p class="normal">— Benden ne zaman bıkacaksın, Kaya?</p>
				<p class="normal">— Bir yastıkta kocayacağız...</p>
				<p class="normal">— Çocuksun, küçük Aliçom... Ben, bugün bile kocamış sayılırım... Sen benim yarı yaşımdasın belki... Birkaç sene sonra, yanaklarım buruşacak... Şimdi hırsla kanattığın dudaklarımı öpmek için iğreneceksin... Halbuki, sen o zaman, ne yiğit bir delikanlı olacaksın, Aliçom! Genç, güzel kızlar, yolunu bekliyecek... Siyah bıyıklarını, kıvırcık saçlarını okşamak için bütün kadınların içi titriyecek... O zaman bir kadının nasıl sevildiğini de öğrenmiş bulunacaksın...</p>
				<p class="normal">Uçurumun başında, on beş yıl önceki evin yerinde şimdi bir yığıntı var.</p>
				<p class="normal">Karadeniz, derinden derine uğulduyor. Başı dönen delikanlı, uçuruma pek az bakabildi. Yarı deli adamın ışığını gördü. Pek tuhaf... Bu ışık, sahilde geziniyor! Sağa gidiyor, sola gidiyor.</p>
				<p class="normal">Yalçın kayaları döven denizin homurtusunu dinlerken Kaya, yarı deli adamın masalını düşünüyor: Katil Aliçoya elinde fenerle yol gösteren yeşil cübbeli, abani sarıklı evliyayı gözlerinin önüne getiriyor.</p>
				<p class="normal">Bir yarasa, kulağının dibinden uçtu. Ürperdi.</p>
				<p class="normal">Siyahlı kadın, susuyor. O, artık, mukaddes bir mâbette dua eden bir rahibe kadar ciddidir.</p>
				<p class="normal">Anlatıyor: Onun hakkında duyduklarını; ondan dinlediklerini... Katil Aliço, ne kanlı bir adam! Ayfer, bu canavarı nasıl sevebilmiş? Niçin sevmiş?</p>
				<p class="normal">— Öldürdüğü insanların sayısını, kendi, yüz elliye yakın olarak tahmin ederdi, Kaya... Rusyaya kaçırmak bahanesile altmış ermeniyi kiraladığı takaya doldurup Karadenize açıldığını, koyunlarındaki birer ikişer altına tamah ederek teker teker kafalarını kopardığını ve denize gömdüğünü bilenler var... Çarlık Rusyasında da rahat durmuyor: Posta treninde rastladığı zengin bir çiftlik beyini, bir köprüden geçilirken, vagon kapısından sarp kayalığa uçuruyor. Sonra, dönüyor; kayalıklarda birbirine geçen cesedin ceplerini boşaltıyor.</p>
				<p class="normal">Yakalıyorlar. Sürüyorlar. Katil Aliço, ömrünün en korkunç dakikalarını sürgün treninde geçirmiştir. </p>
				<p class="normal">Uçsuz bucaksız steplerde, birbirine çengellenen vagonlarile, sağa sola kıvrılmadan, dümdüz ilerliyen tren, sırtı boğum boğum bir yılan gibidir... Ve arkasında, aç kurt sürüleri gezdirmektedir. Mahkûmlar, her dakika, treni kovalıyan kurt sürülerine yem olmak tehlikesindedir. İçlerinden pek çoğu, kıçlarına bir tekmeyle, vagon kapısından aç kurt ağızlarına fırlatıp atılmışlardır!</p>
				<p class="normal">Ve, nihayet... Sibiryanın, altından su geçen ıskaralı bir hapishanesinde yedi yıl süren mahkûmiyet hayatı... İşkence: El parmaklarından teker teker bağlanıp tavana asılıyor. Gömleğile göğsü arasına kedi koyup sopalıyorlar. Ve, sopanın her inişinde, yarı vahşi kedi, tırnaklarını etine geçiriyor, ısırıyor...</p>
				<p class="normal">Altmış uzun yıl “Karagöl” köyünün başına belâ kesilen hortlağı, bir gece, katil Aliçonun “Delikli demir”ini ortadan kaldırıyor:</p>
				<p class="normal">Omuzunda tüfeği, belinde kaması; o köy senin, bu köy benim; dağ, dere, taş durmadan dolaşan; yanık sesle sabah ezanını okuyan müezzini –keyif için– bir kurşunla tahta minaresinden deviren eli kanlı, gözü kanlı bu delikanlı, bir gece “Karagöl” köyü sınırlarına ulaşıyor.</p>
				<p class="normal">Gece, zifiri karanlıktır.</p>
				<p class="normal">Köy kabristanında, bir hayalet kımıldanıyor. Bembeyaz bir cisim uzalıp kısalıyor. Geriliyor, ilerliyor!</p>
				<p class="normal">Katil Aliço, uykusuzluktan mahmurlaşan gözlerini uğuşturuyor:</p>
				<p class="normal">Hortlak!</p>
				<p class="normal">“Karagöl” köyünün garip bir efsanesi vardır:</p>
				<p class="normal">“Dışarı şer”rin gazabına uğramamak için, köy halkı, altmış uzun yılın her akşamı, mescit bitişiğindeki evliyanın sandukası başına şişe şişe zetinyağı, torba torba yoğurt, kileler dolusu buğday bırakmağa katlanmıştır!</p>
				<p class="normal">“Dışarı ser”rin gazabı korkunçtur: Damları taşmakla kalmaz, bir sansar gibi kümeslere sokulur; tavukları boğar. Habersizce ahırlara girer, öküzlerin boyunlarına yara açar...</p>
				<p class="normal">Gözünün önünde uzalıp kısalan hortlağın karşısında, ilk dakika, katil Aliço ürperiyor; geriliyor. Hortlağa kurşunun işlemiyeceğini bile bile, tüfeğini doğrultuyor.</p>
				<p class="normal">DRAAANNN DRAAANNN</p>
				<p class="normal">Hayalet sırra kadem basıyor.</p>
				<p class="normal">Delikanlı kendi kendine gülüyor: </p>
				<p class="normal">— Amma da korkağım!</p>
				<p class="normal">Ve, yürüyüp geçiyor.</p>
				<p class="normal">Ertesi sabah yataklarından kalkan köylüler, altmış uzun yıl görülmemiş bir manzarayla karşılaşıyorlar: Mescit bitişiğindeki evliyanın sandukası başına akşamdan hazırladıkları şişeler dolusu zeytinyağı, kileler dolusu buğday, yerli yerinde durmaktadır!</p>
				<p class="normal">Ve, o akşam köy kabristanı civarından geçenler içeri göçen bir mezar çukurunda, beyazlı hortlağın ölüsünü buluyorlar. Bembeyaz çarşafın altından çıkan baş, onları şaşkına çeviriyor:</p>
				<p class="normal">Dini bütün, ecinnilere inanacak kadar mutekit, iyilik sever muhtarın şeytanetkâr gözleri –altmış uzun yıl eğlendiği yetmiyormuş gibi– bön suratlarına gülümsüyor!</p>
				<p class="normal">Katil Aliço, bir gün “xx” kasabasının meydanında bir kalabalıkla karşılaşıyor. Kasabanın “Firavun eczacı” diye isimlendirdiği bir mütegallibe kalabalığa nutuk vermektedir:</p>
				<p class="normal">— İslâmiyetin bânisi Muhammed midir? Hayırrr... Muhammed, Kur’anda da zikrolunduğu gibi, islâmlığı Arapların içine getiren insandır. Peygamber, bu kara cahil çöl Araplarına islâmlığı kabul ettirebilmek için “Mucize!”ler göstermeğe mecbur olmuştur...</p>
				<p class="normal">Halk, hep bir ağızdan –tekbir alır gibi– homurdanıyor:</p>
				<p class="normal">— Amennaaa. Amenna vesaddakna!</p>
				<p class="normal">Eczacı, gülümsiyerek devam ediyor:</p>
				<p class="normal">— Mucizeler peygamberi, eğer yirminci asırda dünyaya gelseydi, ona hokkabaz Kaznövden başka bir gözle bakacak mıydık?</p>
				<p class="normal">Halk, fısıltılarla birbirinin kulağına eğiliyor:</p>
				<p class="normal">— Tövbe estağfurullah... Tövbe estağfurullah..</p>
				<p class="normal">— ... Ve, hokkabaz Kaznöv, karacahil çöl Araplarının içinde marifetlerini gösterseydi “Peygamber!” diye önünde secde edilmiyecek miydi?</p>
				<p class="normal">Kısılan dişler, içlerinde kabaran öfkenin taşmasına güçlükle mâni olabiliyor:</p>
				<p class="normal">— Hâşaaa... sümme hâşaa... Firavun eczacı ileri gidiyor... Kâfirliğini, dinimize tecavüze kadar vardırdı!</p>
				<p class="normal">O, şimdi de, dinin, kepaze softaların elinde nasıl hurafeleştiğini haykırıyor...</p>
				<p class="normal">Meni, rahme düşünce bir melek onu avucuna alırmış. Allahın hûzurunda diz çökermiş:</p>
				<p class="normal">— Yaa Rab! Bundan bir insan halkolunacak mı?</p>
				<p class="normal">Cevap “Hayır!”sa, meni kan olur, akarmış.</p>
				<p class="normal">— Evet!</p>
				<p class="normal">İse, melek suallerine başlarmış:</p>
				<p class="normal">— Kadın mı olacak, erkek mi?</p>
				<p class="normal">— İyi mi, yoksa fena adam mı olacak?</p>
				<p class="normal">— Eceli nedir?</p>
				<p class="normal">— Ameli nedir?</p>
				<p class="normal">— Rızkı nedir?</p>
				<p class="normal">— Nerede ölecek?</p>
				<p class="normal">Melek, nihayet:</p>
				<p class="normal">— “Levhi Mahfuz”a bak!</p>
				<p class="normal">Emrini alınca, bir nevi mukadderat tablosu olan Levhi Mahfuza gidermiş. Müstakbel mahlûkun sicilini bulurmuş.</p>
				<p class="normal">Levhi Mahfuz, beyaz incidenmiş. Yakut iki yüzü varmış. Allah her gün buraya üç yüz altmış kere bakar; dilediğini yok eder, istediğini bırakırmış..</p>
				<p class="normal">— Ey ahali! Bunlara inanmak lâzım gelirse, Allah, bir sicillât müdürüdür!</p>
				<p class="normal">(Fısıltılar) </p>
				<p class="normal">— Hâşaa... Sümme haşaa... Bühtan ediyor.</p>
				<p class="normal">Gök, ortalık kararıyor. Biraz evvel ufukta toplanan kara bulutlar, şimdi kasabanın üzerindedir. Rüzgâr ötmeğe başlıyor:</p>
				<p class="normal">BUVVV... BUVVV...</p>
				<p class="normal">Firavun eczacının, içinde iki sıra altın diş parıldayan ağzı kapanmak bilmiyor...</p>
				<p class="normal">— Ey ahali!.. Yakuttan süsleri, altın semerleri olan develerle gireceğimiz Cenneti size nasıl anlatıyorlar? Kökünden kâfur ve Selsebil ırmakları çıkan, üzerinde her renk çiçek ve her türlü meyva bulunan Tûbâ ağacının gölgelerinde yan geleceğiz... (Doğruuu... Doğruuu... Amenna... Sesleri) Her birimizin en az seksen bin hizmetçimiz, yetmiş iki karımız olacak... (Öyledirrr, öyledirrr) Zeberced ve yakuttan bir kubbe altında, saçları güneş, dişleri ay gibi parıldıyan gulâmlar ve hurilerle cümbüş edeceğiz...</p>
				<p class="normal">Ey ahali. Softalara bakarsak, cennetin de muazzam bir “kerhane”den farkı yoktur! Rüzgâr, birdenbire kasırga oluyor. </p>
				<p class="normal">BUVVV... BUV...</p>
				<p class="normal">Gök birdenbire gürlüyor. Ortalık karışıyor. Meydana biriken halk, korku içinde kaçışıyor. Firavun eczacının, içine kum dolan gözleri, karşısında Aliçodan başkasını göremiyor. </p>
				<p class="normal">Bir hafta sonra, kasaba halkı, dehşetle ürperiyor: Firavun eczacı, apansız bir hastalığa uğramış ve yirmi dört saatın içinde teker meker yuvarlanıp gitmiştir!.. Kasabanın bu en zengin mütegallibesine mutantan bir cenaze merasimi yapmağa kimse cesaret edemiyor. Kuvvetle kanidirler ki, o, küfrünün kurbanı olmuş, Cenabı rabbülâleminin hışmına uğramıştır...</p>
				<p class="normal">İşin tuhafı şu: Cenazenin sessiz, alâyişsiz gömüldüğü günün gecesi yalınayak bir çingene oğlanı, yakın jandarma karakoluna seğirtiyor. Kabristanda, yeni ölüye ait mezarın açıldığını haber veriyor. Gidip bakıyorlar: En cesurunun bile tüyleri dikenleşiyor: Firavun eczacının başı, keskin bir âletle gövdesinden ayrılmış götürülmüştür. </p>
				<p class="normal">Firavun, hortlakların taaruzuna mı uğradı?</p>
				<p class="normal">Kasabada dolaşan rivayetler karşısında bıyık altından gülen bir insan vardır: Katil Aliço... Çünkü, mezarı açan ve kesik başı götüren, ta kendisidir!.. Firavun eczacının kafası, onun için, bir servettir: Parıl parıl yanan altın dişler, daha o mahut nutkunu verdiği gün, katil Aliçonun hırsını ve tamahını celbetmiştir!</p>
				<p class="normal">Şehire, siyahlı kadının dar bir sokak içindeki küçük evine döndüler.</p>
				<p class="normal">— Kayam...</p>
				<p class="normal">— Ayfer...</p>
				<p class="normal">Kadın, delikanlının kucağına oturdu. Kıvırcık saçlarını sevdi. Gözlerinin tâ içine baktı:</p>
				<p class="normal">— Ne kuvvetli kolların var, Kaya? İsmin cismine uymuş... Kaya gibi adamsın... Kara elmasa saldırırcasına saldırıyorsun... Senden ayrıldıktan sonra, adetâ hasta oluyorum... Beni bitiriyorsun Kaya... Benim küçük Aliçom, sevmesini bilmiyorsun sen.</p>
				<p class="normal">— Bilmiyor muyum?</p>
				<p class="normal">Kara avuçlarile, kadının başını yakaladı; kendine çekti. Dudaklarını ısırdı. Ayfer, uflıyarak ayağa fırladı:</p>
				<p class="normal">— Kanattın, Aliçom... Kanattın; çürüttün... Bir kadın böyle sevilmez:</p>
				<p class="normal">Dudaklarını uğuşturarak, delikanlının yanına oturdu:</p>
				<p class="normal">— Ama, benim güzel Aliçoma sevişmeyi öğreteceğim...</p>
				<p class="normal">Soyundular.</p>
				<p class="normal">— Yok, yok... Aliçom... Acele yok. Evvelâ, tatlı tatlı konuşacağız... Bak bakayım gözlerime: Ne güzel gözlerin var, Aliçom!</p>
				<p class="normal">— Bana Aliço deyişine öyle kızıyorum ki, Ayfer!</p>
				<p class="normal">— Kızıyor musun? Kıskandığın için mi? Buna sebep yok. Çünkü o artık dünyada değildir... Aliço haydut olduğu için mi? Ama, onun haydutluğu, yalnız zenginlere, hem de havadan zengin olmuş insanlara karşıydı. Zenginleri soyar, fakirleri sevindirirdi.</p>
				<p class="normal">— Ne olursa olsun, beni “Kaya” diye sevmen daha hoşuma gidecek...</p>
				<p class="normal">— Kaya... Arslan Kayacığım...</p>
				<p class="normal">Öpüştüler. Delikanlı fazla konuşamadı.</p>
				<p class="normal">— Ah ne acelecisin, Kaya!.. Ah ne acelecisin!</p>
				<h2 class="h2baslik" id="calibre_toc_52">VIII</h2>
				<p class="normal">— Onun günden güne eriyişine sen de dikkat ediyorsun değil mi, Melek? İlk zamanlar, geçici bir heves, diyordum. Delikanlı, sevdiği kızın ölümünden doğan tasasını unutmağa uğraşıyor, diye düşünüyordum. Şimdi artık anlıyorum ki, onun hayatına karışan kadının rolü büyüktür. Çocuğu, kıskıvrak avucuna almıştır. Birçok geceler, sabaha karşı dönüyor. Yatağına girmeden ocağın yolunu tutuyor. Uykusuzluk, yorgunluk –buna bir de dalgınlığı ekle– korkarım ki hayatına mal olacak bir kazaya sebebiyet vermesin. Daha dün, kaçan bir arabanın altında ezilecek, param parça olacaktı...</p>
				<p class="normal">— Bu kadın kim, Osman?</p>
				<p class="normal">— Tanımıyorum. Adına “siyahlı kadın” diyorlar onun. Hiç görmedim. Kaç senedir duyarım. Aliçonun uğrunda öldüğü kadın... Katil Aliçoyu hatırlar gibiyim:</p>
				<p class="normal">O da, benim gibi bir maden amelesiydi. Güçlü kuvvetli diye, pek çok arkadaşları gibi köyünden zorla tutulmuş getirilmişti.</p>
				<p class="normal">Anlatıyor.</p>
				<p class="normal">Yıllarca evvel... On iki günlük birinci tertip çalışmayı bitirdikten sonra, Aliço da, ocak veznesindeki kefere paracının küfrünü ve Arnavut kavasın fil siniri kamçısını yiye yiye parasını almış. Atlarını ocak avlusuna bağlayan abani sarıklı köy ağalarile hesaplaşmış. Tohum ve hayvan borçlarını hemen oracıkta ödemiş. Kesesinde birkaç merciye ile köyünün yolunu tutmuş.</p>
				<p class="normal">Fakat, köyünde de, onu karşılayacak yeni bir dert vardır: Vergi memurları eşyalarını haczetmektedirler. Babası, dert belâ (vergi) borcundan, köy odasında mahbustur. Genç, temiz anası, zorla kapatıldığı muhtarın evinde kirletilmiştir. Bu, Aliçoyu çileden çıkarmağa yetmiş. Bıçağını sıyırmış ve, köyün başına bir küçük derebeyi kesilen muhtarı devirivermiş.</p>
				<p class="normal">— Osman...</p>
				<p class="normal">— Evet. Duydum. Bu, onun yürüyüşüdür. Gene neşeli... Islık çalıyor. Siyahlı kadının yanından geldiği muhakkak... Onunla konuşacağım, Melek...</p>
				<p class="normal">— Peki amma, ne diyeceksin?</p>
				<p class="normal">— Bunu ben de bilmiyorum. Hiç düşünmedim. Hem... Evet. Karışmağa da hakkımız var mı?</p>
				<p class="normal">— O, çok hisli, onurlu bir çocuktur, Osman... Kırmamak, incitmemek lâzım. Bir müddet daha sabretsek...</p>
				<p class="normal">— Doğru... Bekliyelim...</p>
				<p class="normal">lâmbayı söndürdüler. Yorganlarını başlarına çektiler.</p>
				<h2 class="h2baslik" id="calibre_toc_53">IX</h2>
				<p class="normal">Gece yarısından biraz evvel, elinde kilitli emniyet lâmbasile, ocağın ağzından –bir hırsız gibi– süzülüp uzaklaştığını gören olmadı. </p>
				<p class="normal">Yağmur; müthiş.</p>
				<p class="normal">Sağa saptı. Sola saptı. Köşe döndü. Yokuş indi, yokuş çıktı. O, şuurunu, bilinmiyen bir medyumun gözlerine bırakmış gibiydi. Körü körüne yürüyordu. Çökük kaldırımları dolduran su birikintileri onu dizlerine kadar içine alıyordu. Çatılardan sarkan oluklar, bütün yağmuru omuzlarına boşaltıyordu.</p>
				<p class="normal">Siyahlı kadının piyanosile, kendine geldi. Rıhtım boyundaki işçi meyhanesinin önündeydi. Medyumunun tesirinden sıyrılmış bir insan şaşkınlığiyle, birdenbire, buraya niçin geldiğini hatırlıyamadı. Yaklaştı. Suratını cama yapıştırdı.</p>
				<p class="normal">Siyahlı kadının piyano çalışı seyrektir. Bunu herkes bilir. Ve, o çalarken, sarhoş tayfalara, kilise orkundan matem havası dinliyen hıristiyanlara dindarane huşuu çöker. Gece koynuna gireceği kadının hulyasile kendinden geçen dumanlı kafalarda, o an, en mâsum sevgiler yaşar. Uzak bir geçmişin hâtıraları dolaşır. Delikleri çinkoyla yamalı teknelerde hamur yoğuran saçları kınalı analar düşünülür. Bataklı dere kenarlarında nasırlı tabanlarile yalınayak dolaşan köy kızları hatırlanır.</p>
				<p class="normal">Kaya, siyahlı kadının omuzuna başını yaslamış.</p>
				<p class="normal">Osman, düşünüyor: Şu delikanlı, daha dün bir çocuktu. Ve, bayram günlerinde, onu elinden tutardı. Eski baba dostlarını ziyarete giderlerdi. Osman, bu eski bildiklerin lâvanta çiçeği kokan kar gibi beyaz patiska perdeli odalarında, suratı kırışıklar ve tüyler altında kaybolmuş ihtiyarların yanında, çocukluk ve ilk gençlik günlerini hatırlamağa uğraşırdı.</p>
				<p class="normal">Kaya, uçlarından kanaryalı danteller sarkan patiska örtülü sedirin üzerinde oynarken, uyuya kalırdı.</p>
				<p class="normal">Olamaz!</p>
				<p class="normal">İnanılır şey değil...</p>
				<p class="normal">Mısır ilâhı gibi!.. Mısır ilâhı Amon gibi... Bu, göklerin hâkimi mukaddes mabut ta, anasının kocasıydı!</p>
				<p class="normal">Hayâl hayâl...</p>
				<p class="normal">Hem, evet... o, ölmedi mi? Haydarpaşa garında, baba ile oğul boş döndükleri gün Ankara-İstanbul yolunun uzun bir tünelinde, vagon tekerleklerinin param parça doğradığı, tanınmaz bir hale soktuğu cesedi bulunmamış mıydı? Bu “O”ndan başkası olabilir miydi?</p>
				<p class="normal">Garip bir benzeyiş. Çok garip. İnsan çift yaratılır diyenlere inanmak lâzım.</p>
				<p class="normal">Peki... İyi ama... Siyahlı kadın kimdir? Ona yıllarca siyah tül elbiselerini sırtından çıkartmıyacak kadar derin yas nereden geliyor?</p>
				<p class="normal">Başını yumrukladı. Bağırdı.</p>
				<p class="normal">— Ben saçmalıyorum; ben deliriyorum!</p>
				<p class="normal">Piyano durdu. Elinde fenerile meyhanenin ortasına kadar ilerliyen bu acayip adamı o zaman fark edebildiler.</p>
				<p class="normal">Kafaları dumanlı tayfalar, düşüncelerinin en tatlı dakikasında, can sıkıcı kara bir sinek gibi beyinlerine yapışan bu adamın üzerine yürüdüler. Ayferin boynunda kendisinden geçen delikanlı ayağa fırladı; koştu.</p>
				<p class="normal">— Baba... Sen ha?.. Sen burada ha?!</p>
				<p class="normal">Piyanoya arkasını veren kadın, korku ve dehşet içinde, boğuşanlara bakıyordu.</p>
				<p class="normal">Baba koşuyor. Ve, arkasında oğul...</p>
				<p class="normal">— Baba, heyy baba... Dur, benim... Ben. Korkma... Kaçma...</p>
				<p class="normal">Yağmur; müthiş.</p>
				<p class="normal">Koşuyorlar...</p>
				<p class="normal">Osman, yolunu kaybetti. Şimdi, boyu aşan fundalıklar arasından güçlükle ilerliyebiliyor. Çalılar, ellerini, yüzünü yırtıyor; kanatıyor. Her karanlık fundalığın arasından, kulaklı, boynuzlu bir şeytan dil çıkarıyor:</p>
				<p class="normal">— Anasının kocasıdır. Bu oyunu ben oynadım!</p>
				<p class="normal">Hâlâ elinde taşıdığı emniyet lâmbasını öfkeyle uzatarak, haykırıyor:</p>
				<p class="normal">— Yalan!.. Yalan!.. Defol.</p>
				<p class="normal">Elinde sopası ve lâmbası, karanlık tepelerde alabildiğine koşan, çakal ulumalarına çığlıklarla ses veren bu ihtiyar adam, Diyojen kadar gülünç...</p>
				<p class="normal">— Ölmek istiyorum; gebermek istiyorum!</p>
				<p class="normal">Önüne çıkan bir hendeği aşamadı. Bacakları öyle dermansız, öyle bitkindi ki! Islak toprağa çöker gibi oturdu.</p>
				<p class="normal">Sanki, kulağının dibine yaklaşan dudaklar, tıpkı filozof Diyojene olduğu gibi ona da fısıldıyorlar:</p>
				<p class="normal">“— İşte, artık ölmek üzeresiniz... Bir vasiyetiniz var, mı?”</p>
				<p class="normal">Tıpkı Diyojen gibi konuşuyor:</p>
				<p class="normal">“— Cenazemi ıssız bir dağ başına bırakınız?”</p>
				<p class="normal">“— Ne dediniz, üstad. Ne dediniz?.. Issız bir dağ başına mı? Fakat, kurtlara, akbabalara yem olacaksınız?</p>
				<p class="normal">“— Sopamı da yanıma korsunuz!”</p>
				<p class="normal">Başını yumrukladı.</p>
				<p class="normal">— Ben saçmalıyorum; ben deliriyorum!</p>
				<p class="normal">Gözlerini yumdu. Uzun ömrünü hatırladı. İpe çekilen bir idam mahkûmu, sehpada son dakikasını yaşarken, hayatını başından nihayetine kadar en ince teferrüatile nasıl hatırlarsa... Öyle.</p>
				<p class="normal">Kaya, babasını, bir fundalığın dibinde avuçlarile yüzünü örterek hüngür hüngür ağlarken buldu.</p>
				<p class="normal">Yanına oturdu. Omuzlarını sıktı:</p>
				<p class="normal">— Baba; ne oluyorsun?</p>
				<p class="normal">— ....</p>
				<p class="normal">— Bana darılmadın ya, baba?..</p>
				<p class="normal">Osman, boğuk bir sesle konuştu:</p>
				<p class="normal">— Demek onu seviyorsun...</p>
				<p class="normal">— Bu bir suç mu, baba?</p>
				<p class="normal">Evet... Doğru... Bu suç mu? Sevmek bir suç olabilir mi?</p>
				<p class="normal">Osman titriyordu. Ne yapacaktı? Faciayı nasıl muhakeme edeceğini bilmiyordu. Ona, birisi çıkıp da, tesadüflerin insanlara böyle acı oyunlar da oynıyabileceğini söyleseydi, gülerdi. Bir roman, derdi dramatik bir mevzu... Her halde çok hayali bir roman...</p>
				<p class="normal">— Baba hasta mısın?</p>
				<p class="normal">Sahile çekilmiş bir balıkçı kayığını katranlıyan delikanlının türküsü.</p>
				<p class="normal">Alma da, dalga alma</p>
				<p class="normal">Ben yeni gelinim...</p>
				<p class="normal">Altın kemer sıktı</p>
				<p class="normal">İnce belimi</p>
				<p class="normal">Balıklara yedirdiler</p>
				<p class="normal">Nazik tenimi...</p>
				<p class="normal">Baba oğul, deniz kenarında, bir balıkçının kahvesinde sabahı bekliyorlar. Yosun kokusuna karışan bir katran kokusu...</p>
				<p class="normal">Alma da dalga alma</p>
				<p class="normal">Ben yeni gelinim</p>
				<p class="normal">İhtiyar kahveci, çenesine doğru inen kır bıyıklarını boynundaki kirli mendille kurularken, gecenin yarısında kahveye düşen bu yabancı müşterilere derdini açıyor:</p>
				<p class="normal">— Te ötede gördüğünüz delikanlı, benim oğlumdur... Uğradığı felâket, onu her gün biraz daha göçürüyor... Dalyanın viğlâcısıydı düne kadar... Hastalıklı göğsü, Karadenizin rüzgârlarına artık dayanamadığı için, onu viğlâcı direğinden indirdiler... Şimdi, işte böyle, balık kayıklarının gövdelerini katranlıyor; ıskarmozları, kürekleri tamir ediyor... Parçalanan ağların deliklerini örüyor...</p>
				<p class="normal">Delikanlıyı, bundan iki yıl önce; dalyan sahibi eski bir “Reiz”in kızıyle evlendirmişler. Bu bir aşk evlenmesiymiş. Düğünü, buraya üç beş saat uzak olan kayınbabanın dalyanında yapmışlar. Ve, renkli fenerlerle, çam dallarile süslenen bir taka, yeni evlileri, kız ve oğlan tarafının en yakın hısımlarını içine alarak, dalyan balıkçılarının naraları arasında Karadenize açılmış.</p>
				<p class="normal">Denize güven olmaz. Hele Karadenize! Hiç...</p>
				<p class="normal">— Karadeniz... Kara-deniz!</p>
				<p class="normal">Apansız çıkan fırtına, takanın yelkenlerini parçalamış. Dağlar gibi birbiri üzerine yuvarlanan dalgalar, küçük tekneyi içindekilerle birlikte sulara gömmüş...</p>
				<p class="normal">Oğluyla kendisinin bu müthiş kazadan sağ kurtuluşları bir mucize.</p>
				<p class="normal">Alma da dalga alma</p>
				<p class="normal">Ben yeni gelinim...</p>
				<p class="normal">İhtiyar kahvecinin “Felâket” adını verdiği hadise bu... O, Osmana, felâket kelimesini kullanışta müsrifçe hareket ediyor gibi geldi.</p>
				<p class="normal">Gök aydınlandı.</p>
				<p class="normal">Kıyıdan on metre açıkta demirlemiş büyük yelkenlileri o zaman görebildiler. Osman, kömür yüklü kayıklarla, çocukluğunun mâsum aşkını, kömürcünün güzel kızını hatırladı. Karadenizin, dalgasız, hareketsiz birer göl gibi içlerinde ufaldığı parlak gözlerini kuruladı. Ve, kıyıları döven dalgalardan pek de işitilmiyen bir sesle, oğluna ilk aşkını anlattı:</p>
				<p class="normal">Zonguldağın fakir mahallelerinden birinde, dar bir sokak içinde otururlardı. İhtiyar kömürcü ve güzel kızı, onların kapı karşı komşularıydı. Basık damlı evlerinin bodruma benzer birinci kat odası sonradan bozulmuş, bir ufak dükkân haline konulmuştu. Kömürcü –vişne çürüğü kuşağı, lâcivert poturiyle bir Dramalı muhacirdi– kalın bir gocuğa sarınarak, çubuğunu tüttürerek, ağzına kadar kömür istif edilen bodruma benzer dükkânın bir köşesinde, başı örümcekli tavana değe değe, tanrının günü müşteri beklerdi.</p>
				<p class="normal">Ana nedir bilmiyen on iki yaşındaki kızı, küçük evin işlerini bitirdikten sonra, kalan vaktini taşbebeğine verirdi. Kimbilir hangi zenginin hediye ettiği güzel taşbebek, kömürcünün fakir evinde o kadar yabancı dururdu ki! Sanki, itibardan düşmüş bir zengin ailenin rastgele bir kapıya sığıntı bırakılmış kızı gibiydi. İlk geldiği günler, yatırdıkça mavi gözlerini yuman, yanakları al al taşbebek, çok geçmeden mavi gözlerini kapamaz oldu. Al al yanakları kömür karasından görünmedi.</p>
				<p class="normal">Babasının kömür peşinde koştuğu günler, kömürcünün kızı kucağında taşbebeği ve yanı başında köpeğiyle, kömür istiflerinin üzerindeki pöstekili koltuğa büzülür, dükkânı beklerdi. Arada bir çıkagelen müşterilere kömür tartmak, kömürü kalburlamak ona düşerdi. Simsiyah kıvırcık saçlarında kömür tozu pek de bir iz bırakmazdı. Ama, soluk güzel yüzünü, parmakları kınalı minnacık ellerini karartırdı.</p>
				<p class="normal">Osman da bir çocuktu. Ve, kömürcünün kızına abası yanıktı. Kıvırcık saçların kuzguni parlaklığına, iri siyah gözlere vurgundu. Kömürcünün kızında da, Osmana karşı bir sevgi olduğu muhakkaktı. Babasının bulunmadığı günler, komşu çocuğuna iltimas geçerdi. Kömürü ellemelerinden seçerdi. Osman da, güzel kızın, ayaklarında takunyaları ve ellerinde kovalarile çeşmeye gittiği saatleri kollardı. Ve kömürcünün kızına yardım etmekten zevk duyardı.</p>
				<p class="normal">Bir sonbahar günüydü. Osman, onu, çeşme başında... için için ağlarken bulmuştu.</p>
				<p class="normal">— Hişt, kız... Ne ağlıyorsun burada?</p>
				<p class="normal">— Hiç, hiç...</p>
				<p class="normal">— Bir yerin mi ağrıyor?</p>
				<p class="normal">— Çiiii...</p>
				<p class="normal">— Baban mı dövdü yoksa...</p>
				<p class="normal">— Çiiii...</p>
				<p class="normal">Baba, bu Dramalı muhacir, oldukça aksi bir ihtiyardı. Kendisinin bulunmadığı günler sattığı kömürün hesabını vermekte güçlük çekince, adamakıllı haşlardı; dövdüğü de olurdu.</p>
				<p class="normal">— Söyle kız... söyle hadi...</p>
				<p class="normal">Kömürcünün kızı, boş kovaların yanıbaşında ona derdini dökmüştü: Taşbebeğine aylarca hasret kalacaktı. Sırtlarında küfelerla kömür taşıyan kayıkçılar, güzel bebeğini, kömür istiflerinin altında unutmuşlardı. Ona kavuşabilmek için, örümcekli tavana yaklaşan kömür istiflerinin bitmesini, koca bir kışın geçmesini beklemek lâzımdı.</p>
				<p class="normal">Osman, parmakları kınalı minnacık ellerini okşıyarak onu teselliye uğraşmıştı.</p>
				<p class="normal">Kömürcünün kızı, kışın dondurucu gecelerinde, soğuk bir odada ensiz bir döşek içinde bebeği ve köpeğiyle koyun koyuna yatardı. Çocuk, o kış, köpeğinin koynunda onun sıcaklığıyla ısınmağa uğraşa uğraşa, evlâdının hasretini çeken bir ana gibi, bebeğini sayıkladı. Rüyalarında hep onu gördü.</p>
				<p class="normal">Altı ay geçti. Örümcekli tavana değen kömür istifleri bitti. Kömürcünün kızı, taşbebeğine kavuştu. Amma, onu tanımak, artık güçtü: Başı parçalanmış, saçları dökülmüştü. Eskilerden bozarak diktiği entarisi çürümüştü. Bacakları, kolları kopmuştu.</p>
				<p class="normal">—Bebek, ateş nefes patlamasına uğrıyan bir maden amelesine dönmüştü. Kaya... Onu bir gün, kömürcünün kızıyla beraber gidip denize attık...</p>
				<h2 class="h2baslik" id="calibre_toc_54">X</h2>
				<p class="normal">Ne kadar materyalist olursa olsun, insan, bilinmiyen bazı kuvvetlerin önünde, çağıldıyarak akan nehrin akıntısına kapılmış bir çöp hissini duyuyor. Osman, artık, iyice kani oluyordu ki, kendi mukadderatının dizginlerini elinde tutan uğursuz, habis bir kuvvet, bir ruh vardır:</p>
				<p class="normal">Gözlerini kör eden fabrika çöküntüsünü o hazırlamıştı.</p>
				<p class="normal">Karısını, sermayedarın iki türlü istismarına mecbur bırakan oydu.</p>
				<p class="normal">Ve, nihayet, bu son hailenin rejisörlüğünü ayni habis ruh yapıyordu. Haile, haile! Başka bir kelimeyle isimlendirmek, onun dehşetini küçültmektir.</p>
				<p class="normal">Siyahlı kadınla ilk karşılaştığı geceden sonra, günlerce, kendini aldandığına inandırmak için acı acı kıvrandı...</p>
				<p class="normal">İki hafta sonra, daha sağlam bir kafayla muhakeme ediyordu: Anasının kocası olan mabud Amon, Ademoğlunun kafasında vücut bulmuş bir hayaldi. Fakat, ilk insan topluluklarının tarihini karıştıran mütefekkirler, bazı kabilelerde ana, oğul, kız kardeş ayırmıyan ve anayla oğlunun, kız ve oğlan kardeşlerin evlenişlerini kabul eden bir izdivaç sistemi bulmamışlar mıydı? Dünkü insanların âdet ve talâkkilerine aykırı gelmiyen bir hâdiseyi bugün, “haile” çerçevesi içinde düşünmeğe sebep nedir?</p>
				<p class="normal">Fakat... hayır, hayır... Tüyleri ürperiyor. Anayla oğlunun bir yatağa sıçradıklarını, hırsla kucaklaştıklarını gözlerinin önüne getirince, mantık, muhakeme, düşünce hepsi iflâs ediyor.</p>
				<p class="normal">Ve, Osman, çılgın bir halde, mukadderatını idare eden uğursuz kuvvete haykırıyor:</p>
				<p class="normal">— İşte, felâket zincirine son halkayı da taktın... Artık canımı alabilirsin!</p>
				<p class="normal">Ne talihsizlik:</p>
				<p class="normal">Kenarına yaklaşacak kadar cür’eti ileri vardırmış insanları uçuran ve kafataslarını çatlatarak, önce bir et ve kemik külçesi, sonra iskelet halinde derinliklerinde saklıyan şuracıktaki kuyu, onu bir türlü çekmiyor; öldürmüyor!</p>
				<p class="normal">Sert toprak parçalarını yerinden oynatan “lâğım” onun beynini parçalamıyor!</p>
				<p class="normal">Ateş nefes, onu boğmuyor!</p>
				<p class="normal">Birkaç gün evvel tepeden apansız kopan iki tonluk taş bile istinat direkleri üzerine abanmış ve Osmanı ezmemişti. İmdadına koşanlar, kocaman taşın altından, bacağına ip geçirip heyamolayla asılarak güç belâ, fakat sapasağlam kurtarmışlardı. Sadece, derileri soyulmuş, kıpkızıl etleri ortaya çıkmıştı.</p>
				<p class="normal">Bu uğursuz, bu habis ruh, sanki korkunç kuyunun uçurumunda belinden kavrıyarak düşmesine mâni oluyordu.</p>
				<p class="normal">Boğmaması için, grizoyu dağıtıyordu.</p>
				<p class="normal">İki tonluk kaya parçasına destek vuruyordu.</p>
				<p class="normal">Ve, onu, yana yana, acı duya duya bir ölüme mahkûm ediyordu.</p>
				<p class="normal">Melek ve Kaya (Güçlü kuvvetli vücuduna bakarak maden arkadaşları Engine bu adı vermişlerdi) İhtiyar adamdaki, deliliğe varan değişikliğin sebebini bir türlü anlıyamadılar:</p>
				<p class="normal">Osman, yemiyordu; içmiyordu. Maden kuyusundan günlerce çıkmadığı, evine uğramadığı oluyordu.</p>
				<p class="normal">Bir zaman, ıstırabını Melekle paylaşmak istedi. Vazgeçti. Yıldıza her şeyi anlatmayı düşündü. Bir de onu bedbaht etmekte bir mânâ göremedi. Madem ki ne Engin, ne de anası bir şeyin farkında değillerdi ve olmıyacaklardı!</p>
				<p class="normal">Nihayet bir gün, uzun iç çarpışması sonunda kararını verdi:</p>
				<p class="normal">Facianın bütün yükünü kendi zayıf omuzlarında taşıyacaktır. Delikanlı da, ana da, felâketi bilmiyeceklerdir...</p>
				<h2 class="h2baslik" id="calibre_toc_55">XI</h2>
				<p class="normal">— Hey Allahım hey... Bu kaçıncı tumba göçüğüdür!.. Meret direkler insandan kıymetli mi ki!.. İşte dört adam daha, melûn madencinin tamahı uğruna boğulup gidecek...</p>
				<p class="normal">Açılmıyor, açılmıyor toprak yığını bir türlü... On beş amele, toprağa, diri diri yuttuğu dört koca insanı zorla kusturmağa uğraşıyorlar. Amma, o inat etti. Dört amelenin içinde hapsolduğu boşluğun önüne akan postet seli bir türlü durmuyor. Ve, kurtarıcılar, tavandan inen bu kömür, taş toz yığını altında bunalıyorlar; soluk alamaz hale geliyorlar.</p>
				<p class="normal">Zaman yürüyor. Burada saat mefhumu bilinmez. Zamanın yürüdüğü, kesilen kollardan, dermanı biten bacaklardan anlaşılır.</p>
				<p class="normal">— Heeyy! Alın bizi buradan... Acıyın bize... Boğuluyoruz... Hey, hey... Ne duruyorsunuz?</p>
				<p class="normal">Zaman yürüyor. Ve, dört insanın çığlığı gittikçe zayıflıyor. Selim, yeni bir hamleyle kazmasına sarıldı. Babayla oğulun, kardeşlerin, bazan ayni göçük altında ezilip pestile döndükleri görülmemiş şeylerden değildir. Kaya ile babasını da, toprak canavarın karnından ezilmiş, posalaşmış çıkardıktan sonra neye yarıyacaktı?</p>
				<p class="normal">Maden sahibi baca ağzında dokuz doğuruyor. Elinde, saat... Zaman yürüyor. Ve, on beş amelesi, sekiz yüz metre toprağın dibinde hapsolan dört insanı kurtarmak için beyhude çabalıyor. On beş işçi, bu saatlerce süren didinmeleriyle, ona elli araba kömür verebilirdi. Yazık!</p>
				<p class="normal">İniltiler kesildi. Çırpınmalar durmak üzere.</p>
				<p class="normal">Artık, kendilerini direk bağlarına vuramıyacak kadar dermansızlaştılar.</p>
				<p class="normal">On beş işçi, iki el patlıyan bir tabanca sesile iliklerine kadar ürperdiler.</p>
				<p class="normal">Kırk sekiz saatin sonunda, postet seli durdu. Bir şafak vaktinde, toprak kırk sekiz saat kazma sallıyan kurtarıcılara dört insan posası kustu.</p>
				<p class="normal">Daracık boşluğun içinde, insan kılığından çıkmış dört ölü yatıyordu. Kazmacılardan ikisi, yüzükoyun uzanmışlardı. Biri, kucağında sımsıkı tuttuğu kazmasının sivri ucunu öyle bir ısırmış ki!.. Çarpılan yüzünün bütün adaleleri gerilmişti. Kömür tozile karışık kan pıhtılarının çevrelediği gözleri, oyuklarından fırlamıştı.</p>
				<p class="normal">İkinci kazmacının, demir sivricin ucunu kavrıyan dişleri parçalanmıştı. Kulaklarından kan fışkırmıştı.</p>
				<p class="normal">Kaya ile babası, boşluğun bir kenarında kucak kucağaydılar. Cesetleri muayene eden doktor, Kayanın başında bir kurşun yarası buldu. İhtiyar babanın parçalanmış kalbinden bir mermi çıkardı.</p>
				<p class="normal">Osmanın kaskatı kesilen eli, kabzasına sımsıkı sarıldığı tabancayı vermedi.</p>
				<p class="normal">Havasızlıktan boğulan iki kazmacının sıkılmış yumrukları arasından kazmalarını ve sivriçlerini almak bir türlü kabil olmadı.</p>
				<p class="ortaitalik">***</p>
				<p class="normal">Siyahlı kadını, bir şafak vaktinde, sırtına tekrar geçirdiği siyah tül elbiselerile, maden ocakları civarında gördüler.</p>
				<p class="normal1">1935-1937 </p>
	</body>
</html>