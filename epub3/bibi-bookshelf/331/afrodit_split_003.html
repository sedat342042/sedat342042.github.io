<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>afrodit</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_1">BİRİNCİ SAFHA</h1>
				<h2 class="h2baslik" id="calibre_toc_4">I</h2>
				<p class="normal">Havaya karışan pamuk ve yün kıllarile yarı kapanmış tepe camlarında, gece, perde perde aklaşıyor.</p>
				<p class="normal">Demir çarklar bütün hızile dönüyor, dev makineler homurdanarak, soluyarak, durmadan, dinlenmeden işliyordu.</p>
				<p class="normal">Kumaş yıkama dairesinin akşamdanberi uğraşan dört işçisi, dev makinelerin yorulmak bilmez çarklarile yarış edemezdi. Sıska omuzları düşmüş, göğüsleri çökmüştü. Ölü gözü gibi ışıldayan tozlu ampullerin büsbütün korkunçlaştırdığı makineler arasında, yarı bellerine kadar çıplak dört işçinin, gemi ateşçilerinden farkı yoktu. Başlarında siyah takke, bacaklarında kıçı delik pantolon; kirli, yayvan, biçimsiz ayaklarında takunyalar vardı.</p>
				<p class="normal">Saatlerdenberi uğraşıyorlar. Beton döşemenin rutubetile romatizmalaşan bacaklarında ağrılar dolaşıyor, dizleri bükülüyor. </p>
				<p class="normal">Uykusuzluk, dört çift gözü de örümcekleştirmiş, kan çanağına döndürmüştü. Avurdu avurduna geçmiş suratlarında kan yoktu. Yanaklarında cerahat sarılığı vardı. Bir iğneyle dokunulsa, kan değil muhakkak cerahat akacaktı. </p>
				<p class="normal">Onlar “yıkama dairesi”nin yıllardanberi gece işçisiydiler. Gece işçisi kalacaklardı. Ve... belki gece işçisi olarak ölmeğe mahkûmdular. </p>
				<p class="normal">İçlerinde en yaşlısı Osmandı. Hemen hemen kırkını geçiyordu. Sıskalıktan kıvrılmış çenesinde, aralarına çoktan ak düşen seyrek sakalları vardı. Mor, çatlak dudakları üzerinde dolgun bıyıkları kısa kesilmişti.</p>
				<p class="normal">Yıkanan kumaşların kurutulduğu büyük kazanın dibine çömelmişti. Demir çarklar kafasının içinde vınlıyordu. Kızgın buğu kazanları, onlara dışarısının soğuğunu pek de duyurmuyordu. Amma, beton döşeme bir türlü ısınmak bilmiyordu. Ve, akşamlardan sabahlara kadar ayakları baldırları buz kesiyordu. </p>
				<p class="normal">Osman, önceleri bir maden amelesiydi. Zonguldaktaki maden ocaklarında çalışırdı. Delikanlılığını maden ocaklarında çürütmüştü. Bu, onun için, şimdikinden de ıstıraplı bir yaşayış olmuştu. Şehirden uzak, dağ başlarındaki ocaklar, orta devirlerin prangalı, çarmıhlı engizisyon zindanlarından korkunçtu. Yüzlerle insan, toprağın metrolarca derinliğinde, bin bir tehlike içinde, ciğerleri yakıp parçalıyan bin bir zehirli gaz yutarak, saatlerce çalıştırılırdı. İşçi, “gündüz ve aydınlık nedir?” bilmezdi. Ocağa sabah karanlığında girer, gece karanlığında çıkardı. Çoğu, on iki saat süren ağır işe “nakliyecilik” de eklenirdi ve işçi ağır yükün altında büsbütün ezilirdi. </p>
				<p class="normal">Maden sahiplerinin işçi için dağ başlarında hazırladıkları kulübeler ahırdan farksızdı. Karlı dağların haşlayıcı rüzgârı, yıkık barakalar içinde anafor çevirirdi. Yağmur, kar üzerlerine yağardı.</p>
				<p class="normal">Burada yiyecek bulmak da güçtü. İşçi, şirket bakkallarının kurtlu kaşarını, çürük zeytinini, kokmuş sucuğunu en yüksek fiyatlarla yemeğe mecburdu.</p>
				<p class="normal">Şirket bakkallarının yüzde yüz ihtikârına bütün gözler yumuluydu. Ölçü, tartı, terazi burada öyle şeyin yeri yoktu. </p>
				<p class="normal">Toprağın altında ciğerlerini çürüten işçi, uğradığı haksızlığa “vık” diyecek soluğu bulamıyordu. </p>
				<p class="normal">Çok tok köpek saldırmaz. Tokluğun verdiği tatlı bir uyuşukluk içinde, efendisinin ayağı dibinde çöreklenir. Efendisi kuyruğuna bassa, canını yaksa, ancak boğuk bir havlamayla sızlanır. Dişlerini göstererek hırlamaktan korkar: Aç bırakılacağını düşünür. </p>
				<p class="normal">Yarı aç, yarı tok köpek, her şeyi yapmıya muktedir köpektir. </p>
				<p class="normal">Çok aç köpeğe gelince; o saldırmak için kuvvet bulamaz. Zalim efendisinin kamçısı altında kesik ulumalarla sürünür.</p>
				<p class="normal">Ocak işçileri “amele birliği” adı altında bir cemiyetleri bulunduğunu, ay sonlarında kesilen paradan anlıyorlardı. Evet. İşçi, maden kuyusunda, altı yerine on iki saat çalışıyordu. Hayvanların bile bağlanamıyacağı yıkık kulübelerde ayazdan titreşiyordu. Şirket bakkalının kurtlu kaşarında yüzde yüz kazıklanıyordu. Kazaya uğradığı, hastalıktan çalışamaz hale geldiği gün, kaldırılıp atılıyordu. Köpeğin önüne kemik fırlatır gibi, ona ancak küçük bir tazminat veriliyordu. Görmez gözleri, tutmaz bacakları ve kollarile sürünmeğe bırakılıyordu. Onun günden güne göçüşünü umursamıyan patrona kimse ses çıkarmıyordu.</p>
				<p class="normal">Evet... bu böyle. Fakat... ne olursa olsun, işçi kazancının yüzde ikisini her ay “amele birliği” denen bu adı var, kendi yok kuruma bırakmağa mecburdu.</p>
				<p class="normal">Maden sahipleri, dağ başlarında garip bir düzenbazlık yolunu tutmuşlardı: Çalıştırdıkları işçiye bir ay para vermiyor, onları kendi bakkallarından alışverişe mecbur bırakıyorlardı. İşçi ayrılacağı gün bir hesap çıkarılıyor, hak ettiği paranın yarısından çoğu bakkaldan yaptığı alışverişe karşı tutuluyordu. Geri kalan üç beş lira için de, ya birkaç metre Japon bezi, ya birkaç metre amerikan veriliyor, soyuluyordu. Para kazanmak, evini, öküzünü vergi haczinden kurtarmak kaygısile tarlasını bırakıp maden kuyusuna inen köylü, koltuğunda birkaç metre Japon bezi, ciğerlerinde birkaç bere ve çürük bir gövdeyle köyüne dönüyordu.</p>
				<p class="normal">— Osman... Heeey, Osman...</p>
				<p class="normal">Büyük kazanın dibinde kendinden geçen adam, can havliyle fırladı. Makineyi yağlamakla uğraşan arkadaşı Mehmet, zoraki denebilecek bir gülüşle katılıyor, demir çarkların homurdanışı arasında sesini duyurabilmek için haykırarak konuşuyordu:</p>
				<p class="normal">— Osman be!.. Amma da kendinden geçmişsin ha!.. Kötü kötü düşünüp duruyorsun...</p>
				<p class="normal">— Öyle bitkin, öyle yorgunum ki... öyle dermansızım ki Mehmet! Canlı cenazeye döndüm artık...</p>
				<p class="normal">— Sade sen değil; ben de öyle... Hepimiz öyle. Vaktinden evvel kocadık...</p>
				<p class="normal">İşini bitirince, uğultu yaparak dönen çarkların yanından indi. Korkunç bir hızla gidip gelen kayışların altında dertleştiler.</p>
				<p class="normal">— Birkaç apartman daha yaptırmak, bankadaki kasalarına milyonlar eklemek sevdasına kapılan bizim patron bir koyundan iki deri çıkaracağım diye uğraşıyor. Gece gündüz, saatlerce çalıştırılıyoruz. Bıçak kemiğe dayandı, Osman... Bazı gün içimden müthiş bir ateş kalkıyor: İsyan et, kır, dök, öldür! Yahut da, şu kudurmuş çarkların arasına sıkıştır bacağını; geber, öl... Amma, evdekini düşününce yüreğimin yağı eriyiveriyor, Osman... Hastalıklı karım (Onu dertli eden, verem döşeğine yatıran da bu kör olası fabrikadır) açlıktan, ilâçsızlıktan kıvranıyor. On yaşındaki kızım gene burada bir duvar ötedeki flâtorda iplik büküyor. Üstü başı yoktur; karnı doymuyor. Bütün gece uğraşan baba, kızın eline bari ayda otuz lira geçse... ne gezer!.. Çok kere, verdikleri paranın beşini ceza alıkoyuyorlar. Ceza kesmek için buldukları bahaneler de öyle püften ki Osman! Kazancının altı lirasını oturduğumuz tek odanın kirasına ayırırsan geri on dokuz lira kalır. Ancak günde bir okka ekmek alabiliyoruz; kurtlu peynir, çürük zeytinle günlerimizi geçiriyoruz. Karımın zatı ateş pahası olan ilâcına şimdi bir de istihlâk pulu yapışıyor. Haftada bir fasulya tenceresini ocağa vurduk mu, bayram yapıyoruz... </p>
				<p class="normal">Bıçak kemiğe çoktan dayandı. Bu doğru Osman... Amma, ne yapacağım?! Fabrika kapısı önünde yağmur, buz demeyip bekleşen bir alay işsiz ameleyi sen de görüyorsun... Eşşekler gibi çalışmazsam, uysal olmazsam, patronun suyunca gitmezsem, pasaportumu elime veriverirler. Kapı dibinde bekleşen bu işsiz alayından birini yerime geçiriverirler.</p>
				<p class="normal">Osman, başı boş işçi alayını gözünün önüne getirirken, Zonguldakta “komünist” diye işinden kovulan, mahkemeye verilen ustabaşının sözlerini hatırlıyordu:</p>
				<p class="normal">— İşsiz amele, patronun elinde, eze eze kullandığı işçiye karşı bir tehdit vasıtasıdır!</p>
				<p class="normal">Ustabaşının hakkı vardı: Eşşek uysallığile çalışmıya mahkûmdular. Patronun, makinelerinin boş kalacağından korkusu yoktu. Asıl korkacak kendileriydi: Karıları, çocuklarile açlıktan geberirlerdi.</p>
				<p class="normal">— Sen gene dalıp gittin, Osman... Paydos düdüğünü bile duymuyorsun...</p>
				<p class="normal">Gündüz postası işbaşı etmeğe başlamıştı. Ellerini yüzlerini yıkadılar, amma, suratlarındaki, bileklerindeki o ezelî yağ lekeleri, çirkin karalıklarile –birer damga gibi– gene kaldılar. </p>
				<p class="normal">Dışarıda haşlayıcı bir yağmur duman halini almıştı. Osman, taş koridorun bir kıyısına büzülüp, aralanmasını bekledi.</p>
				<p class="normal">Kimi yarım pabuçlu, kimi yalınayak bir sürü insan, önce fabrika methalinde silkiniyordu. Sucuğa dönen partal elbiselerinin suyunu sızdırıyor; delik kunduralarına, çıplak tabanlarına yapışan çamuru temizliyordu. Ve, taş koridordaki kontrol saatinin önünde marka basıyordu.</p>
				<p class="normal">Kontrol kartlarının sokulduğu siyah tabelâ başında, numaralarını arayanların içinde kimi genç, kimi orta yaşlı; mantolu, çarşaflı, başörtülü kadınlar... on dördünü bulmamış kız, erkek çocuklar vardı. Başörtülü tazeler –patrona, ustabaşıya hoş görünmek için şüphesiz– suratlarını pudralamışlar, dudaklarını kızartmışlardı. Kirpiklerini boyamışlar, kaşlarını rastıklamışlardı. </p>
				<p class="normal">Kontrol saatinin önündeki kerevette, otuz beşlik bir kadın boy gösterdi. Öyle cılızdı ki! Vücudü, yamalı siyah çarşafının içinde fır dönüyordu. Kontrol kartlarının sokulduğu siyah tabelâ başında, numaralarını süzdü. Fakat... okuma, yazma bilmediği muhakkaktı. Eciş bücüş rakamlar ona hiç mi hiçbir şey söylemiyordu. Belli ki, fabrikaya yeni giriyordu. </p>
				<p class="normal">Osman yaklaştı; kartelâsını buldu. Ona marka basmanın yolunu öğretti. </p>
				<p class="normal">İnce boyunlu, sarı yüzlü, çöp gibi bir kız çocuğu, kara tabelânın en üzerine iliştirilen kartelâsına uzanmak için uğraştı; yetişemedi, zıpladı; muvazenesini bulamadı, taş koridora düştü.</p>
				<p class="normal">İş başına koşan aceleci, şaşkın yığının ayakları altında ezilip kalacaktı. Osman, koştu, kaldırdı.</p>
				<p class="normal">Sarı gözlerinin içi yaşla doluydu. Kanı çekilmiş bir ölü koluna benziyen bileğini oğuşturuyordu: </p>
				<p class="normal">— Öyle acıdı ki amca!</p>
				<p class="normal">Diyordu.</p>
				<p class="normal">— Çocuğum, kartelân hangi numarada?</p>
				<p class="normal">— 592 de... Sana zahmet olacak, amca...</p>
				<p class="normal">Siyah göğüslüklü küçük, markasını bastıktan sonra, bileğini oğuşturarak, oflaya oflaya merdivenleri tırmandı.</p>
				<p class="normal">Osman onu tanıyordu. Geçen yıl bacaklarını çarklara kaptırıp sakatlanan işçi Muradın kızıydı. Evin bir köşesinde mıhlanıp kalan kötürüm babanın ekmeğini, şimdi, anasile birlikte küçük kız taşıyordu.</p>
				<p class="normal">Osman, on iki saat ayak üzeri “varagel” makinelerinde iplik büken çocuğa bazan akşam paydosunda rastlardı. Muradın kızı, köşe başındaki bakkaldan alıp koltuğuna sıkıştırdığı ekmeği ne büyük bir sevinçle götürürdü evine!</p>
				<p class="normal">İşçi Mehmetle kızı, çıkıyorlar. Küçük, babasının elini tutmuş, üşüyen omuzlarını kaldırarak başını kısmıştı. Yağmur, haşlıyordu. Okmeydanından gelen şiddetli rüzgâr Halici birbirine katıyordu. Yıkık, eski evleri; söküp atacakmış gibi; sarsıyordu. Ufak bir çarpmayla dağılıverecek hissini uyandıran eski otobüslerin buğulu camlarında, dükkânlarının kepenklerini kaldırmağa giden Balıkpazarı esnafının uykusunu alamamış mahmur gözleri kırpışıyor.</p>
				<p class="normal">Osman, dışarı çıkarken, ceketinin yakalarını kaldırarak göğsünü kavuşturdu. Haşlayıcı yağmurun damlalarından, Okmeydanının ayazından kendini korumağa uğraştı ve, söylendi:</p>
				<p class="normal">— Metrolarca kumaş dokuyoruz... ama, biz yarı çıplağız!</p>
				<p class="normal">Fabrikanın demir kapısı artık kapanmıştı. Ah bu demir kapı, ne uğursuz bir kapıdır! İşbaşı düdüğüne yetişebilmek için tâ uzaklardaki evlerinden sabaha karşı çıkıp yollara dökülen pek çok işçi, bu uğursuz demir kapıyı bir mazgal gibi karşısında kapalı bulurdu. Yalvarmak, sızlanmak para etmezdi. Kalın parmaklıkların arkasında bıyık buran gök gözlü kapıcı, bir çoban köpeği kadar korkunç ve insafsızdı. Aldığı ücret, on iki saat didinen işçininkinden dolgundu. Patronun sofrasından arta kalan yemeklerle geçinirdi. Şişkin göbeği, etli, kanlı bir suratı vardı. </p>
				<p class="normal">Patron nizam koymuştu: Geciken işçilerden, yarım gündelikle çalışmağa razı olanlar içeri alınırdı. İşinin başına yetişebilmek için, kar, yağmur, fırtına demeyip saatlerce taban tepen işçi, bütün bir günü çalışmadan geçirerek akşam nasıl olur da evine eli boş dönerdi?</p>
				<p class="normal">Ve, işbaşı düdüğünden çeyrek saat geç kaldı diye, bir sürü işçi, yarım gündelikle çalıştırılırdı koca gün...</p>
				<p class="normal">Amele düşmanı olan bu şiş karınlı mendebur kapıcıya öyle kızıyordu ki! Onu bir sabah, kontrol saatinin yelkovanını on dakika ileri alırken yakalayınca beyninden vurulmuştu. Mel’un uşak, şişko parmaklarının bir dokunuşile, yarım gündeliğe çalışanların sayısını yüzlere çıkarmak istiyordu.</p>
				<p class="normal">Efendisinin geliri uğruna köpekleşen bu herifi ayaklarının altında ezmemek için, kendini güç tutmuştu Osman...</p>
				<p class="normal">Halicin iki tarafı da, baştan başa ve küçük büyük fabrikalarla doludur. Basık, karanlık binalardan, kulakları sağır eden bir motör ve çark gürültüsü yükselir. Tozlu camlarına gözlerinizi uydurunuz: Hepsinde de benizleri sarı erkekler, başörtülerini çenelerinden düğümlemiş göğüsleri çökük kadınlar, cılız çocuklar göreceksiniz. Bu taş kovukların pis, rutubetli havası içinde hepsi de boğula boğula öksürürler. Fakat, ne siz, ne de bir başkası, demir çarkların, makinelerin homurtusu arasında, ciğerleri koparılırcasına sarsılan göğüslerin çığlığını duymazsınız. </p>
				<p class="normal">Osman, gökyüzüne uzanan fabrika bacalarına bakarken, kadife koltuğuna sırtüstü yaslanıp çubuğunu tüttüren patronunu hatırladı. Buram buram kurum kusan isli bacalar, içinde cenaze yakılan bir fırın kadar ona korku verirdi. </p>
				<p class="normal">Binlerce kadavra insanın bu muazzam fırınların içinde diri diri yakıldığını sanırdı. Ve muhayyilesi, bu fırın ağızlarında, ablak suratları korkunç kızıllıklarla yanıp tutuşan fabrikatörlere –ceset yığınları karşısında vahşi bir zevkle yemek yiyen Romalı obur İmparator Vitelliyüs’ün iştihasile– şaraplarını içirirdi. </p>
				<p class="normal">Sağdaki basık kilisenin önünden geçerken, her zamanki gibi içeri baktı: Siyah cübbeli bir papas, yapayalnız, sıra sıra dizili mumların titrek ışığında İncil okuyor. </p>
				<p class="normal">Fabrikalar arasına sıkışmış bu kiliseye tapınmak için giden bir kul yoktu. Ve, mumları yakan... mumları söndüren... İncil okuyan... dua eden... hep, bir tek papastı. Hep o, ayni papas...</p>
				<h2 class="h2baslik" id="calibre_toc_5">II</h2>
				<p class="normal">Osman, Zonguldakta bir nüfus memurunun oğluydu. Anası, o küçük yaştayken ölmüştü. Nur yüzlü bir kadındı bu... Mahalle mektebinin, köşelerine teneşirler ve tabutlar istif edilen avlusunda birdirbir oynıyamadığı, tılsımlı ayazmayı taşa tutan mahalle çocuklarının arasına katılamadığı kışın yağmurlu cumalarında, tepeleme dolu mangalın karşısında ana oğul otururlardı. Yaşlı kadın, burnunun üzerine düşürdüğü gözlüğile yün örerken, bazı, geçmiş günleri anlatırdı. Onun, Osmana sık sık tekrarladığı, büyük babasının ölümüydü:</p>
				<p class="normal">Yağmurlu, kapanık bir bayram sabahıymış. En büyüğü on bir yaşında üç kardeş, başuçlarında bayramlık elbiseleri, koyunlarında bayramlık fotinleri, yarı uykuda yarı uyanık geçen bir arife gecesinden sonra, yataklarından sevinçle fırlamışlar. Üçü de, kapanık, yağmurlu sabah kadar mahmur bir sesle fısıldaşıyorlarmış:</p>
				<p class="normal">Sabah hayır bizim olllsuunn</p>
				<p class="normal">Annem babam cennetlik olllsuunnn</p>
				<p class="normal">Biraz sonra, bayram namazına kaldırmak için usulca girdikleri yatak odasında babalarını ölü bulmuşlar... Evin büyüklerinden biri, galiba küçük dayı, herkesin kısık hıçkırıklarla cenaze hazırlığı gördüğü evden uzaklaştırmak için, onları bayram yerine götürmüş, atlı karıncalara salıncaklara bindirmiş...</p>
				<p class="normal">Osman, iyi yürekli komşu kadınlarının elinde büyümüştü. Dokuz yaşındaydı o zamanlar... Bitişiklerindeki tapucunun kızını hiç unutmamıştı. Bu, dolgun kalçalı, dolgun göğüslü, ateşli bir duldu. Evde yapayalnız kaldıkları günler Osmanı karşısına alır, açık saçık şeyler söyler, çok defa düğün gecesini anlatırdı. Bu “gece”, ateşli tazenin içinde acı bir düğüm olarak kalmıştı. On dokuz yaşına yeni basan kocası, toyun biriymiş. Günlerce sonra, komşu delikanlıların tariflerile, güç belâ meramına eren cılız, toy genç, onu tatmin etmekten o kadar uzakmış ki! </p>
				<p class="normal">Babası, sabahın karanlığında uyanırdı. Mangalı ateşlerdi. Kahvaltı hazırlar, çay kaynatırdı. Onu giydirir, kuşatırdı. Sonra elinden tutarak mektebine götürür, oradan dairesine geçerdi. Kimsesiz, yaşlı bir kadın çamaşırlarını yıkar, yemeklerini pişirirdi. Küçük evin işlerine bakardı; ortalığı siler, süpürürdü.</p>
				<p class="normal">Osman, on yedisine bastığı gün, şiddetli bir soğuk algınlığından yatağa düşen babası, birdenbire ölüverdi.</p>
				<p class="normal">Nüfus memurunun, İstanbulda, uzaktan bir hısımı vardı. Birkaç tanıdık, küçük evin pılısını satıp savarak, Osmanı vapura bindirdiler; bu zengin hısımın yanına yolladılar.</p>
				<p class="normal">Tanınmış bir sosyetede direktör olan zengin hısımın kazancı çoktu. (...) palasın geniş bölüklerinden birini tutmuştu. Altı yıldır orada oturuyorlardı. Delikanlının genç bir karısı, dört yaşında bir çocuğu, anası, babaannesi, bir kız kardeşi vardı.</p>
				<p class="normal">Hizmetçi kız, küçük Mediha için Almanyadan getirilmiş şüvester, Avusturyadan tutulmuş aşçı kadınla, palasın on iki odalı bölüğüne güçlükle sığışabiliyordular.</p>
				<p class="normal">Fakir bir ailenin çocuğuydu Nüzhet delikanlı... Uzun boylu tahsil de görmüş değildi. Amma iş hayatında şaşılacak şansı vardı. Çabuk sivrilmişti.</p>
				<p class="normal">Lângadaki üç odalı külüstür evden (....) palasa taşınınca en çok şımaran, “n’oldum delisi!” olan, geçkin kız kardeşiydi. Muzaffer abla otuz beşlik bir kadındı. Kocasından ayrıldıktan sonra bir daha evlenmemişti. Çirkin mi çirkindi. Kapı kadar boyu, katmerleşmiş gerdanı, seyrek saçlarının örtemediği pirhu kulakları, bastıkça löpür löpür oynıyan kocaman karnile o, bir dev anasından da korkunçtu. Düşününüz: Bir oturuşta bir okka ekmek, bir okka pirzola, ve... evet, tam iki okka üzüm yiyen bir kadın!</p>
				<p class="normal">Saftı da... Bazan kocasile sevişişlerini anarken:</p>
				<p class="normal">— Birbirimize tapınırdık!</p>
				<p class="normal">Diyordu. Fakat bir gün, bu karşılıklı tapınış sona ermiş ve dehşetli bir döğüşten sonra, putlar gene karşılıklı kırılmıştı.</p>
				<p class="normal">Kendi kadar çirkin huyları da vardı: Her gelen misafire, elbiselerini, iskarpinlerini, çoraplarını, varını yoğunu gösterir, bir mağaza tezgâhtarı ustalığile, kaça mal olduklarını, hangi işçilerin ellerinden çıktığını uzun uzun anlatırdı. O, ne anasına, ne babaannesine, ne de Nüzhete benziyordu. O, bambaşka bir insandı. </p>
				<p class="normal">Nüzhetin ellisine varmış anası, konak terbiyesi görmüş, dini imanı bütün, an’anelerine bağlı bir kadındı.</p>
				<p class="normal">Babaanne doksanlıktı. Suratı, sürülmüş bir tarla kadar girintili çıkıntılıydı. Çipil gözleri durmadan akıyor, güç görüyordu. Boğazına düşkündü o... Bir tek derdi, kursağıydı. Kendini bilmez derecede yemek yerdi. Sonra da, üfürülen porsuk karnile baygınlıklar geçirirdi. Uzun böğürtülerle kıvranır, meyva tozları, karbonatlar içer, dakikalarca geğirerek açılmağa uğraşırdı.</p>
				<p class="normal">Nüzhetle Memduha sevişerek evlenmişlerdi. Memduha on dokuz yaşında esmer, çıtır pıtır bir kızdı. Koltuğunda mektep çantası, sırtında beyaz yakalı kara mektep göğüslüğile, kıvırcık saçlarının buklelerini omuzlarında dalgalandırarak, seke seke yürüyerek, (....) palasın önünden geçerdi; Nişantaşındaki bir Fransız lisesine giderdi. Nüzhet onu bir gün balkondan görmüştü; beğenmiş ve arkasına düşmüştü. Zengin bir paşanın kızıydı. Para ve asalet delisi Nüzhet için biçilmiş kaftandı.</p>
				<p class="normal">Memduhaya güzel denemezdi. Kendisi de bunu bilirdi ve erkekleri çileden çıkaran seksapelinden bahsederdi...</p>
				<p class="normal">İş hayatındaki göz kamaştırıcı şanslılığına karşılık, evlilikte berbat bir talihsizliğe uğramıştı. Nüzhet delikanlı.</p>
				<p class="normal">Memduha öyle pis bir kadındı ki! Banyoya pek seyrek girerdi. İç çamaşırları, çok kere, rengini değiştirirdi. Ve, çamaşırcı kadının tırnakları, şık dantelli donların, kombinezonların lekelerini çitilerken tersine dönerdi, kanardı. </p>
				<p class="normal">Yattıkları yatak, bir köpek yuvası kadar dağınık, pis kokuluydu. Yüz liraya alınan şık bir örtü, bu iğrençliği yabancı gözden saklardı. </p>
				<p class="normal">Memduhanın, bazı toplantılarda, kocasının aşırı pisliğinden sızlanışını duysaydınız, şaşardınız. Zavallı Nüzhet delikanlı, meğer aylarca vücudüne sabun sürmiyen bir adammış! Sırtındaki çamaşırlarını, kurtlanır bir hal almadan çıkarmazmış!</p>
				<p class="normal">Memduha, beş yıl içinde üç beş te maceraya kapıldı: Genç bir deniz zabitile konuştu; bir mühendisle korte yaptı; gazetecilerden birini sevdi; ayni apartmanda oturan bir talebeyle oynaştı. Ve, işte o zaman, para hırsına kendini kapıp koyvermiş olan Nüzhet delikanlının tahammülü taştı:</p>
				<p class="normal">— Artık midemi bulandırıyorsun, Memduha!</p>
				<p class="normal">Dedi. Karısının bir mektep talebesine kadar alçalışına katlanamamıştı. </p>
				<p class="normal">Gelini (Arsen Lüpen), (Şarlok Holmes) okumak, dedikodu yapmak, fingirdeşmekle; kızı sakallarını ağdalamakla; doksanlık babaanne kursağını doldurmakla uğraşırken, Nüzhetin annesi de Avusturyalı aşçile bozmuştu. Oğlunun ve gelininin zorile tâ Viyanalardan getirtilen bu kadının, her yemeğe şeker atışı olmasa, belki pişirdiği şeyler lezzetli olacaktı. Münire hanım zengin Türklerin gâvur illerinden aşçı getirmelerini bir türlü içine sığdıramıyordu. Gerçi Avusturyalı aşçıların temizliği dillerde dolaşıyordu. Fakat bu, ne de olsa, hıristiyandı. İslâm dininin temizliğinden anlamazdı.</p>
				<p class="normal">Viyanalı kadın, ileri titizliğile, ilk önceleri Münire hanımı şaşırttı: Mutfak sabah akşam havalandırılıyor, sabunlu sularla ovuluyordu. Hizmetçi kız, saçını başını taradıktan, tuvaletini yaptıktan sonra mutfağa girebiliyordu.</p>
				<p class="normal">Münire hanımın şaşkınlığı uzun sürmedi: Bir gece, yatak odasına çekilirken, koridorda aşçıya rastladı. Elinde kalaylı bir yemek tenceresi vardı. Bu kadın, gece vakti tencereyi yatak odasına niçin götürüyordu? Bir mâna veremedi; sordu. Viyanalı kadın, soğukkanlılıkla, yüz numaranın uzaklığını, geceleri odasında böyle bir tencere bulundurduğunu anlatınca tepesi attı. O, kısık bir çığlık kopararak elini ağzına götürürken, Avusturyalı kadın da şaşıyor ve çetrefil türkçesile:</p>
				<p class="normal">— İçtim su, çıktım su, madam!?</p>
				<p class="normal">Diyordu.</p>
				<p class="normal">Osman, bu zengin hısımların yanında yedi ay kaldı. Mektep dışında, evde geçirdiği saatler yarı uşak vaziyetinde idi. Büyük hanımefendiden, Muzaffer abladan başka, kimseden yüz görmüyordu. Şüvester, Viyanalı kadın, hattâ hizmetçi kız bile onu adam yerine koymuyordu. Büyük hanımefendi iyi yürekli bir kadındı. Osman, Muzaffer ablanın sevgisinden ürküyordu. Bu bed kadın ona pek de iyi gözle bakmıyordu.</p>
				<p class="normal">Mektebin tatil günlerinde, küçüğü eğlendirmek vazifesi ona verilirdi. Osman, yere yatıp dört ayaklı olur, zengin hısımının piçini, bir at gibi sırtında taşırdı. Hoplatıp sıçratırdı. Zengin hısımının yumurcağı, gem diye ağzına vurduğu ipi kasarak dudaklarını acıtır, diş etlerini kanatırdı. Ayaklarile boş böğrünü tekmeler, kalçalarını kırbaçlardı. Çok defa bu, ev halkına neş’eli birkaç saat geçirtmeğe vesile olurdu; küçük hanımefendi kasıklarını tutarak katılırdı. Viyanalı kadın şişman karnını löpür löpür oynatırdı. Alman şüvester kendi dilile acayip sesler çıkararak fıkırdardı.</p>
				<p class="normal">Bazan iyi yürekli büyük hanımefendi imdadına yetişir, bu kötü oyuna son verirdi. </p>
				<p class="normal">Geceleri, yarısına kadar odun depo edilen sandık odasındaki ince şiltesine uzanınca, Osmanın ilk işi ağlamak olurdu. Başını yastığa gömerek, kısık iç çekişlerile, uzun uzun hıçkırırdı. Bu yaşayışa katlanamazdı o... Fakat, mektebi bırakmaktan, bütün ömrünce uşak kalmaktan korkardı.</p>
				<p class="normal">Günün birinde tuhaf bir şey oldu: Muzaffer abla, Osmanla oynaşmak istedi. Genç çocuk, dürüst bir insandı. </p>
				<p class="normal">Kendi kadar huyu da bed olan kadın, iftirayı yapıştırmakta gecikmedi. Nüzhet delikanlı: </p>
				<p class="normal">— Gözüm görmesin!</p>
				<p class="normal">Dedi. O akşam mektepten dönen Osmanı kapıdan çevirdiler. Bavulunu eline verdiler.</p>
				<p class="normal">Zonguldağa döndü gene... Mektebe paydos! Son sınıfına kadar yükseldiği idadiyi içi paralana paralana bıraktı: Artık, hayatını kendi kazanacaktı! Birkaç tanıdık araya girdi. Onu maden ocaklarından birine işçi yazdırdılar. Beş yıl böyle geçti. Asker oldu; üç sene askerliğini yaptı ve gene işine döndü. Sekiz sene sonra İstanbula yerleşti. </p>
				<p class="normal">Halicin bu en büyük dokuma fabrikasında çalışıyor dört yıldır...</p>
				<h2 class="h2baslik" id="calibre_toc_6">III</h2>
				<p class="normal">Osman, Balatla Fener arasında, caddeye dikine inen yokuşlu bir sokakta oturuyor... Burası enteresan bir sokaktır. Sıra evler, yanyana üç adamı geçirtmeyecek kadar içiçe sokulmuştur. Sanırsınız ki, güneşi birbirlerinden kıskanırlar. Bozuk kaldırımlar yazın en kızgın günlerinde bile ıslaktır. Ve... bulaşık sularile vıcıklaşan kaldırımlarda, çamurdan kulübeler yaparak eğlenen cılız çocuklar görürsünüz. Cılız işçi çocukları. En küçüğü üç, en büyüğü sekiz yaşından fazla değildir. Fabrikalara yakın ve ev kiraları da yüksek olmıyan bu işçi sokağında gündüzleri, kuyruğu güdük kedilerden ve işçi çocuklarından başka canlı olarak kimseye rastlıyamazsınız. İhtiyarlar, hastalar döşeklerindedir. Büyükler, sabah karanlığında fabrikanın yolunu tutmuşlardır. Küçükler, işte böyle, ana baba gözünden uzak, çamurlu kaldırımlarda yuvarlanır, cumbalı, cumbasız pencerelerden bacaklarını sallandırırlar. </p>
				<p class="normal">Sokağın enteresan sakinleri de vardır: Köşenin en başındaki yağlıboyası yer yer çatlamış balkonlu evde yaşlı bir mütekaitle genç karısı oturur. Tuhaf insanlardır: Kır bıyıklı pinpon, dolgun “üç aylık”larını kerhanelerde yer, bitirir. Kamburu çıkık ihtiyar, abanozun orospularına kalçalarını –kan çıkıncaya kadar– kırbaçlatmaktan zevk alırmış. Genç kadın “sevici”dir. Fabrikadan dönen güzel işçi kızları, onu yoklamadan evlerine giremezler. </p>
				<p class="normal">Balkonlu evin bitişiğinde otuz beşlik, inmeli bir kadın vardır: Bundan on yıl önce, bir kimyagerin lâboratuvarında hizmetçiydi. Genç, yakışıklı kimyagerin keyfine oyuncak oldu. Karnı burnunda sokaklara atıldı. Bir hastane köşesinde doğurduğu çocuğunu besliyemedi. Yardım dilenmek için baş vurduğu lâboratuvardan da hakaretle kovuldu.</p>
				<p class="normal">Bir gün, Kadıköy vapurunda, bir yüzkarası gibi kucağında taşıdığı piçini sulara gömdü. Yakaladılar, mahkemeye verdiler. Uğradığı felâketi dinlemediler bile... Beş yıl ağır hapse attılar. Genç yaşında inmeli oldu. Sarsak vücudile şimdi bir sığıntıdır. Fakir –fakat iyi yürekli– bir işçi ailesinin sırtından geçiniyor. Yakışıklı kimyager, bugünün en meşhur adamıdır. Milyonlarla oynuyor. Namus ve faziletin sembolüdür!</p>
				<p class="normal">Hamamcıların şaşı Hanife hanım, ömür bir kadındır. Kırk beşlik sağlam vardır o... Daha düne kadar, dünya evine girmemiş ihtiyar bir kızdı... Geçenlerde, hükûmet matbaasında nakkaşlık eden orta yaşlı bir adam evlenmek için komşulardan birini araya koyunca, herkesin uslu, akıllı bildiği ihtiyar kız, çarşafını sırtına geçirdi. Para çıkınını uçkuruna bağladı, yel yepelek Cağaloğluna çıktı. İyiliği ağızdan ağıza dolaşan kadın doktorun kapısını çaldı. Sıkıla büzüle, kısmeti çıktığını anlattı. İçeri kaçmış şaşı gözlerden sel gibi yaşlar akıtarak derdini döktü: Herkesin kız oğlan kız bildiği Hanife kadının başından senelerce evvel bir kaza geçmişti. Kocasızdı; erkeksizlik onu çıldırtıyordu. Bir gün, evde kimseciklerin olmadığı bir gün, saka su getirmişti. Burma bıyıklı, iri bir adam. Haydi artık anlayıverin canım!</p>
				<p class="normal">İyiliği ağızdan ağıza dolaşan kadın doktor onu boş çevirmedi. Küçük bir terzilik yaptı. Dikişler falan filân... Ve, herkesin kız oğlan kız bildiği kocakarı, gerçekten kız oğlan kız, güle oynıya evine döndü.</p>
				<p class="normal">Ayna fabrikasında çalışan şu bodur evin güzel kızı, her işçi kadın gibi, bir yarı orospudur... Parayla fuhuş, Asyanın bilmem neresinde, önce bir dinî merasim şeklinde başlamış. Kadınlar, aşk ilâhesinin mâbedinde erkeklerle sevişir ve aldıkları parayı mâbedin hazinesine bırakırlarmış. İlk zamanların sosyal telâkkileri, fuhuşu her kadın için bir vazife sayarmış... Bugünün kapitalist telâkkisi de, kadının, elinin emeğine etinin gelirini katmasını bir vazife sayıyordu. Aç köpekler gibi bir kıyıda gebermemek için, orospuluk etmek lâzımdı. Kadın, yaşamak kaygısile vücudünü satarken, patron, onun kıstığı gündeliklerini kazanç hanesine geçiriyordu. Ve, dün mâbedin hazinesi uğrunda kendini veren kadın, bugün patronun kasasını doldurmak için kaltaklaşıyordu. </p>
				<p class="normal">Osman, kapının ipini çekti, içeri girdi. Bir kadın sesi: </p>
				<p class="normal">— Kim o?</p>
				<p class="normal">Diye sordu.</p>
				<p class="normal">— Benim, ben...</p>
				<p class="normal">Yıkık, trabzansız basamakları çıktı. Oda kapısı kilime sürtünerek aralandı. Güzel bir kadın Osmanı karşıladı. </p>
				<p class="normal">Ensiz kerevete uzanır gibi çöktü. Genç kadın, kambur döşemeye serdiği eski, yamalı örtünün üzerine bağdaştı. Elindeki çorabın yarım bıraktığı söküğünü örmeğe uğraştı.</p>
				<p class="normal">Orta yerde, kapalı bir saç mangal üzerinde, günlerdenberi soğuya kaynıya suyu kurumuş bir sahan nohutlu fıkırdıyordu. </p>
				<p class="normal">Yıldızın babası bir hariciye memuruydu; ve o, Almanyanın ufak bir şehrinde dünyaya gelmişti. Anası ve babası, Büyük harp sona erip te memlekete dönerken, bir tren çarpışması neticesinde, ölmüşlerdi. Yıldızı bu büyük kazadan sapasağlam kurtaran, inanılmaz bir tesadüftü. Daha yaşını bulmamıştı bile... Bunu, sonra öğrendi. Nurten doğduktan sonra... Amcasının evinde, ona hiç de bir üvey evlât muamelesi göstermediler. </p>
				<p class="normal">Yıldız, Erenköy kız sultanisini bitirmişti. Bir gün –izzeti nefsine dokunulan bir gün– amcasının evinden kaçtı. On altı yaşındaydı. Bir avukat bürosunda küçük bir sekreterlikle hayata atıldı. Çoluk çocuk, ev, bark sahibi avukat, torunu yerindeki kıza tutuldu. Bu tutkunlukta oldukça tuhaftı: Avukat, Yıldızın ayaklarına âşıktı!.. Ona beraber yaşamayı teklif etti. Beyoğlunun istediği muhitinde, istediği apartmanda yer tutacaktı. İhtiyar, porsumuş vücudile taptaze kızın keyfini yerine getiremiyeceğini de biliyor, cömert davranıyordu: Yıldız, gönlünün çektiği delikanlı ile oynaşabilecekti!</p>
				<p class="normal">Hayat iğrençti. Yıldız, hayata atılışının daha ilk günlerinde yaşamaktan tiksindi; insanlardan korktu.</p>
				<p class="normal">Avukatın bürosundan çabuk kaçtı. Bir dokuma fabrikasına –günlerce süren iş aramadan sonra, bin bir güçlükle– amele yazıldı. Osmanla geçen yıl tanıştılar. Ayni fabrikanın biri yıkama, biri cımbız dairesinde çalışan bu iki işçi, aradaki yaş farkına rağmen, bir gün hayatlarını birleştirdiler. </p>
				<p class="normal">Rastgele önüne çıkan bu geçkin adamla evlenişinde, Yıldız için, tek sebep vardı: İçtimaî hayatta başıboş bir kadın görünmemek ve kendine candan bir dost edinmek...</p>
				<p class="normal">Gençliğini bekâr geçiren Osman, kerhaneye gitmez, orospu nedir bilmezdi. Yıldız, onun erkeklik isteklerini yerine getiren bir dişi olmaktan çok, söküklerini yamayan, çamaşırlarını yıkayan, yemeğini pişiren, dertlerine ortak bir arkadaştı.</p>
				<p class="normal">Karısını işe yollamamıştı. Fabrikaların ne olduğunu biliyordu. Yıldız da, evinin kadını olmak isteğindeydi. Ufak kazançlariyle kıt kanaat geçinmeyi üstün tuttular. </p>
				<p class="normal">— Hist, Osman...</p>
				<p class="normal">Kerevette kımıldandı:</p>
				<p class="normal">— Söyle şekerim...</p>
				<p class="normal">— Yemek yemiyecek misin?</p>
				<p class="normal">— Uyku gözlerimden akıyor... Yemeği bile görecek halim yok... Amma açlıktan da karnım ötüyor...</p>
				<p class="normal">Yanına yaklaşan karısını göğsüne çekti. Alçak kerevette bir zaman seviştiler. Sonra, genç kadın, yorgun kocasına sigara sararken havadisler verdi:</p>
				<p class="normal">— İsmaili tanıyorsun ya?</p>
				<p class="normal">— Evet; ne olmuş?</p>
				<p class="normal">— İki ay evvel işinden çıkarmışlardı... Ne zamandır varını yoğunu içkiye veriyormuş. Çocuklarının ayaklarındaki potinleri bile satmış. Dün meyhanede kumar oynarken yakalamışlar, karakol karakol sürünüyormuş...</p>
				<p class="normal">Osman, işçi İsmaili tanıyordu. Mert, namuslu bir adamdı. Onun ahlâkını bozan işsizlikti; sefaletti, fukaralıktı. </p>
				<p class="normal">Bakır sini başında karşılıklı yemek yerlerken, güzel kadın, kocasına müjdeledi:</p>
				<p class="normal">— Osman... iki aylık gebeyim!</p>
				<p class="normal">Çatalı elinden düştü. Yorgun gözleri sevinçten büyüdü. Ağzı kulaklarına vardı:</p>
				<p class="normal">— Şaka ediyorsun, Yıldız...</p>
				<p class="normal">— Vallahi şaka değil...</p>
				<p class="normal">— İnanmam...</p>
				<p class="normal">— Ölünü öpeyim yalanım varsa... Dün gece komşularda bir ebeyle tanıştım... Zaten ben de şüphe ediyordum hanidir...</p>
				<p class="normal">İkisi de gülüyor, seviniyordu. Yemeklerini yemeğe devam ettiler. Dakikalar geçtikçe, gülüşleri mor dudaklarında düğümlendi, ikisi de düşünüyordu şimdi...</p>
				<p class="normal">Yıldız, hem seviniyor, hem kederleniyordu. İyi kötü kendilerine ancak bakabiliyor, karınlarını güçlükle doyurabiliyordular. Çocuk, evin küçük kazancına bir büyük ortaktı. Yeni doğan çocuğa nohut, fasulye yediremezlerdi. Onu çıplak gezdiremezlerdi. Yıldızı, doğururken çekeceği acıdan çok, doğum masrafı ürkütüyordu.</p>
				<p class="normal">Osmanın da düşünceleri kötüydü. Bakamadıktan, büyütemedikten, okutup adam edemedikten sonra çocuk yapmak neye yarardı?</p>
				<p class="normal">İşçi çocuğu ana kucağından, baba gözünden uzak büyümeğe mahkûmdu. Bunun çok kötü misalleri gözlerinin önündeydi:</p>
				<p class="normal">Bitişiklerinde oturan işçi Cemalin sekiz yaşındaki kızına –anası, babası işe gidip onu yapayalnız bıraktıkları bir gün– bir büyük serseri belsoğukluğu aşılamıştı.</p>
				<p class="normal">Bir başka işçinin, fabrikaya giderken kaldırımda kör talihe emanet ettiği erkek çocuğunu, sokaktan geçen bir rezil satıcı kandırmış, kirletmişti. </p>
				<p class="normal">Daha sekiz yaşındayken kanına belsoğukluğu aşılanan kız, yarın kaşarlanmış bir fahişe olacaktı. Irzına geçilen beş yaşındaki küçük, yarın Beyoğlunun kötü evlerinde dolaşacak; köşe başlarında, soymak için adam kollayacaktı.</p>
				<p class="normal">Çocuğu düşürmek... bu, dilinin ucuna kadar geliyor, söylemekten utanıyordu.</p>
				<p class="normal">İşçi için çocuk yapmak; sefaleti arttırmak, cemiyete muzır bir insan katmak demekti.</p>
				<p class="normal">Osman, soyunup dökündü. Alçak kerevetin üzerindeki ince şilteye uzandı; uyudu. </p>
				<p class="normal">Akşam yemeğini karı koca karşılıklı konuşarak yediler ve soluk soluğa fabrikanın yolunu tuttu Osman...</p>
				<h2 class="h2baslik" id="calibre_toc_7">IV</h2>
				<p class="normal">Yıldız, korkak bir kadın değildi. Hurafelere inanmıyacak kadar da okumuştu. Fakat... ne olursa olsun, gece olup ta yapayalnız kalınca, içine ürpermeler doluyordu. Sanki, fitili kısık gaz lâmbasının büyülttüğü gölgeler arasında uçar gibi dolaşan beyaz hayaller, evin girinti, çıkıntılarında kesik kafalar oynaşıyordu.</p>
				<p class="normal">İstanbulun her semti gibi (...) mahallesi de bir mezarlık üzerine kurulmuş. Onların oturduğu bu karanlık, bu izbe ev, Kesikbaş diye anılan bir evliyanın kabri üzerine çatılmış. Kesikbaş Dede pek netameliymiş. Biraz kızdırılsa gürültüler koparırmış. Evin bundan önceki kiracıları cümbüşü sever insanlarmış. Her gece gramofon çalar, dans ederlermiş. “Hazret”i kızdırmışlar sonunda... Ve; Kesikbaş Dede, öyle bir köpürmüş ki!.. Bir gece, gözleri fincan gibi açılmış kesik, kocaman bir kafanın, büyük gürültülerle merdivenlerde sektiğini gören kiracılar, apar topar kaçmışlar. İçlerindeki yaşlı kadının korkudan tutulan dili, hâlâ çözülmemiş.</p>
				<p class="normal">Mahallede tekinsiz sayılan eski evi kiraladıkları gün, bir komşu kadın yanlarına yaklaşmıştı. Tuttukları evde “yatır” bulunduğunu korkarak anlatmıştı. “Hazret”i kızdıracak sebepleri bir bir dökerek, hoş tutmalarını, karanlık bodrumda hiç değilse geceleri ufak bir gaz lâmbası yakmalarını sâlık vermişti. </p>
				<p class="normal">Bir yıldır bu evdeydiler. Yıldız bazı geceler kapıların açılıp kapandığını; sofada, merdivenlerde hafif pıtırtılarla dolaşıldığını duyar gibi olurdu. Yorganına gömülür, ter içinde bulanırdı; işittiklerinin bir vehim olduğuna kendini inandırmak için uğraşırdı.</p>
				<p class="normal">Kocakarının dediğini yerine getirmeğe, bodrumda “yatır” için gaz lâmbası yakmağa imkân mı vardı? Kendilerini bile aydınlatamıyorlardı ki!</p>
				<p class="normal">Gene komşulardan bir yaşlı kadın tanıyordu. Mahallenin Ümmü teyze diye çağırdığı bu kadını Yıldız çok severdi. Ümmü teyzenin, evliyaların dirilerle uğraşacağına bir türlü aklı yatmazdı: “Mübarrek”lerin başka işi gücü mü yoktu?!</p>
				<p class="normal">Bir gece, Yıldızla karşı karşıya konuşurlarken, tavanda gürültüler olmuştu. Saç mangala apışıp, kara kuru, kınalı parmaklarile sigara sarmağa uğraşan Ümmü teyze, oturduğu yerde sinmişti. Yumuşak, tatlı bir sesle, garip jestlerle konuşmuştu:</p>
				<p class="normal">— Gelin hanııımmm... Kadınsın sen... hanımsın sen!..</p>
				<p class="normal">Ümmü Teyzeye göre, gürültüleri yapan evliya mevliya değildi. “Gelin hanım”dı. Gelin hanım... kol uzunluğunda, sapsarı renkte, minnacık gözlerile insanın yüzüne feldir feldir bakan sevimli bir hayvanmış o... Kızdırmamak, gazabına uğramamak için üzerine toz kondurulmazmış. Hele bir kız; hele bir bağır!.. “Gelin hanım” öyle bir hıncını alırmış ki!</p>
				<p class="normal">“Gelin hanım, kendine küfreden bir çiftlik sahibinin atlarını zehirlemiş; tavuklarının beyinlerini delip kanlarını emmiş!..</p>
				<p class="normal">Gece yapayalnızken geçirdiği korkuları bir kere bile Osmana açmamıştı; utanıyordu. </p>
				<p class="normal">Yıldız, bir iki kap bulaşığı karanlık mutfakta yıkayıp çalkaladıktan sonra, oturma odasına geçti. Saç mangalın bir iki ellemeyle dirilttiği ateşine bir tencere vurdu. (Pırasa pişirecekti.) İçine zeytinyağı döktü. Soğan sararttı. (Bu kokuya güç dayanabiliyordu.)</p>
				<p class="normal">Kapı.</p>
				<p class="normal">Ve, ince bir ses –komşu kızının sesi– </p>
				<p class="normal">— Yıldız teyze, huu... Yıldız teyze...</p>
				<p class="normal">— Kim o?</p>
				<p class="normal">Diye uzandı.</p>
				<p class="normal">— Yıldız teyze. Seni biri arıyor... Azıcık kapıya gel...</p>
				<p class="normal">Sokakta, uzun boylu kara kasketli bir erkeğin yanında duran kadın, karanlık pencerede Yıldızı seçmeğe uğraşıyordu. Bu “biri”ni merak etti. Terliklerini ayaklarına geçirdi. Aşağıya koştu ve... kapıyı açar açmaz hayretle geriledi:</p>
				<p class="normal">Amcasının kızı... Nurten karşısındaydı. Sarılıştılar. Yıldız, amcasının elinden kaçalı iki yıl oluyordu. O gündenberi, Nurtenle ilk defa karşılaşıyorlardı. Nurten, o zamanki gibi süslü ve boyalıydı. Biraz daha gelişmiş, güzelleşmişti.</p>
				<p class="normal">— Aklından bile geçirmezdin, değil mi Yıldız?</p>
				<p class="normal">Diye gülüyor, omuzlarını sıkıyordu.</p>
				<p class="normal">Onu yukarı çıkardı. Gaz lâmbasını yakıp duvardaki çiviye astıktan sonra, hafifçe ıslanmış mantosunu sırtından aldı. Hımmm... siyah benekli manto, en az beş yüz liralık bir manto. Nurten işi büyültmüş olacaktı.</p>
				<p class="normal">— Seni nasıl buldum, Yıldız, biliyormusun?</p>
				<p class="normal">— .........</p>
				<p class="normal">— Nafile düşünme Yıldız... Kırk gün düşünsen bulamazsın...</p>
				<p class="normal">Şoförü, bu mahallede oturuyormuş. Delikanlı, bir konuşma sırasında, mahalledeki genç ve güzel bir kadından bahsetmiş. Nurten, garip bir hisle, kurcalamış. Şoförün hayranlıkla bahsettiği bu güzel kadının Yıldız olduğunu anlamakta gecikmemiş. Hazırlatmış otosunu... kalkmış gelmiş.</p>
				<p class="normal">Konuştular. Ve Yıldız, öğrendi ki, amcasının kızı Nurten, Galatasarayda büyük apartmanlardan birinde oturuyor; yol müteahhitliği yapan zengin bir mühendisin metresidir. </p>
				<p class="normal">Yıllarca yaşadığı amcasının evinde Yıldızın bozulmayışı şaşılacak bir şeydi. Bomontideki bahçeli, mavi pancurlu beyaz köşkün ziyaretçileri çoktu. Ve, bunların ekserisi yarım okumuş salon züppeleriydi. (Bu arada, Keraminin ahbapları olan yaşını, başını almış politika kurtları, diplomat mütekaitleri, büyük memurlar da görülmez değildi.)</p>
				<p class="normal">Genç kızlık çağına erdiği gün –daha on dördünde– Yıldız, aralarında büyük memurların, politika kurtlarının da bulunduğu hayran bir topluluğun etrafını çevirdiğini gördü. Fakat, anasının iyi huylarına tevarüs eden genç kız, ağır başlılığile çok çabuk kendini saydırmasını bildi. Zaten, gece yatısı olduğu için, haftanın beş günü mektepte geçiyordu. Bir sene sonra Nurten ayni çağa erişince, köşkün ziyaretçileri, ailenin serbest ve şımarık öz kızile alâkalanmayı –ihtimal daha kolay buldukları için– tercih ettiler. </p>
				<p class="normal">Otuz beşini aşkın yenge, yirmisine henüz basmış delikanlılarla flört yapmağa bayılırdı. Çok serbest, biraz da anormalleşmiş bir kadındı. Boyu bosu yerindeydi. Ona hâlâ güzel ve cana yakın denilebilirdi. Bazı günler kokainle baygınlaşırdı. Büyük kadife koltuğun üzerine yarı uzanır, etrafını saran kaldırım züppelerine, salon kızlarına hayatını anlatırdı.</p>
				<p class="normal">Sabiha yenge sofu, dindar bir ailenin kızıydı. Üsküdarda büyük bir konakta otururlardı. Gençti; kanı kaynıyordu. O da, her kız gibi “koca” için çırpınıyordu. Çok sıkı bir baskı altındaydı. Mutaasıp babasının öfkesi insanı zangır zangır titretirdi.</p>
				<p class="normal">Yakından tanıdığı erkekler –dayıları, amcaları, uzak akrabaları– hep yaşını başını almış, kocamış insanlardı. Sabiha, delikanlıları, ancak konaklarının önünden geçerken pancurların arkasından, kalın istorların arasından görebilirdi. Ve... içi gıcıklanırdı. </p>
				<p class="normal">Büyük harbin sonu, dünyayı sosyal bir bozguna uğratmıştı: Harbin dul bıraktığı kadınlar; babasız, kardeşsiz kızlar; yaşayabilmek için Beyoğlunun dansinglerinde, barlarında, erkeklerle kucak kucağa hora tepiyorlar; gizli, açık kerhanelerin pis kokulu yataklarında etlerini satıyorlardı.</p>
				<p class="normal">Geçim zordu. Fuhuş boldu. Geçimin zorluğundan ürken delikanlı, evlenmeyi aklından bile geçirmiyor, cinsî münasebet ihtiyacını fuhuşta tatmin ediyordu.</p>
				<p class="normal">(Gerçi Sabihaya bir iki kısmet çıkmamış değildi. Fakat, kısa süren bir sorup soruşturma, bu evlenme isteklerinin foyasını pek çabuk ortaya vurmuştu: Sabihayı almak istiyenlerden biri, ihtilâs yapan bir büyük memurdu. Sabihadan gelecek servetle açığını kapatmayı, hapisten kurtulmayı düşünüyordu. İkincisi top atmak üzere olan bir tüccardı. İflâstan sıyrılmayı kuruyordu. Üçüncüsü bir baltaya sap olmamış serseriydi. İç güveysi girmeyi, yan gelip oturmayı tasarlamıştı.)</p>
				<p class="normal">Harbin, an’anevi zenginliğini yıkamadığı aristokrat aile kızları –bu arada Sabiha– beyhude yere kısmet bekliyor, kocasızlıktan sinir nöbetleri geçiriyor, yataklara düşüyordu. Bunların içinde kendilerini öldürenler, tımarhaneyi boylayanlar oldu.</p>
				<p class="normal">Sabiha, kendini vurmadı; aklını oynatmadı. Aristokrat ailelerin pek çok kızları gibi babası ölüp de baskından kurtulunca, kendini sokağa ve ilk rastladığı delikanlının kucağına attı.</p>
				<p class="normal">Bir müddet sonra, Osmanlı diplomasisinde ehemmiyetli yeri olan Kerami ile karşılaştı; evlendi. Kerami, kendini yıpratmış, yaşça da ilerlemiş bir adamdı. Erkeklik kudretini çoktan kaybetmişti. Sabiha, evinden dışarıda, dilediği gibi kendini tatmin ediyor ve Kerami buna göz yumuyordu.</p>
				<p class="normal">Sabiha, bir de kız doğurdu. Adını Nurten koydular. Nurten, Keramiye:</p>
				<p class="normal">— Baba!</p>
				<p class="normal">Diyordu. Herkes öyle biliyordu. Kütükte de böyle yazılıydı:</p>
				<p class="normal">NURTEN, KERAMİNİN KIZIDIR!</p>
				<p class="normal">Kerami, bazı –kendinin olmadığını bile bile– Nurteni sevip okşarken, Sabiha bir kenarda düşüncelere dalardı; kafasında adları birbirine çengellenen düzineye yakın erkekten hangi birinin bu güzel kızın babası olduğunda tereddüde düşerdi.</p>
				<p class="normal">Mavi pancurlu köşkün mavi salonundaki toplantılarda, zamanın çoğunu dedikodu alırdı; birbirlerini aldatan karı kocalardan çok bahsedilirdi.</p>
				<p class="normal">Büyük kompozitörlerin Bethovenin, Yuhan Ştravsın, Şubertin aşkları anlatılırdı. Viktor Hugonun elli yıl süren sevgisi karikatürize edilir, Vagnerin rezilce yaşayışına imrenilirdi. Bütün ömrünce erkek değiştiren çapkın Jorj Sanı beğenirler, onun vefalı âşıkı Müsseyi aptallık kategorisinde erişilmez bir yüksekliğe çıkarırlardı.</p>
				<p class="normal">On dördüne yeni basan ve pek erken olgunlaşan Nurten, güzelliğile anasının gençliğini hatırlatırdı: akranları gibi o da şıklık budalasıydı. Keraminin tekaütlüğü ana kızın giyim, süs masraflarının belki beşte birini karşılayamazdı. Nurten, çocuk denebilecek yaşta, çok zengin bir tüccarın da metresiydi. Haftanın bazı gecelerini, dostunun yatağında geçirirdi. </p>
				<p class="normal">Anası da, babası da bunu biliyorlardı. Ve, pek tabiî buluyorlardı şüphesiz...</p>
				<p class="normal">Yıldız, mangala kahve cezvesini sürdü. Nurten, bu tiksinti veren odada, bu bir tarafında soğan kavrulan, kokmuş mangalda pişirilecek kahveyi içemezdi. Suratını buruşturdu:</p>
				<p class="normal">— Hiç yorulma, Yıldız –dedi– ben ne zamandır kahve içmiyorum.</p>
				<p class="normal">Yıldız ısrar etmedi. Nurtenin, “zavallı” demek isteyen bir eda ile iç çekerek baş salladığını görünce, içinde bir isyan koptu.</p>
				<p class="normal">— Ben namusumla yaşıyorum; asıl zavallı sensin.</p>
				<p class="normal">Dememek için kendini güç tuttu. Dudaklarını ısırdı, öfkesini yendi:</p>
				<p class="normal">— Çok mes’udum, Nurten...</p>
				<p class="normal">Dedi.</p>
				<p class="normal">— Yüzün öyle solmuş ki Yıldız –diye, Nurten omuz silkti. Öyle zayıflamışsın ki!.. Bilirsin seni ne kadar severim Yıldız...</p>
				<p class="normal">Duvardaki çivide çarpılan lâmba iş çıkarıyordu. Soğan kokulu kapanık odanın havasına, kapıları kırık aptesaneden gelen asit fenik ve lâğım kokusu karışıyordu.</p>
				<p class="normal">Yıldız, sıkılıyor, bunalıyor, misafirine güleryüz gösterememekten korkuyordu.</p>
				<p class="normal">— Seni tekrar gördüğüme öyle sevindim ki, Yıldız!</p>
				<p class="normal">— Ben de öyle...</p>
				<p class="normal">— Enişteyi de tanımak isterdim... Nasıl genç mi?</p>
				<p class="normal">— Eh...</p>
				<p class="normal">— Güzel mi?</p>
				<p class="normal">— Bilmem? Erkeğin güzeli çirkini aranır mı Nurten?</p>
				<p class="normal">— Şimdi neredeyse gelir her halde...</p>
				<p class="normal">— Hayır; o, bu saatte iş başındadır.</p>
				<p class="normal">— Nerede çalışıyor enişte?</p>
				<p class="normal">— Fabrikada.</p>
				<p class="normal">— Kâtip mi?</p>
				<p class="normal">— Değil, Nurten... Enişte fabrikada ameledir. Gece çalışıyor.</p>
				<p class="normal">Nurten, kafasını sallıyarak dudaklarını sarkıtarak acınıyordu. Yıldız, onun bu merhametini yetersiz buluyor, öfkeleniyordu. </p>
				<p class="normal">Nurten, biraz sonra kendisine flört yapan delikanlıları, salonuna gelip gidenleri anlattı. Bunların çoğu Bomontideki beyaz köşkün ziyaretçileri ve Sabiha yengenin, Nurtenin kurtizanlarıydı ve Yıldız’a yabancı gelmiyorlardı. </p>
				<p class="normal">— Yıldız, biliyor musun, seninki evlenmiş!..</p>
				<p class="normal">— ...........</p>
				<p class="normal">— Seninki canım, bilemedin mi?</p>
				<p class="normal">— ...........</p>
				<p class="normal">— Coşkun...</p>
				<p class="normal">— ...........</p>
				<p class="normal">— Doktor Coşkun... Evet, doktor... Hem de birinci sınıf mütehassısmış... Dur bakayım; bilmem ne mütehassısı... Söylediler amma hatırıma gelmiyor...</p>
				<p class="normal">Yıldızın başı döndü. Coşkunu tanıyordu. Hem iyi tanıyordu. Hattâ... onu sevmişti bile. Ve... evet, evet... sevişmişlerdi. Esmer bir delikanlıydı bu... Kaşının üzerinde iri bir çıban lekesi taşıyordu. Coşkun, Mardinliydi; bir mutasarrıfın oğluydu. </p>
				<p class="normal">Bu aşk, temassız, öpüşsüz, plâtonik bir aşktı.</p>
				<p class="normal">Yıldız, hiçbir şey sormadı. Uzun uzun düşündü. Sonra, başka mevzulara geçtiler. Çocukluk hâtıralarından, Sabiha yengeden, amca Keramiden bahsedildi. Nurten, Yıldızın kaçışı üzerine annesinin ve babasının düştükleri telâşı, korkuyu, üzüntüyü anlattı.</p>
				<p class="normal">— Çok fena yaptın, Yıldız –dedi– biliyorsun ki, onların ilk göz ağrıları sendin... Ben daha dünyada yokken, onlar evlât sevgisini sana vermişlerdi. Babamın o günkü kederini sana anlatamam. Yıldız; sana anlatamam!</p>
				<p class="normal">Yıldız, bu bahsin daha fazla genişlemesini önledi:</p>
				<p class="normal">— İki aylık gebeyim, Nurten... Bilsen ne seviniyorum!</p>
				<p class="normal">— Sen çıldırmışsın kızım –diye, genç kadın elile ağzını kapatarak çığlık kopardı– güzelliğini mahvedeceksin, Yıldız...</p>
				<p class="normal">— .............</p>
				<p class="normal">— Çocuk doğuran kadınları hiç görmedin mutlak... Hepsinin de gevşek karınları porsumuştur; memeleri sarkmıştır; suratları çirkinleşmiştir.</p>
				<p class="normal">Yıldız, şaşırmıştı... Ne söyliyeceğini bilemiyordu; susuyordu.</p>
				<p class="normal">— Eğer çocuk doğurmakla kocana yaranacağını sanıyorsan, aptallık ediyorsun...</p>
				<p class="normal">— ................</p>
				<p class="normal">— “Çocuk, karı kocayı birbirine bağlayan en kuvvetli bağdır!” derler ama, işit de inanma...</p>
				<p class="normal">— ...........</p>
				<p class="normal">— Doğuran kadınların yüzde sekseni kocalarını ellerinden kaçırmışlardır, Yıldız...</p>
				<p class="normal">Cevap vermiyordu. Karşı evin perdesiz penceresine gerili yatak çarşafında komşularının büyüyüp küçülen, ileri geri oynıyan gölgelerine bakıyordu; düşünüyordu: Güzelliği mahvolacakmış. Yorgun kocasının ömrü uykuda ve işde geçiyordu. Birbirlerini adamakıllı göremiyorlardı bile... Kimin için güzel kalacaktı?</p>
				<p class="normal">Nurteni sevmez değildi. Bu iyi bir kızdı. Onu hayatın eğri yollarına çıkaran anasıydı. Eğri yol... Fakat, sırtındaki beş yüz liralık siyah benekli mantoya bakılırsa, bu eğri yol, yolların en düzüydü; bolluğa ve saadete giden en kestirme yoldu. </p>
				<p class="normal">— Biz, unumuzu eledik, eleğimizi astık, Nurten... Güzellik, şıklık, kocasızlar, erkeksizler için...</p>
				<p class="normal">Amcasının kızı:</p>
				<p class="normal">— Hıhııı!</p>
				<p class="normal">Diye kafasını oynatıyor, elini ağır ağır sallıyordu.</p>
				<p class="normal">— Dünyanın ucu uzun –diyordu– yarın ne olacağımızı bilemeyiz, Yıldız...</p>
				<p class="normal">Nurten, onun da bir gün eğri yola sapıtacağını mı dokundurmak istiyor? Hayır, hayır... Nurten aldanıyordu.</p>
				<p class="normal">O, kanaatkâr bir insandı... Kocasının getirdiğile olurdu. Süsle, şıklıkla da hiç zoru yok...</p>
				<p class="normal">Nurten fazla oturmadı. Yıldız onu kapıya kadar indirdi. Sarılıştılar. Yıldız yeni bir baş dönmesi geçirdi. Esans ve pudra kokusu içini bulandırdı. Kursağını allak bullak etti.</p>
				<p class="normal">— Oruvar şekerim...</p>
				<p class="normal">— Oruvar, Nurten...</p>
				<p class="normal">— Geleceksin değil mi? Sana adresimi anlattım. Bulamamana imkân yok. Şoförümle haber yollarsan arabayı da gönderirim. Enişteye çok selâm...</p>
				<p class="normal">— Mersi, Nurten... Eğer görüyorsan amcamın, annenin ellerinden öptüğümü söylersin...</p>
				<p class="normal">Kapıyı kapatıp yukarı çıkarken, hıçkırmağa başladı. Kıskanmış mıydı? Amcasının kızı, zenginliği, şıklığı, saadetile; sefilliğinin derecesini ona daha mı kuvvetle duyurmuştu? Yoksa... Doktor Coşkunun evlenişine mi üzülmüştü? Her halde niçin ağladığını kendi de bilmiyordu.</p>
				<p class="normal">Yeniden tutan bulantısı ona ağlamayı unutturdu. Karanlık mutfağın taşına diz çöktü. Uzun uzun öğürdü. İçi dışına dönüyordu sanki... Beyni sızlıyor, gözlerinden yaş boşanıyordu; barsakları kopacakmış gibi, sarsılıyordu.</p>
				<p class="normal">Aşerme berbat şeydi. İnsanı hasta düşürüyordu. Ne zamandır ayak üzerinde duracak hali yoktu. Canlı cenaze gibi dolaşıyor, fırsat buldukça başı yastığa düşüyordu. Hiçbir yemeği iştahla yiyemiyordu. Ne kahve, hattâ bazan ne su içebiliyordu.</p>
				<p class="normal">Pırasayı güçlükle pişirdi; tencereyi indirdi. Ve... sedirin üzerine uzandı kaldı.</p>
				<p class="normal">Tuhaf tuhaf rüyalar gördü: Bütün İstanbul, bütün sokaklar, evler baştan aşağı bembeyaz boyanmıştı. Ve, Yıldız, yumuk yumuk bir küçük çocukla uğraşmıştı saatlerce...</p>
				<h2 class="h2baslik" id="calibre_toc_8">V</h2>
				<p class="normal">Gazetelerin ilk sayfalarını dolduran hep o; Habeşistanla İtalyanın arası bozuluyor; harb olacak, diyorlar. Siyasî muharrirleri tek düşüncede birleşiyor: Yeni bir dünya harbine doğru gidiyoruz!</p>
				<p class="normal">Mavi tulumu yağ lekelerile kararmış, geniş alınlı tornacı elindeki gazeteyi sekiz büklüm etti; cebine tıktı. Geniş bir soluk salıverdi:</p>
				<p class="normal">— Harb, elbet patlıyacak!</p>
				<p class="normal">Dedi. Etrafını çeviren beş işçi; ağır ağır sallanarak; parmaklarını çıtlattılar:</p>
				<p class="normal">— Harb patlıyacak!</p>
				<p class="normal">Diye söyleştiler. Tornacı, sıskalıktan şakakları fırlamış ellilik amelenin suratına döndü. Gözlerini gözlerinin içine dikti:</p>
				<p class="normal">— Harb patlıyacak –dedi– harbin ne olduğunu sen hepimizden daha iyi bilirsin... Babam Çanakkalede bir obüsle parçalandı... Onun ne olduğunu ben de bilirim...</p>
				<p class="normal">İkinci işçi — Anamın kardeşi de orada, patlayan bir lâğımın içinde, diri diri gömüldü.</p>
				<p class="normal">Üçüncü işçi — Ağabeyim Sarıkamışta dondu.</p>
				<p class="normal">Dördüncü işçi — Ölüm döşeğinde yatan hasta anamın imdadına koşmak için askerden kaçan babamı kurşuna dizdiler. </p>
				<p class="normal">Beşinci işçi inler gibi pofurdandı.</p>
				<p class="normal">— Harbi hep biliriz –dediler– harb bir kolera kadar korkunçtur!</p>
				<p class="normal">Mavi tulumlu okumuş tornacı, dişlerini gıcırdatarak konuşuyordu:</p>
				<p class="normal">— Harbi istiyen patrondur; kapitalisttir. Yok olası kapitalist... Sönmek bilmez ihtirası onun gözlerini, içinde bulunduğu sınırların dışına çeker. Ona dışarıda, işletecek maden lâzımdır. Sürecek toprak lâzımdır. O, malını satacak piyasa arar.</p>
				<p class="normal">Sinirliydi, avurtları oynuyordu. Beş işçi, başları göğüslerinde, dalgın dalgın dinliyordu.</p>
				<p class="normal">— Avrupanın kağşamış burjuva milletlerinde devlet kapitalistin devletidir. Onu bir kukla gibi elinde oynatabilir; başka devletlerle çatıştırabilir. Kapitalistin, Milletler Cemiyetinden de korkusu yoktur. Yeşil çuhalı, yuvarlak sulh masalarının etrafını çeviren smokinli diplomatlardan çoğunu, göz kamaştıran zenginliğile kendine uşak yapmıştır. Kan kokusunu alan harb endüstricileri...</p>
				<p class="normal">— ???</p>
				<p class="normal">— Top, tüfek yapan fabrikatörler, fırsatı hiç kaçırmazlar. Sulhün önüne geçmek için, süslü diplomatlara yüksek komisyonlar adarlar...</p>
				<p class="normal">Umutsuz umutsuz başını sallıyordu:</p>
				<p class="normal">— Harb patlak verecek –diyordu– milyonlarca insan gırtlaklaşacak, milyarlarca liralık top, tüfek, tayyare, zırhlı harcanacak, beride harb endüstricisi ile kapitalist, geniş geniş gülerek, pürolarını tüttürecek...</p>
				<p class="normal">1914’te dünyayı hallacın pamuğu gibi birbirine katan, “Saraybosna”da Avusturya Prensini yere seren kurşun mudur sanırsınız? Tam on milyon askerin telef oluşunda kapitalistin parmağını aramalı... İstatikçiler, kafa patlatıp hesabını çıkarmışlar: Dört yıl süren Umumî Harbin her dakikasına dört ölü isabet ediyormuş... Gene ayni dakika içinde sakatlanan askerin sayısı dokuzu buluyormuş... İki gözünü birden kaybeden on üç bin zavallı insanın arta kalanını hâlâ etrafımızda görebiliriz. Yüz bin insan bir koldan, iki yüz bini bir bacaktan mahrum kalmış. Onlar, görmez gözleri, sakat vücutlarile, harbin dehşetini suratımıza haykıran birer sembol gibi –kimi bir genç oğul tarafından yedekte, kimi ceketinin boş kolunu uçurarak, kimi koltuk değneğine yaslanarak– hâlâ aramızda dolaşıyor... Üç buçuk milyon kadının dul, altı milyon çocuğun öksüz kalışından kim suçludur? Elbet, kapitalist... Muharebe meydanlarında boğazlaşan insanlar, açlıkla, veba ve kolerayla da boğuştular: Cephe gerilerinde verilen kurban sayısının elli üç milyonu bulduğunu hanginiz biliyordunuz?</p>
				<p class="normal">Yaşlı amele düşünüyordu:</p>
				<p class="normal">Harb sahiden korkunçtu. Onun dehşetini büyük harbte görmüş, tatmıştı. Mitralyözün karşısında, bir dakika içinde yüzlerce insan –tırpan vurulan başaklar gibi– kırılıp düşüyordu. Yanıbaşlarında patlayan bir obüsle, bir sürü adam, siperlerin diz boyu çamuruna diri diri gömülüyordu. </p>
				<p class="normal">Göz göre göre ölüme atılmağa mahkûmdular. Bir tek kişinin isyanı, muharebe gününün akşamında, koca bir bölük, bazan bir tabur için felâket olurdu: Herkesi iki sıralı safta toplar, altışar saydırırlardı. Altı sayan, sıradan ayrılırdı; kurşuna dizilmeğe götürülürdü.</p>
				<p class="normal">Ellilik işçi ter döküyordu. Gözleri fincan gibi büyümüştü.</p>
				<p class="normal">Akşamdanberi yağan yağmur, sağanak halinde sürüyordu. Akmıyan yer kalmamıştı.</p>
				<p class="normal">Çoğu defa on dakikasını çaldıkları yarım saatlik gece yarısı paydosunda, katıksız kuru ekmeklerile karınlarını doyurmuşlardı. Bir lâhze için istop eden makinelere arkalarını yaslıyarak, kirli ampulün altında baş başa verip bağdaşmışlardı.</p>
				<p class="normal">Altı işçi, yanlarında öten haykırışla şaşaladılar. Bu kırmızı suratlı patrondu. Bazı geceler böyle apansız teftişe geldiği olurdu. Ayağa fırladılar. İri göbeğini hoplata hoplata, öfkeden kuduruyordu Yahudi patron... Mavi tulumlu tornacının açık alnı tükrük yağmuruna tutulmuş gibiydi:</p>
				<p class="normal">— Ver okuduğun gazeteyi!</p>
				<p class="normal">Tornacı, onun “okumuş işçi” düşmanı olduğunu biliyordu. Sekiz büklüm edip cebine tıktığı gazeteyi çıkardı, uzattı.</p>
				<p class="normal">Patron yumuk ellerinde gazeteyi hiddetle buruşturuyor, hırlamağa benzer bir konuşuşla söyleniyordu:</p>
				<p class="normal">— Gazete haaa!.. Göstereceğim sana... miskin! Gazete okumak senin nene?! Önce karnını doyur...</p>
				<p class="normal">Tornacı, soluyordu. Sapsarı olmuştu. Kararan gözlerinin önünde can çekişen bir hasta vardı: Karısı.</p>
				<p class="normal">Patron, çabuk çabuk uzaklaştı. İşbaşı düdüğü ötüyordu. Makinelerinin başlarına döndüler. </p>
				<p class="normal">Tornacı, mavi tulumunun kirli yenlerini ıslak gözlerinin üzerinden geçirdi. Osman, arkadaşının yanına sokuldu. Elini, onun sırtına koydu. Yahudi patron, mutlak dediğini yapacak, okumuş işçiyi kovacaktı. Öfkeyle suratını buruşturuyor, onun kaybolduğu karanlığa diş gıcırdatıyordu:</p>
				<p class="normal">— Yahudi –diyordu– Yahudi işte... Selman, sen biliyor musun? Almanyada bahçelerin, eğlence yerlerinin en göze görünür taraflarında birer tabelâ asılıymış: “Köpeklerle Yahudilerin içeri girmesi yasaktır?” Yahudi, orada, bir Alman kadınının yanağını bile öpemezmiş, Selman... Bir Yahudi şairi bak ne diyor...</p>
				<p class="normal">Cebinden bir gazete kupürü çıkardı:</p>
				<p class="normal">— Ne ocağım, ne yurdum olmadığından –hiçbir yerde tutunamadım. Boş nostalji neye gerek!.. İç sıkıntısı neme gerek!.. Ruhum katılaşmıştır benim... Beni hepiniz kapılarınızdan, bir hırsız gibi kovunuz... Bana imrenildiğini, durmadan aranıldığımı bilirim... Sizin hayat kaynaklarınızdan içerim...</p>
				<p class="normal">Atalarımızın sözünü hatırla, Selman:</p>
				<p class="normal">Rumun yatağında yat! Ermeninin yemeğini ye!</p>
				<p class="normal">Yahudinin kapısından bak!</p>
				<p class="normal">Onlar, Rum yosmasının tadını biliyorlarmış: Boğosun pişirdiği yemek zevkine gidiyormuş; Yahudinin düşmanlığından da ürküyormuş... Yahudi... Yahudi işte! Yahudi, hiç yapmasa, içtiğin suyun içine tükürür!</p>
				<p class="normal">Selman omuz silkti:</p>
				<p class="normal">— Belki, Osman –dedi– amma, bırak Yahudiliğini bir tarafa... O bir patrondur, Osman...</p>
				<h2 class="h2baslik" id="calibre_toc_9">VI</h2>
				<p class="normal">Bir düdük çığlığile uyandı. Sağanak halinde yağan iri damlalı yağmur, çatlakları kâğıtla sıvanmış camlarda trampet çalıyor.</p>
				<p class="normal">Bu düdük, fabrika düdüğüydü.</p>
				<p class="normal">Bu düdük, Osmanın çalıştığı dokuma fabrikasının düdüğüydü.</p>
				<p class="normal">Yıldız, can havlile doğruldu. Saç mangalda bir tek kıvılcım kalmamış, çıplak oda bir mahzen kadar soğuklaşmıştı. Camı kaldırdı. Dışarının bütün ayazı ve rutubeti içeri doldu.</p>
				<p class="normal">Birbirine çarpan dişleri takırdıyor, vücudünde ürpermeler dolaşıyordu. Sokak yavaş yavaş uyanıyor, pencerelerde lâmbalar oynuyordu. Keten perdelere telâşlı gölgeler düşüyor, yukarı sürülen camlardan insan karaltıları sarkıyordu. </p>
				<p class="normal">Caddede koşuşmalar vardı. Biraz sonra, kampana ve motör gürültülerile itfaiye yetişti. Bu, muhakkak bir yangındı. Fakat... kapkara gökte yangın kızıllığı da yoktu.</p>
				<p class="normal">Yıldız daha fazla duramadı, mantosunu sırtına geçirince kendini sokağa attı.</p>
				<p class="normal">Koşuyordu. Çılgın gibi, deli gibi koşuyordu. Şiddetli yağmur onu lâhzada sucuğa döndürmüştü. Birikintilere dalıyor, tabanından fışkıran çamur pıhtıları baldırlarına yapışıyordu.</p>
				<p class="normal">Fabrikaya doğru uçan birkaç oto, onu büsbütün maskaraya çevirdi. Çamur, ağzına, gözlerinin içine doldu. Saçları... şimdi farkına varıyordu: Heyecandan, şaşkınlıktan başına örtü almayı bile unutmuştu.</p>
				<p class="normal">Koşuyordu. </p>
				<p class="normal">Birdenbire, önüne bir karaltı çıktı. Fabrika tarafından gelen bu tanımadığı adamın yakalarına yapıştı:</p>
				<p class="normal">— Ne oluyor? Yangın mı?</p>
				<p class="normal">— Değil.</p>
				<p class="normal">— Ya ne?</p>
				<p class="normal">— Bir çöküntü var fabrikada... Kumaş yıkama, boyama daireleri çökmüş...</p>
				<p class="normal">— Ölen, mölen?</p>
				<p class="normal">— Çookk; koskoca bina çöker de kimse ölmez olur mu?</p>
				<p class="normal">Sapır sapır titriyordu Yıldız... Kesilmişti; koşamıyordu. Böğrüne apansız yapışan sancı nefes aldırmıyordu.</p>
				<p class="normal">Fabrikanın etrafı ana baba günü gibiydi. Ağlaşanlar vardı. Bağrışanlar vardı. Otomobil projektörleri çöküntüde toplanmıştı. Kızıl miğferli itfaiye neferleri, ellerindeki kazmalar, küreklerle yığıntıyı açmağa uğraşıyordular.</p>
				<p class="normal">Meçlerini sıyıran polis kordonu, kalabalığın karşısında, aşılması güç bir tel örgüydü! Çöküntüye kimseyi yaklaştırmıyorlardı. Yasağı dinlemiyenler göğüslerinden itiliyor, yumruklanıyordu.</p>
				<p class="normal">Yıldız da, göğsüne inen yumruktan sonra, bir dükkân saçağının altında, ıslak duvara yaslandı kaldı.</p>
				<p class="normal">Çöküntünün kenarına, dört ceset uzatılmış, eski çuvallarla gizlenilmişti. “Cankurtaran” otomobilleri, çığlıklarla, hastanelere yaralı taşıyordu. </p>
				<p class="normal">Dükkân saçağının oluğu, kirli damın çamurunu omuzlarına boşaltıyor; yağmur mantosundan içine geçerek etine kadar sokuluyordu. O, bunun farkında değildi. Tâ yüreğinden kopan ateş, iliklerine işliyen soğuğu ona duyurmuyordu. </p>
				<p class="normal">Gözleri, dört ölünün üzerine saplanmıştı. Bu ıslak çuvallardan birinin altında belki kocası yatıyordu.</p>
				<p class="normal">Rastgele önüne çıkan bu geçkin adamla evlenişte aşkın maşkın rolü yoktur. Onu Osmana bağlıyan, iyi yürekli bir “koruyucu”, candan bir arkadaş ihtiyacıydı. Osmanı kaybetmekle, bir “koca” değil, iyi yürekli bir koruyucu, candan bir arkadaş kaybetmiş olacaktı. Ve... evet, karnında taşıdığı çocuğun daha şimdiden babasız kalması ihtimali genç kadını büsbütün ürkütüyordu. O, baba sevgisi tatmamıştı. Demek, onun çocuğu da, baba sevgisinden mahrum kalmak bahtsızlığına uğrıyacaktı.</p>
				<p class="normal">Yıldızın yanıbaşında, ıslak pelerini omuzlarına düşmüş ölü yüzlü, hastalıklı bir kadın dizlerini dövüyordu.</p>
				<p class="normal">— Kızım; kocam!</p>
				<p class="normal">Diye inliyordu. Bu, işçi Mehmedin karısıydı.</p>
				<p class="normal">Polis kordonunun iç tarafında, fraklarının üzerine pelerinlerini atmış silinder şapkalı adamlar vardı.</p>
				<p class="normal">İtfaiye kumandanile polis âmirinden izahat istiyen, emirler veren silinderli adamların hepsi de yarı sarhoştu. Belki bir ziyafetteyken, belki bir baloda eğlenirken kazayı duymuşlardı. İçlerinden biri, yayvan bir konuşuşla, anlatıyordu:</p>
				<p class="normal">— Monşer –diyordu– orkestraya diyecek yoktu. Musikiden az buçuk çakarım. Johann Sebastian Bach’ın eseri bundan daha iyi çalınamaz. Klavier-Konzert ömürdü. Bu eser Bach’ın Leipzig’te yaptığı bir Transcription mahsûlüdür...</p>
				<p class="normal">Ve... beride, hastalıklı kadın dizlerini dövüyordu:</p>
				<p class="normal">— Kızım; kocam!</p>
				<p class="normal">Diye, biteviye inliyordu.</p>
				<p class="normal">Ortalık aydınlanmağa başlarken, ölenler ve yaralananlar anlaşılmıştı. Beş ölüden ikisi, işçi Mehmetle on yaşlarında kızıydı. Sekiz ağır yaralı arasında Osman da bulunuyordu.</p>
				<p class="normal">Kaza gecesinin ertesinde, ölenler için acıklı bir cenaze merasimi yapıldı. </p>
				<p class="normal">Kırk elli işçinin toplandığı fukara kabristanında, baba kızın kucak kucağa gömüldüğü mezarın başında, mavi tulumlu okumuş amele bir şeyler söylemek istedi. Yanına sokulan iki sivil polis, kelimeleri boğazına düğümledi. Onu en yakın karakola götürdüler.</p>
				<h2 class="h2baslik" id="calibre_toc_10">VII</h2>
				<p class="normal">— Otuz yataklı göz koğuşunun tam iki hastabakıcısı var, Yıldız hanım... Tıklım tıklım dolu hastanenin topu sekiz hastabakıcısı olduğunu pek az kimse bilir. Ölenleri bile kaldırmağa vakit bulamıyoruz. Kan kusan, yaraları çözülen, mide kanserinden çığlığı basan hastaları da Allaha bırakıyoruz...</p>
				<p class="normal">Birdenbire sustu. İlâç kokulu taş koridordan kalın bir homurtu geldi. Sonra, patlak gözlü bir adam, beyaz gömleğinin eteklerini savurtarak, sağına soluna çıkışarak geçti.</p>
				<p class="normal">Hastabakıcı, Osmanın yaralarını sararken, Yıldızın kulağına fısıldıyordu:</p>
				<p class="normal">— Başhekim... Onun işi gücü, günde yarım saat –koşar adım– koridorları dolaşmaktır. Pek titizdir. Merdivenleri günde birkaç kere sabunlu sularla oğdurur. Bu gene içlerinde en iyisidir, hanımcığım... Hastanelerin bazısında, ne başhekim hastayı, ne hasta başhekimi görebilir.</p>
				<p class="normal">Omuzlarını kısarak güldü:</p>
				<p class="normal">— Geçenlerde tımarhanede tuhaf bir şey olmuş. Delinin biri, aylarca görmediği başhekimle vizitada karşılaşınca yüzünü okşamağa, sevmeğe kalkmış. Başhekimin korkudan yüreği ağzına gelmiş. Koğuştan dar atmış kendini... Hem kaçıyormuş, hem de haykırıyormuş: “Tutun deliyi... Az kalsın beni öldürüyordu; gözümü çıkaracaktı!” diye</p>
				<p class="normal">Biz nelerini gördük Yıldız hanım, nelerini gördük?! Bundan önceki başhekim: “Koğuşta verem mikrobu aldım!” diye raporlar verdi; şimdi Avrupalarda milletin parasını yemekle bitiremiyor...</p>
				<p class="normal">Pansuman bitti. Hastabakıcı, Osmanı usulca yatağına yatırdı. Yıldız, genç kadını bir kenara çekti:</p>
				<p class="normal">— Gözler kurtulacak değil mi?</p>
				<p class="normal">— Elbet... Ucuz atlatmış... Yalnız...</p>
				<p class="normal">— ...............</p>
				<p class="normal">— Merak edilecek bir şey yok, Yıldız hanım... Çöküntüde başın ağır surette ezilişi, gözün “cism-i billûri”sinde kesafet yapmış. Doktorlar kataraktromatik diyorlar adına.</p>
				<p class="normal">— ???</p>
				<p class="normal">— Geçici bir körlük bu...</p>
				<p class="normal">Yıldız az kalsın bir çığlık koparacaktı. Hastabakıcı, onu dışarı sürükledi:</p>
				<p class="normal">— Çıldırdın mı kızım, lüzumsuz yere hastayı korkutmakta mâna ne?</p>
				<p class="normal">Ve... ilâç kokulu koridorun bir kıyısında, Yıldıza anlattı:</p>
				<p class="normal">Kataraktromatik, bazı kimselerde sekiz ay sürüyormuş. Bir kısım hastalarda bunun bir sene, iki sene kadar devam ettiği de görülürmüş. Daha önce ameliyat yapmağa ne yazık ki imkân yokmuş. Mutlak bir müddetin geçmesi lâzımmış.</p>
				<p class="normal">Yıldız, kendini hastanenin Marmaraya bakan geniş balkonuna atmasaydı, teessüründen bunalacaktı... Soğuk, haşlıyordu. Dondurucu bir yağmur vardı.</p>
				<p class="normal">Sisli Marmarada, adalar, bir seyyar fotoğrafçının fonu hissini veriyordu. Ve, minnacık bir vapur, bulanık fonun üzerinde ağır ağır ilerliyen bir hamam böceğine pek benziyordu.</p>
				<h2 class="h2baslik" id="calibre_toc_11">VIII</h2>
				<p class="normal">— Çocuktum, Yıldız... Belki yedi yaşındaydım. Sokağımızın köşesinde bir dilenci otururdu. Çarpık çurpuk bir adam... Kafasını geri sarkıtarak, boynunu çarpıtırdı. Donuk, hareketsiz gözlerini gökyüzüne dikerdi. Türlü makamlarla, kasideler okurdu. İki gözü de görmüyordu onun... Ve ben, mektep dönüşlerinde, ona yapmadığımı bırakmazdım: Açık avucuna taş parçaları sıkıştırırdım. Süpürge tellerini kulaklarında dolaştırır, huylandırırdım. Komşu çocuklarile birlikte, dizleri dibine serdiği yazma mendildeki onlukları toplardık. Kendimize “döngel” ziyafetleri çekerdik. </p>
				<p class="normal">Sokağımızın başındaki bu dilencinin hayatını yıllarca sonra öğrenmiştim: O, grizo patlamasında gözlerini kaybetmiş bir işçiydi, Yıldız...</p>
				<p class="normal">Ne zalim bir çocuktum ben bilemezsin Yıldız... Evimizin çok yakınında, kurbağaların bütün gece durmadan öttüğü sazlı, suları yeşil bir dere vardı. Beni en çok eğlendiren şey, bu bataklı derenin yeşil sularında kurbağa avlamak, elimdeki toplu iğneyle birer birer gözlerini oymaktı. Zavallı kurbağacıkların can acısile sağa sola saldırışlarını seyrederken korkarak titrerdim; katıla katıla gülerdim.</p>
				<p class="normal">Bütün bu zulümlerin cezasını gözlerimle ödüyorum, Yıldız...</p>
				<p class="normal">Başını karısının göğsüne yasladı. Yıldız onun ellerini tuttu:</p>
				<p class="normal">— Osman; Osmancığım, niçin böyle söylüyorsun? Evet... bugün için gözlerin görmüyor. Fakat, geçici bir şey bu...</p>
				<p class="normal">Bir türlü inanamıyordu:</p>
				<p class="normal">— Beni avutuyorsun –diyordu– doktorlar da, sen de, pansumanımı yapan bu iyi kadın da pekâlâ biliyorsunuz ki, ben adamakıllı kör oldum; ölünceye kadar kör kalacağım, Yıldız... Yaşamak kudretini verebilmek için beni aldatıyorsunuz, siz.</p>
				<p class="normal">— Osman... Üzme beni; haydi, yat artık. Uyu... Bu kadar heyecanlanmakta mâna var mı ya? İnansana bana; bütün doktorların koyduğu teşhis ayni: Gözlerin bir zaman kapalı kalacak. Kısa bir zaman...</p>
				<p class="normal">Dinlemiyordu. Biteviye konuşuyordu.</p>
				<p class="normal">— Ömrümün birçok yıllarını maden kuyularında geçirdim, Yıldız... Orada gün ışığına hasrettim. Bugün de, bir maden kuyusuna inmiş gibiyim. Maden kuyusundan bir gün kurtulmak, gün ışığına kavuşmak ümidi, benim için ne büyük bir teselli, ne sonsuz bir sabır kaynağıydı! Şimdi, gözlerimin kısa bir zaman sonra açılacağını söylemekle beni ümide kaptırmak istiyorsunuz. Böyle boş ümit ve bir peygamber sabrile ölünceye kadar çile mi dolduracağım Yıldız?</p>
				<p class="normal">Gırtlağında boğmağa uğraştığı hıçkırıkları, Yıldızı sanki tıkayacaktı.</p>
				<p class="normal">— Yıldız...</p>
				<p class="normal">— ..........</p>
				<p class="normal">Konuşamıyordu artık... Ağzını açarsa, Osman farkına varacaktı. Ve... kendini tutamıyacaktı; boşanacaktı.</p>
				<p class="normal">— Yıldız...</p>
				<p class="normal">Kocasının ellerini sıktı.</p>
				<p class="normal">— Yıldız; niçin susuyorsun? Cevap ver...</p>
				<p class="normal">— Söyle Osman...</p>
				<p class="normal">— On gündür ne yiyip içiyorsun? Fırıncı ekmeğini veriyor değil mi?</p>
				<p class="normal">— Evet.</p>
				<p class="normal">— Bakkaldan veresiye alabiliyorsun ya?!</p>
				<p class="normal">— Evet, Osman...</p>
				<p class="normal">Yalan söylüyordu. Fırıncı hesabı kapamıştı. Bakkal, az kalsın onu tanımıyacaktı bile... O artık veresiyeyi kaldırmıştı. Ve... elinde kara kaplı defter, bakkaldan da, fırından da boş döndürülmüştü.</p>
				<p class="normal">Kaza gecesinden sonra, Yıldız, saatlerce ne yedi, ne içti. Yağmur, çamur içinde, aç açına hastane kapılarında süründü. Bir gün ihtiyarın biri, hastane duvarı dibinde, olukları taşıran yağmurun altında sucuğa dönmüş kadına acıdı. Sıcak odasında yer gösterdi. Yıldız, Osmanın başına yapılan tehlikeli ameliyatın sonunu burada bekledi. Ne korkunç, ne ıstıraplı saatler yaşadı! Sanki, her dakika, kara suratlı, kara elbiseli birtakım cüceler, önünde yerlere kadar eğiliyor, felâket haberini yetiştiriyordu. Ve... sonra, çılgın gibi hora teperek elele dönüyordu.</p>
				<p class="normal">“Osman kurtuldu, yaşıyor!” dediği gün, hastane kapıcısının sevinçten boynuna sarılacaktı az kalsın.</p>
				<p class="normal">— Yıldız...</p>
				<p class="normal">— Osmanım...</p>
				<p class="normal">— ........</p>
				<p class="normal">— Mehmet öldü değil mi Yıldız?</p>
				<p class="normal">— Sen sağ ol, Osman...</p>
				<p class="normal">— O kurtuldu. Amma, geride kalanlar?! Ölüm döşeğinde hazreti kalıp yatan verem karısının ilâcını, ekmeğini şimdi kim taşıyacak? Kızı mı? O çöp gibi çocuk bu hayata daha ne kadar zaman dayanır? Zavallı küçük...</p>
				<p class="normal">Küçük de öldü –diyordu Yıldız içinden– o da kurtuldu. Asıl zavallı olan, kadın. O belki bugün kıtır kıtır açtır. Azraille pençeleşiyor. Ölse de kurtulsa keşki...</p>
				<p class="normal">Kapısını aralayıp “Aç mısın, tok musun?” diye değil, “diri misin, ölü müsün?” diye soranı olmıyacak belki... Cenazesi günlerce yüzüstü kalacak ve kokacak da kimse duymıyacak...</p>
				<h2 class="h2baslik" id="calibre_toc_12">IX</h2>
				<p class="normal">Şehrin üzerine abanan yağmur bulutları, ortalığı kasvetli bir karanlığa boğmuştu. Beyninin içinden kopan sancı, burnunu sızlatıyor, gözlerini sulandırıyordu. Uykusuzluğun, acının yarı söndürdüğü gözlerinde yaş damlaları fiskeleşiyor, yanaklarında yuvarlanıyor ve kendi kendine kuruyordu. Yutkunamıyordu Yıldız... Tükürüğü, bir kurşun tıkaç gibi boğazına oturmuştu. Güç nefes alabiliyordu. Tek tük düşen iri damlalar birdenbire hızlanmıştı. Müthiş bir yağmur boşanmıştı. Paltolu, paltosuz; muşambalı, muşambasız insanlar sağa sola koşuşuyor, altına sığınacak saçak, içine sokulacak dükkân arıyordu.</p>
				<p class="normal">Bahçekapıda, kapalı bir bankanın yağmurluğu altına sıralanmış kalabalığa Yıldız da katıldı. </p>
				<p class="normal">Al, yeşil, mor otolar, çöküntülü kaldırımlarda zifoslar fışkırtarak, vınlıyarak uçuyor, beton tüneğinde duran kızıl miğferli, siyah muşambalı işaret memurunu şaşkına döndürüyordu. Taksiler... hususi otolar... ve, kaviste kulak zarını paralıyacak kadar şiddetli cayırtılar çıkaran, kalabalığı açık kapılardan taşan salkım saçak tramvaylar... Büyük caddede bir tek kul yoktu.</p>
				<p class="normal">Osman hâlâ hastanede yatıyordu. Ve, Yıldız, saatlerce aç kalıyor, bazan iyi komşularından birinin sofrasında, bir sığıntı gibi, karnını doyurabiliyordu. İş için başvurduğu yerlerden de bir şey çıkmamıştı.</p>
				<p class="normal">Bir gün ev sahibi kapıya dikiliverince ne yapacağını şaşırdı. Aydan aya gelişlerinde hal hatır soran ihtiyar adam kazayı duymuş olacak ki, ayak diretiyor;</p>
				<p class="normal">— Ya kirayı verirsin, yahut çıkarsın!</p>
				<p class="normal">Diyordu.</p>
				<p class="normal">Amcasından ve yengesinden istemeği onuruna yediremiyordu. Nurten Avrupadan dönmüş olsaydı, kazayı mutlak duyacak, koşacaktı. Ve, Yıldız, birdenbire Osmanın zengin hısımını düşünmüştü. O, bugün, direktörü bulunduğu sosyetenin yarı hissesine de sahipti. Gerçi kocası onun için pek iyi şeyler anlatmamıştı. Fakat... bu zengin adam da nihayet kalb taşıyan bir insandı. Aradan uzun seneler geçmesine rağmen, uğradığı felâket elbet onun da içini sızlatacaktı.</p>
				<p class="normal">Sosyete direktörü Nüzhetin işi başından aşkındı. Ancak beşten sonra ziyaret kabul edebilirdi. Sırma apuletli, nefti elbiseli odacı, siyah uzun bıyıklarını burarak böyle demişti. İşte, Yıldız, hanidir çamurlu kaldırımlarda sürtüyor. Saatin beşe gelmesini bekliyor.</p>
				<p class="normal">Rüzgâr, saçaklardan taşan yağmuru suratına savuruyor; ıslanıyordular. Yanıbaşında duran şık paltolu delikanlıdan saati sordu: Dört. Beşe bir saat var daha... Elleri pantalonunun cebinde, tıraşı uzamış bir herif, suratına baktıktan sonra, yanındakine döndü:</p>
				<p class="normal">— Ağlıyor, kadıncağız!</p>
				<p class="normal">Diye fısıldadı. Yıldız, avucunda buruşturduğu mendilile gözlerini kuruladı.</p>
				<p class="normal">Yağmur diner gibi oldu. Kapalı bankanın saçağı altına dizilen sıradan ayrıldı... Beyninin içinden kopan sancı burnunu sızlatıyor, gözlerini sulandırıyordu.</p>
				<p class="normal">Az kalsın, birdenbire sokaktan çıkan otomobilin altında kalacaktı. Kızıl miğferli, kara muşambalı işaret memuru:</p>
				<p class="normal">— Dikkat!</p>
				<p class="normal">Diye, diş gıcırdatarak baş salladı. Otomobilini kullanan kerli ferli zengin:</p>
				<p class="normal">— Köpek gibi ezilecektin!</p>
				<p class="normal">Diye suratını buruşturdu. Yanındaki süslü, güzel kadın yüreğini bastırdı:</p>
				<p class="normal">— Halecandan her tarafım buz kesildi –dedi– ezilseydi bir ay hasta yatardım...</p>
				<p class="normal">Motörün homurtusu, zenginin homurtusuna karıştı.</p>
				<p class="normal">Köprüyü geçiyor.</p>
				<p class="normal">Haliç! İnsan, sanır ki, kara mavnalar asırlarca evvel okyanuslarda yaşıyan deniz canavarlarının leşleridir. Arada, bir küçük istimbot, aç bir timsah kudurmuşluğuyle bu canavar leşlerine rampa eder; birkaçını dişler ve sürüklemeğe uğraşır.</p>
				<p class="normal">Dökülen petrol ve benzinlerin kavs-i kuzehler çizdiği durgun, kirli sularda, çürümüş küfelerin, konserve kutularının, şişelerin, kedi, köpek leşlerinin yüzdüğünü görürsünüz.</p>
				<p class="normal">Çökmüş sahillere zincirlenen harap gemiler, engizisyon zindanlarında prangaya vurularak çürümeğe bırakılmış birer mahkûm hissini verirler... Dünya coğrafyasının “Corn d’or...” adını verdiği şu bulanık su; yecüç mecüç binaları, bozuk pis kaldırımlarile, aldatılmış bir kocaya benziyen İstanbulun tam alnı ortasında “altın boynuz!.. gibidir.</p>
				<p class="normal">Yıldız, tünelin kalabalığına katıldı.</p>
				<p class="normal">Her vitrinin önünde uzun uzun durarak. Beyoğluna doğru yürüdü. Kitapçı dükkânlarının camlarında dudaklarının boyasını tazeledi; kılığına çeki düzen verdi. (O, zenginlerin ne olduğunu bilirdi: Hoş görünmeliydi. Komşunun kızından –ayna fabrikasında çalışan yarı orospudan– bugün için şapkasını, rujunu almıştı.)</p>
				<p class="normal">Fotoğrafçı vitrinlerinde yeni evlenen çiftlerin renkli tabloları önünde ve sağa sola dönen kürk mantolu mankenlerin karşısında hülyalara kapıldı. Lokantaların dumanı tüten tencereleri ona kursağının boşluğunu hatırlattı; başını döndürdü.</p>
				<p class="normal">Koridorda, kolları sırmalı odacılar, koltuk altlarında dosyalarla, mekik dokuyor. Tatile beş on dakika kaldı. İşlerini henüz bitirmiyen memurlar harıl harıl çalışıyor. Yazı makineleri biraz daha hızlı işliyor. Kalemler daha çabuk oynuyor.</p>
				<p class="normal">Yıldız, mermer basamakları ağır ağır çıkarken camlı bölmelerle birbirinden ayrılan geniş çalışma salonunu seyrediyordu. Şefler, önlerine yığılan evrakı imzalamağa yetişemiyordular. Makinelerini kapatan daktilolar, şeflerinden gizlice, ipek çoraplarını geriyor, dudaklarının boyasını tazeliyordu.</p>
				<p class="normal">İşte, şu esmer kıza bakınız: İpek çoraplarını germek bahanesile eteklerini yarı beline sıyırıyor ve bacaklarını oyluklarına kadar göstererek şef muavinin ihtirasını körüklüyor... Bir çeyrek saat sonra buluşacaklardır! Esmer kızı sosyeteye sokan, yazı makinesindeki hüneri değil, şef muavininin iltimasıdır.</p>
				<p class="normal">Üst katta Yıldızı ayni odacı önledi:</p>
				<p class="normal">— Bekliyeceksin!</p>
				<p class="normal">Dedi. Uzun bıyıklarını burdu; gerdan kırdı; geğirdi... Aç kursaktan gelen nefesin kokusu Yıldızın içini bulandırdı.</p>
				<p class="normal">Yarı karanlık bekleme salonunda iki erkek ziyaretçi vardı.</p>
				<p class="normal">Pencere dibindeki maroken koltuğa ilişti.</p>
				<p class="normal">İki erkek, bir müddet sustuktan sonra, gene konuşmağa başladılar. Yaşlısının, traşı uzamış buruşuk avurtları çöküktü. Ağlar gibi anlatıyordu:</p>
				<p class="normal">— Tanımıyor –diyordu– tanımıyor... Ona tam beş yıl hocalık yaptım ben... On yaşındaydı; zavallı bir çocuktu. Delik tabanlı potinlerini çorapsız giyerdi. Bu, onu sık sık hastalandırırdı. Ne üst vardı, ne baş... Kış sabahları, koltuğunda ıslanmış kitaplarile, burnunu çeke çeke, herkesten önce gelirdi. Onu, muallimler odasına alırdım. Soğuktan donan ellerine, mor suratına kan gelinceye kadar, oturturdum. Gürül gürül yanan sobada, sucuğa dönen çamurlu potinlerini kuruturdu...</p>
				<p class="normal">Başını sallıyor, acı acı gülüyordu:</p>
				<p class="normal">— Tanımıyor –diye fısıldıyordu– tanımıyor işte. Unutmuş... Hepsini unutmuş... Demin eskilerden bahsettim. Suratını buruşturarak dinledi: “Kırk elli sene evvelden bahsediyorsunuz; hiç hatırlamıyorum, olabilir!” dedi. Yüreğimin nasıl sızladığını bilemezsiniz. İnsan bu kadar nankörleşebilir miydi? Hocasını az kalsın kovacaktı. Zile bastı, odacısını çağırdı; “salonda oturtunuz!” dedi... Hakkı var. Ben ona, o feci, o sefaletli günlerini hatırlattım belki...</p>
				<p class="normal">Bu kadarla kalsaydı yüreğim gam yemezdi. Yanından çıktıktan birkaç dakika sonra, odacı; avucunda bir gümüş lirayla yanıma sokuldu. Hıhh!.. Beyefendisi yollamış!.. Sanki ben ondan sadaka istiyen bir dilenci imişim...</p>
				<p class="normal">— Haylazın biriydi –diye, devam ediyordu– onu okutabilmek için neler çekmedim?! Hayatını sonra da takibettim. Mektebini yarım bıraktı. Ne oldu, nasıl oldu bilmiyorum. Bir gün bir de baktım ki, o, ayda yüzlerce lira alan bir sosyete direktörüdür.</p>
				<p class="normal">Avurtları çökük muallim, seyrekleşmiş, kara, çürük dişlerini gıcırdatıyordu şimdi...</p>
				<p class="normal">— Öyle bir diyar ki, burada toprağın üstü yoktur. Yedi kat gök ve yerin dibi vardır. İnsanları ya körü körüne şişirip, pohpohlıyarak yedi kat göğe yükseltmiş, yahut da yerin dibine geçirmişizdir.</p>
				<p class="normal">Yıldız geldiğine bin kere pişman olmuştu. Direktör Nüzhetin, Osmanı hatırlamasına imkân yoktu.</p>
				<p class="normal">Genç kadın, otomobil klaksonlarını, tramvay çanlarını dinliyordu. Caddenin kalabalığını, karşı binaların eskiliğini seyrediyor, düşünüyordu.</p>
				<p class="normal">Kapalı kepenkleri, boş ve kirli kaldırımlarile, sabahın erken saatinde, Beyoğlunun terk edilmiş bir şehirden, farkı yoktur. Sanki, bu diyarın insanları, uğursuz bir taun korkusu önünde pılı pırtılarını toplayıp çok uzaklara göç etmişlerdir.</p>
				<p class="normal">Fakat... günün diğer saatlerinde de ayni terk edilmiş şehir manzarasını görmek mümkündür. Başınızı, bir lâhza için, yukarı kaldırınız. Renk renk ışık saçan süslü vitrinlerin ihtişam verdiği taş binalar, bir anda, perukasını düşürmüş kel bir kadın çirkinliğile sizi tiksindirecektir. </p>
				<p class="normal">Süslü vitrin, güzel kadın, büyük caddenin suratında bol bir makyaj gibidir. Vitrinsiz, kadınsız Beyoğlu, makyajı silinmiş ihtiyar bir kahpeye benzer; o kadar bed ve müstekrehtir. </p>
				<p class="normal">Karşı karşıya gelince, Yıldız, gözündeki monoklile oynıyan adama ne söyliyeceğini bir türlü kestiremedi.</p>
				<p class="normal">Hocasını kovan direktör, nedense aksileşmedi. Gülümsiyerek, başından ayağına kadar Yıldızı süzdü.</p>
				<p class="normal">— Oturunuz!</p>
				<p class="normal">Dedi. Yıldız, masanın yanındaki kanapeye korka korka ilişti.</p>
				<p class="normal">— Sizi dinliyorum; bir şey mi istiyorsunuz?</p>
				<p class="normal">Yutkundu. Söylemeli miydi? Kendisini tanıtmalı mı? Yoksa... evet, yoksa sudan bir şey uydurup çıkıp gitmeli miydi?</p>
				<p class="normal">Başı dönüyordu. Artık kendisine hâkim değildi. Bir somnambül şuursuzluğile, anlattı.</p>
				<p class="normal">Nüzhet, Osmanı hatırladı mı, hatırlamadı mı o belli değil... Fakat, Yıldıza karşı fazla bir alâka gösterdi. Tuhaf tuhaf gülüyordu:</p>
				<p class="normal">— Yapılacak yardımı kararlaştıralım!</p>
				<p class="normal">Diyordu. Her halde iyi şeyler düşünmediği muhakkaktı. Yıldız bir zaman, ne yapacağını bilemedi. Başında, durmıyan bir vınlama vardı. Monoklile oynıyan direktör, gözlerinin önünde sağa sola kaçıyor, hopluyor, zıplıyordu.</p>
				<p class="normal">Birdenbire, neye uğradığını anlıyamadı. Kendisini onun kolları arasında buldu. Çırpınmağa uğraştı; kuvvet bulamadı. Bağırmak istedi; nefesi çıkmadı. İhtiyar zampara, dudaklarını kanatırcasına ısırıyordu; emiyordu.</p>
				<p class="normal">Koynunda yirmi lira, için için ağlıyarak, dönüyordu.</p>
				<p class="normal">Hımmm... Artık o da düşmüştü demek... O da Meleğe benziyecekti demek... Meleğe... Orospu Meleğe...</p>
				<p class="normal">Meleğin sesi kulaklarında çınlıyor:</p>
				<p class="normal">“Orospu, yüzüne bakılır bir matah kaldığı müddetçe, umumhanecinin evinde bir esir hayatı yaşar. Taponlaştı mı, vururlar arkasına tekmeyi... Onun için mukadder şey; ya dostunun bıçağı altında can vermek, yahut hastalıktan gebermektir!”</p>
				<p class="normal">Hiç elinde olmadan, Meleğin oturduğu semte yollandı.</p>
				<h2 class="h2baslik" id="calibre_toc_13">X</h2>
				<p class="normal">Melek, fakir bir ailenin kızıdır. Babası adliyede gece bekçisiydi. “Tevekkül”de basık, küçük bir evleri vardı. Melek Şehremindeki kız muallim mektebinde gündüz talebesiydi.</p>
				<p class="normal">Yemek vakitlerini yirmi dört saatte bir defaya indirmişlerdi. İç çamaşırları, üst üste binen yamalarla ağırlaşırdı. Ayaklarındaki kunduralar, eskicinin battal köselesile kurşun kesilirdi. Bir entariyi tam bir yıl sırtlarından çıkarmazlardı. Yıkar, kurutur giyerlerdi. Bir yıl sonra da, ya kesip biçerek bir blûz haline koyar, ya biçimini değiştirir, yenileştirirlerdi. </p>
				<p class="normal">Anasının bir sözü vardı:</p>
				<p class="normal">— Zengin bir, fukara iki sevinir!</p>
				<p class="normal">Derdi. Melek, iyi yürekli kadıncağızın, mektep kitaplarını, mektep üniformasını alabilmek için, ondan gizlemeğe çalışarak, çamaşıra, tahtaya gittiğini bilirdi. Ve, içi sızlardı.</p>
				<p class="normal">Babası fena bir adam değildi. Fakat, zaman onu titizleştirmiş, tersleştirmişti.</p>
				<p class="normal">Evlerine “görücü” yolladılar günün birinde... Bir komşu kadının el altından uçurduğu haberle, anası o gün kızını mektepten alıkoydu; giydirdi kuşattı. Biraz da süs yaptırdı. Melek anlıyordu ki, kendisini bir an önce başgöz etmeğe uğraşıyordular.</p>
				<p class="normal">Bunu istemez değildi. Yaşlı babasının omuzunda bir yüktü... Sofradan bir tabak eksilecekti. İki yılda da olsa, elbise yapmaktan kurtulacaklardı. </p>
				<p class="normal">Hem gene Melek anlıyordu ki, onu evlendirmekle büyük bir korkudan sıyrılmış olacaklardı: Çirkin değildi. Güzeldi bile... Evet, evet: Sırtında soluk bir mektep göğüslüğü taşıyan kızı, birçok erkeği arkasından sürükliyecek kadar güzeldi.</p>
				<p class="normal">İhtiyaç insana her şeyi yaptırır. Ve... Melek kötü yola sürüklenebilirdi!..</p>
				<p class="normal">İlk kısmetinin belki pek fazla kusuru vardı. Fakat, bütün bu kusurları onlara hoş gösterecek kadar muhtaçtılar. </p>
				<p class="normal">Bir akşam, babası ve anası onu karşılarına oturttular. Babasının her zamanki titizliğinden eser kalmamıştı. yumuşamış, tatlılaşmıştı.</p>
				<p class="normal">İlk önce o konuştu. Geçimin zorluğunu anlattı. Koca kıtlığından, “kısmet”in tepilemiyeceği bir devirde bulunulduğundan bahsetti. Damat kimsesiz bir adamdı. Tapuda memurdu.</p>
				<p class="normal">Konuşma uzun sürmedi.</p>
				<p class="normal">— Bu kısmete peki de... Melek... Ona var!</p>
				<p class="normal">Dediler. Melek hayalinde yaşıyan iyi huylu, yakışıklı, genç kocayı paldır küldür tahtından yuvarladı. Yerine, ilk karısını ağzı kokuyor diye boşamış bu orta yaşlı tapu memurunu çıkardı.</p>
				<p class="normal">— Anam babam istedikten sonra bana ne demek düşer? Varacağım!</p>
				<p class="normal">Dedi. Babası dalgın dalgın düşündü. Sevindi mi, tasaya mı düştü? Pek anlıyamadı. Anası, için için ağlıyordu. Melek buna emindi.</p>
				<p class="normal">Kocası iyi bir adam çıkmadı. Daha evlendiklerinin ikinci ayında, eve gece yarıları, çakır keyif gelmeğe başladı. Her gece, ulumağa benzer kahkahalarla Meleği önüne düşürüyor, muştalıyarak, çimdikliyerek yatak odasına sürüklüyordu. En hatıra gelmez istekler, hareketlerle hırsını tatmin ediyor, yatağın bir köşesinde yorgun, baygın sızıp horluyordu. Kocadan, erkekten tiksinmişti Melek... İsyan edemiyordu, kaçamıyordu.</p>
				<p class="normal">— İçecektir –diyordu– içmiyen erkek, erkek değidir!</p>
				<p class="normal">— Beni dilediği gibi sevecektir –diye kendini teselliye uğraşıyordu– onun karısıyım ben...</p>
				<p class="normal">Günler böyle geçti. Hayat, Melek için hiç değişmemişti. Yemek vakitleri kocasının evinde de yirmi dört saatte birdi. Üstü başı eskiden bozma şeylerdi.</p>
				<p class="normal">Karnı tam doymuyormuş; sırtı bütünlenmiyormuş! Umurunda değildi. Ona, en çok, mânen çektiği ıstırap ağır geliyordu.</p>
				<p class="normal">Bilgisiz, duygusuz kocanın hareketleri ve konuşuşu, bu okumuş kadını canevinden yaralıyacak kadar bayağıydı.</p>
				<p class="normal">Evliliklerinin dördüncü ayıydı. Gene kudurmuş gibi üzerine saldırıyor, yapmadığını bırakmıyordu. Sabrı taştı bir gün...</p>
				<p class="normal">— Hareketlerini değiştir –dedi– senin bana karşı yaptığın o kadar iğrenç ki, bir kötü kadın, bir orospu bile buna katlanamaz...</p>
				<p class="normal">Birdenbire şaşaladı. Amma, bu şaşkınlık kısa sürdü. Melek öfkeden gıcırdayan dişlerini –yıllardan sonra bugün bile– görür gibi oluyor, korkunç sesini sanki kulaklarında duyuyordu.</p>
				<p class="normal">— Sen benim karımsın!</p>
				<p class="normal">Dedi.</p>
				<p class="normal">— Söküğümü dikeceksin; yemeğimi pişireceksin; keyfimi yerine getireceksin!</p>
				<p class="normal">Diye, homurdandı.</p>
				<p class="normal">Hıçkıra hıçkıra ağlıyarak, Melek, komşulardan dinlediklerini anlattı:</p>
				<p class="normal">— Uygunsuz yerlerde dolaşıyormuşsun –dedi– uygunsuz kadınlarla düşüp kalkıyormuşsun...</p>
				<p class="normal">Omuz silkti kocası... İnkâr bile etmedi:</p>
				<p class="normal">— Ben erkeğim –dedi– erkek her istediğini yapabilir...</p>
				<p class="normal">— Ya hastalanırsan?.. Ya kötü bir hastalık mikrobunu kanıma geçirirsen?</p>
				<p class="normal">Pis pis güldü; omuzlarını silkti. Başını yastığa devirdi. Sızdı, horladı.</p>
				<p class="normal">Altıncı ay, Melek kocasile ilk kavgayı yaptı:</p>
				<p class="normal">— Kaçacağım!</p>
				<p class="normal">Dedi.</p>
				<p class="normal">— Seni polisle getirtirim!</p>
				<p class="normal">— Ayrılalım, boşanalım!</p>
				<p class="normal">Baş parmağının ucile gözünü açarak:</p>
				<p class="normal">— Piş –dedi– senin gibi güzel karıyı bir daha nerede bulabilirim? Ben boşanmak istemiyorum...</p>
				<p class="normal">— Amma, ben istiyorum...</p>
				<p class="normal">— Sen iste, yavrum... Eğer hâkime dinletebilirsen?! Ekmeğini getiriyor muyum? Evet, değil mi? Seni dövüyor muyum? Hayır... E... Peki, ne kalıyor? Uygunsuz kadınlarla düşüp kalktığımı zor ispat edersin... Kocalık vazifemi de yapmıyor değilim... O halde?.. Sana sorarım: Ne diyeceksin hâkime?..</p>
				<p class="normal">Ertesi sabah, kocasının arkasından sokağa fırladı. Sora soruştura bir avukat buldu. Eminönünde çıkmaz sokakta, kapanık bir handa... Çıplak kafalı, suratı sivilceli bir herifti bu... Yüksek perdeden konuşuyor, möblesiz bürosunda sesi boğuk boğuk ötüyordu:</p>
				<p class="normal">— Kadınım, kocan ekmeğini getiriyor mu?</p>
				<p class="normal">— Evet.</p>
				<p class="normal">— Seni dövdüğü vaki mi?</p>
				<p class="normal">— Hayır.</p>
				<p class="normal">— Alkolik midir?</p>
				<p class="normal">— İçer... Fakat, sarhoşluğunu görmedim.</p>
				<p class="normal">— Ben de içerim; her erkek içer... Hasta masta da değil a? Ademi iktidar filân gibi bir şey...</p>
				<p class="normal">— Hayır.</p>
				<p class="normal">— Boşanmak istiyorsun; âlâ... Amma, mahkeme bir sebep soracak! Ne diyeceğiz?</p>
				<p class="normal">Perdesiz pencereleri bitişik hanın yosunlu duvarına bakan karanlık oda gözlerinin önünde fıldır fıldır dönüyor, tavan sanki Meleğin başına geçiyordu.</p>
				<p class="normal">— Peki –dedi– kocamın kötü kadınlarla düşüp kalkmasına ne buyurursunuz?</p>
				<p class="normal">Suratı sivilceli avukat umutlanır gibi oldu:</p>
				<p class="normal">— İspat edebilirsen, âlâ... Düşüp kalktığı kötü karıları evine getiriyor mu?</p>
				<p class="normal">— Of, hayır... Getirmiyor; getirmiyor!</p>
				<p class="normal">Sustular. Ve... sonra, genç kadın utanarak, önüne bakarak kekeledi:</p>
				<p class="normal">— Bir şey daha, avukat bey...</p>
				<p class="normal">— Seni dinliyorum, hanım... Söyle, söyle... Çekinme...</p>
				<p class="normal">— Kocam... Evet, kocam pek şehvetli bir erkektir!</p>
				<p class="normal">Sümsük avukata bayağı bir celâdet geldi. Ve, baştan ayağa dikkat kesildi:</p>
				<p class="normal">— Yani?</p>
				<p class="normal">— Sevişmelerinde fazla haşin... Nasıl söyliyeyim, fazla hoyrat bir erkek...</p>
				<p class="normal">Avukat yutkundu; çapkınca güldü:</p>
				<p class="normal">— İşte –dedi– kanun nazarında ne ölçüsü, ne de tartısı olan şey...</p>
				<p class="normal">Pencere kenarına giderek gözlerini aralığa dikti.</p>
				<p class="normal">Birdenbire geri döndü:</p>
				<p class="normal">— Kadınım, kocandan mutlak ayrılmak mı istiyorsun? Mutlak boşanmak mı istiyorsun? Her ne pahasına olursa olsun mu?</p>
				<p class="normal">Melek sevinçle titredi.</p>
				<p class="normal">— Evet.</p>
				<p class="normal">— Haaahh... Bunun çaresi var... Bir tek çaresi...</p>
				<p class="normal">— .................</p>
				<p class="normal">— Kocana ihanet edeceksin!</p>
				<p class="normal">— İhanet mi?</p>
				<p class="normal">— Evet... Kocanı bir başka erkekle aldatacaksın!</p>
				<p class="normal">Duvar dibinde dosyaları arasına gömülen sivri suratlı, kuru burunlu kâtip, kalemini parmakları arasında döndürüyor, sinsi sinsi gülüyordu.</p>
				<p class="normal">Melek, suratı sivilceli sümsük avukata öyle kızdı ki!</p>
				<p class="normal">— Fakat –diye bağırdı– beni siz ne sanıyorsunuz?</p>
				<p class="normal">Herif garip jestlerle güldü.</p>
				<p class="normal">— Kızmakta haksızsın kadınım –dedi– ben sana kanundan bahsediyorum. Bu tek çareyi medeni kanuna koyan ben değilim...</p>
				<p class="normal">Avukatın bürosundan hiddetle çıktı. </p>
				<p class="normal">Dik, karanlık merdivenleri, düşmeden, bir yerini kırmadan nasıl indiğine şimdi bile şaşıyordu. </p>
				<p class="normal">Sözü uzatmak neye yara? Artık canına tak demişti. Bir ay sonra “ihanet” kararını verdi.</p>
				<p class="normal">Yağmurlu bir gün.</p>
				<p class="normal">Saat tam 23’te bir cürmümeşhut olacaktı. Kocasını aldatan bir kadın, kocasının pençesine düşecekti. Öfkeli koca, belki yanına bir saldırma, bir tabanca alacaktı; belki bir cinayet işlenecekti.</p>
				<p class="normal">Melek, uzun soruşturmalardan sonra öğrenmişti ki, Beyoğlunun Ağacamii sokaklarından birinde “...” hanı vardı. Bu handa “Erifili” adında seksenlik bir pezevenk karı oturuyordu. Gizli orospu müşterisini oraya götürüyor, kocalı kadın elbisesine, süsüne çıkıştıramadığı parayı “Erifili”nin evinde bulduğu hovardadan tamamlıyordu.</p>
				<p class="normal">İmzasız mektupta adres çok açık yazılmıştı. Kocasının bu sokağı, bu evi bulmamasına, onu dostile koyun koyuna yakalamamasına imkân yoktu.</p>
				<p class="normal">Madam Erifiliyi araya araya buldu. Karanlık, ama zifiri karanlık sokaklar geçti. Bozuk kaldırımların çamuru yarı bellere çıkıyordu.</p>
				<p class="normal">Pis kokulu loş salonda karşısına çıkan hovarda ile yatak odasına kapandı. Bu, patlak gözlü bir herifti. Hayvanca hırsı kocasınınkile tıpatıptı. </p>
				<p class="normal">Saat tam 23’te madam “Erifili”nin evinde kıyametler koptu. Yetişenler, öfkeli kocanın elinden Meleği ve patlak gözlü zamparayı güç kurtardılar.</p>
				<p class="normal">Hemen boşandılar. Ama, bu rezilce bir boşanma idi. Anasına inme indi. Babasının evine dönemedi. </p>
				<p class="normal">Kaşarlanmış bir orospu oldu. Sonra... fena bir cilt hastalığı neticesi çirkinleşince, zoru zoruna bir fabrikaya kapağı atabildi.</p>
				<p class="normal">Yıldızla bu fabrikada tanıştılar.</p>
				<h2 class="h2baslik" id="calibre_toc_14">XI</h2>
				<p class="normal">Yanpirileşmiş bakır mangalın dibinde bir ana, üç yavru tam dört kedi horluyor. Boyunlarını yırtık kilime düşürmüşler; ön ayaklarını kıvırarak altlarında toplamışlar. Dördünün de açlıktan karınları yapışmış, suratları küçülmüş; kulakları uzamış.</p>
				<p class="normal">Kara tavanda, küçük bir elektrik ampulü. Boncuklu bir tülbentle etrafı –yem dökülmesin diye– örtülmüş küçük tahta kafesinde bir saka kuşu.</p>
				<p class="normal">Melek, geçkince bir kadın. Gam, kasavet ve hastalık onu çabuk göçürmüş. Fakat... cami yıkılmış ama mihrabı yerinde... Orta yaşlı bir işçile, epey zamandır bir arada –nikâhsız– yaşıyorlar. Onun da erkeği fabrikada gece işçisidir. Melek, gündüz çalışıyor ve bu erkekle kadın, birbirlerinin yüzlerini pek seyrek görebiliyorlar.</p>
				<p class="normal">Yıldız, bu iyi kadına, uzun uzun derdini döktükten sonradır ki, hafifledi.</p>
				<p class="normal">Yirmi lira ona artık ıstırap vermiyor. Niçin üzülmeli? Bu ne yardım, ne bir sadakadır. Bu onun etinin kirasıdır. Zengin hısım öyle kara vicdanlı bir insan ki... Yirmi lirasının karşılığını ödemiş bulunmak ona şimdi bayağı tatlı geliyor. Meleğe göre, Yıldızın kocasına ihaneti, zengin direktöre –istemiyerek de olsa– kendini verişi mubahtır. Bütün bütüne aç ve açıkta kalacaktı çünkü...</p>
				<p class="normal">Melek vaktile, gizli bir kerhanede bir muharrirle tanışmıştı. Sosyolog bir yazıcıydı bu... O bir kadının kocasına ihanetini asla hoş görmezdi. Kocasına boynuz taktıran kadın, onca, düpedüz namussuzdu, şerefsizdi. Bu aldatışta hiçbir sebep, hiçbir mazeret kabul edemezdi. Bununla beraber sosyolog yazıcı, keyfini getirecek kocalı kadın aramaktan geri durmaz, kadını yerin dibine batırırken kendi üzerine toz kondurmazdı.</p>
				<p class="normal">Yarım saatin içinde, pek çok şey konuştular. Melek, orospuluk hayatına ait şeyler anlattı. </p>
				<p class="normal">İstanbul kerhaneleri çirkinlikte, pislikte kırılamıyacak bir rekormuş. Orospularımız... ah, onlar büsbütün fecimiş. Müşterisile sevişirken, kadın değil de, sanki kişniyen birer kısrakmışlar. Hepsi de “Adananın yolları taşlı!” kabilinden şarkı söyler; ayık giden erkeği gittiğine gideceğine pişman ederlermiş. Ya açlıktan, yahut ta yedikleri soğan, sarımsaktan ağızları leş gibi kokarmış.</p>
				<p class="normal">İngiliz orospuları da pismişler. Donsuz gezerlermiş ve herhangi bir duvar dibinde, eteklerinin ucunu sıyırıp tek bacaklarını kaldırarak –köpekler gibi– işerlermiş.</p>
				<p class="normal">Haydparkın geceleri kerhaneden farkı yokmuş. Orospular, büyük bahçenin kuytularında ziyaret kabul eder ve, dik boylu İngiliz polisi, o aşırı soğukkanlılığile bir aşağı bir yukarı dolaşarak, parkın âdeta resmi pezevenkliğini yaparmış.</p>
				<p class="normal">Fransız orospuları, temizmiş. Fakat Paristeki randevu otellerinin, kerhanelerin hepsi de kötünün kötüsüymüş. Kırık camlarından giren rüzgâr, odalarında anafor çevirirmiş. Lekeli yataklar daima kokarmış.</p>
				<p class="normal">Aydınlık bir gece. Hava, bahar havası kadar güzel. Melekle Yıldız, bu kapanık odada oturmaktan sıkıldılar. Çıkıp dolaştılar. Fatihe kadar uzandılar. </p>
				<p class="normal">Sokaklar kalabalık. Babayani çarşaflı, beli bükük kadınlar birer ellerinde fener (şehrin kenar mahallelerinde birçok sokaklar lâmbasızdır!) bastonlarını kakaraktan camilerin yolunu tutmuşlar. Bu gece Kadir gecesidir. Bu gece, küçük büyük camilerde “sakalı şerif”in çıkarılacağı mukaddes bir gecedir.</p>
				<p class="normal">Yıldızla Melek, Allahı, peygamberi, dini filân çoktan unutmuşlardı. Allahtan, peygamberden, dinden önce, düşünecek o kadar tasaları vardı ki!</p>
				<p class="normal">Kimi siyah takkeli, kimi kasketinin vizyörünü geriye çevirip alnını açmış, kimi baş açık, kimi yaşlı babayani, kimi genç ve çok şık erkeklerin ta gerisinde, kadın saflarında yer aldılar.</p>
				<p class="normal">Teravi namazından sonra cin yüzlü, kuru bir imam “sakalı şerif”i ortaya çıkardı. Billûrdan bir mahfaza içinde birkaç siyah kıl... Peygamber Muhammedin sakalı... Yıldız da Melek te ayni şeyi düşünüyorlardı: O dakikada binlerce camide, milyonlarca müslüman sakalı şerifi öpüyor, yüzüne gözüne sürüyordu. Bu ne sonsuz, bu ne bitmez tükenmez bir sakaldı!</p>
				<p class="normal">Kuru imamın önünde el pençe duran müslümanların arasına katılarak sıralarını savdılar: Cin gözlü imam, gülünç jestlerle cam muhafazayı yüzlerine, gözlerine, ağızlarına sürdü. Yıldızın boyalı dudaklarından sıyrılan bir parça ruj –belli belirsiz– billûr mahfazaya yapıştı; imamın cin gözlerinden ateşler saçıldı.</p>
				<p class="normal">Arkasından gelen miyop bir kocakarı, Yıldızı dürtüklüyordu:</p>
				<p class="normal">— Öptün değil mi?.. Öptün değil mi?.. Yut tükürüğünü... Yut ki kalbine gitsin, kızım...</p>
				<p class="normal">Ve, güç duyulur bir sesle anlatıyordu:</p>
				<p class="normal">— Evine döner dönmez bir fincan su koy. Yüzünü güzelce sil. Sonra, o bir fincan suyu ayak basmadık bir yere usuletle dök... Çiçek saksısına döksen de olur. Amma, sakın unutma, kızım... Maazallah, peygamberimiz efendimizin (Elini hürmetle göğsüne götürdü: Sallâllahi aleyhi vesellem) mübarek sakalı şerifi değen suratını delikli taşta yıkarsan boyunca günaha girersin...</p>
				<p class="normal">Kocakarı:</p>
				<p class="normal">— Dünyada ziyaretinden, ahirette şefaatinden Allah mahrum koymasın! Diyor, iki göz iki çeşme ağlıyordu.</p>
				<p class="normal">Biraz da vaaz dinlediler:</p>
				<p class="normal">— Hasan ile Hüseyin daha bir çocuktular; aç kalmışlardı. Fatma anamız, onları –canevine çeksin, ıstırapları dinsin diye– karınlarına taş bağlayıp yatırırdı. Çamuru yalancıktan elinde yoğurur, ateşe gömerdi. “Pişinciye kadar uyuyun!” diye avutmağa uğraşırdı.</p>
				<p class="normal">Melek de, Yıldız da, aç kaldıkları günleri düşünüyorlardı. Onlar, karınlarına taş bağlamayı akıl edememiştiler.</p>
				<p class="normal">Köşeyi kıvrılırken ihtiyar bir sarıklının, arkalarından, ellerini havaya açtığını, gözlerini göğe kaldırdığını gördüler:</p>
				<p class="normal">— Yarabbi sen islâh et!</p>
				<p class="normal">Diyordu. Melek, ihtiyar softaya öyle bir öfkelendi ki!..</p>
				<p class="normal">— Hocam, sen daha rabbinin nerede olduğunu bile bilmiyorsun!</p>
				<p class="normal">— ???</p>
				<p class="normal">— “Rab” gökte midir ki ellerini ve gözlerini havaya dikmişsin?</p>
				<p class="normal">— ???</p>
				<p class="normal">— “Rab, lâmekândır! Diyen gene sizsiniz. Rabbinin nerede olduğunu bilmiyorsun sen; koca bunak...</p>
				<p class="normal">Softa, cevap bulamadı. Cübbesini topladı. Sarığını bastırarak çabuk çabuk uzaklaştı. Yıldız, kahkahalarını güç tutuyordu. </p>
				<p class="normal">Ertesi sabah fabrika kapısında buluşmak üzere sözleştiler. Melek, ustabaşıyı iyi tanıyordu. Arada sırada, onu evine kapatır, gönlünü hoş ederdi.</p>
				<p class="normal">Ustabaşının tavassutile, fabrikada Yıldıza bir iş bulabilmeleri ihtimali kuvvetliydi.</p>
				<h2 class="h2baslik" id="calibre_toc_15">XII</h2>
				<p class="normal">Yassıyın terkostan doldurup bıraktığı bir kova suyu yüzüne, uykusuzluğun kan çanağına döndürdüğü gözlerine çırpardı. Bir eski ev kadını gibi eteğini beline iliştirip süpürgenin sapına yapışırdı. Sonra mutfağa girerdi. Kap kacak, çamaşır yıkardı. Sökükler dikerdi. En sonunda da, Osmanının karnını doyurur, fabrikanın yolunu tutardı Yıldız...</p>
				<p class="normal">Akşam karanlığında işten çıkınca, sıra, evin ekmeğini düşünmeğe gelirdi. Elindeki birkaç kuruşile çarşı pazar dolaşır, öteberi alırdı. Çarçabuk yemek pişirirdi. </p>
				<p class="normal">Evinin hem erkeği, hem kadınıydı Yıldız...</p>
				<p class="normal">Osman, gözlerinin bir zaman sonra açılacağına inanıyor, körlüğün ıstırabına artık katlanıyordu. Onun en çok gücüne giden, kötürümler gibi bir köşede minder çürütmekti. Karısına acıyordu; kendini onun sırtında lüzumsuz bir yük sayarak utanıyordu.</p>
				<p class="normal">Yıldızın kazancı çok azdı. Kör bir kocaya bakabilmek endişesile bağlandığı işde en son kuvvetini harcıyan genç kadını, fabrika öyle bir istismar ediyordu ki!</p>
				<p class="normal">Yiyeceklerinden, içeceklerinden biraz daha kısmışlardı. Buna rağmen, bakkala, ekmekçiye olan borç her gün kabarıyordu.</p>
				<p class="normal">Dondurucu kış sabahları, sobasız, ateşsiz odada bıraktığı kocasını üşütmemek için onu battaniye ile, yorganla sıkıca sarıp sarmalardı. Çok soğuklarda güve yenikli eski atkısile de boynunu kulağını örter, kendisi sırtında ipince bir manto yarı çıplak bir halde sokaklara düşerdi. </p>
				<p class="normal">Haşlayıcı sabah ayazı, burnunun içini dondurur, beynini zonklatırdı. Başörtüsü altında karla ıslanan saçları çakıl çakıl buz tutardı. Bacakları uyuşurdu.</p>
				<p class="normal">İşinin başındayken de aklı fikri hep evde olurdu. Gerçi, her sabah, kocasının yanıbaşına kırık ağızlı su destisini, oda kapısı dibine de lâzımlığı yerleştirmeği unutmazdı.</p>
				<p class="normal">Bazan, şeytan, aklına türlü korkunç ihtimal yığardı: Bitişik evden apansız çıkacak bir yangın, Osmanı bağıra bağıra kül edebilirdi.</p>
				<p class="normal">Fabrika, dertler ve dertliler kaynağıdır... Yıldız orada öyle insanlar tanıdı, öyle hâdiselerle karşılaştı ki, en taş yüreklileri bile ağlatabilir.</p>
				<p class="normal">Bir, Aliye vardı. Hastalıklı kızcağız. Sırtında dirsekleri, omuz başları yol yol süzülmüş eski, kürklü manto... Tüyleri dökük kürkünün ortasında minnacık, sapsarı bir surat... Kumaş dairesinde çalışıyordu. Yenikapıda, ufacık bir evde oturuyorlardı. Babası hayırsız bir adamdı. Varını yoğunu içki ile yemiş, bitirmişti. </p>
				<p class="normal">Aliye, sabahleyin, sokak lâmbaları sönmeden yollara düşüyordu. Fabrikaya, işe gidiyordu... İhtiyar ana, gece yarıları uyanıyor ve ölü bir lâmba ışığında, buz gibi bir mutfakta, aşure kaynatıyordu. Babanın sattığı aşureler ve Aliyenin altmış kuruş tutan gündeliği bu küçük ailenin tek geliriydi. Hayırsız baba, çok kere aşureden kazandığını meyhanede yer bitirir ve evin ekmeğini düşünmek tasası Aliyeye düşerdi.</p>
				<p class="normal">Veremdi Aliye... Yıldız, ona bir gün patronun kapısında rastladı. İri siyah gözlerinden boşanan yaşlar, sarı, sıska yanaklarından süzülüyor, tüyleri dökük beyaz kürkünü ıslatıyordu.</p>
				<p class="normal">— Ne oldun Aliye?</p>
				<p class="normal">Genç kız, Yıldızın ellerine sarıldı. Karanlık koridorda elele ilerlerken, anlatıyordu:</p>
				<p class="normal">— Halsizim, Yıldız hanım... Bacaklarım tutmuyor... Dermansızlıktan bitiyorum... İzin istedim patrondan... Hemen bir iki gün için... Bir iki günlük istirahattan sonra daha iyi iş çıkarırım, daha iyi çalışırım diye kandırmağa uğraştım... Diller döktüm, nefesler tükettim...</p>
				<p class="normal">Patron, dudaklarını sarkıtmış, saatinin altın zincirile oynamış:</p>
				<p class="normal">— Sana ben bir şey söyliyeyim mi kızım –demiş– sen bir iki günlük istirahatle iyileşmezsin... Sen hastasın... Sen adamakıllı hastasın, kızım... İki günlük istirahat hiç olmasın daha iyi...</p>
				<p class="normal">Aliye veremdi. Bunu kendisi de biliyordu. En sonunda bir gün ölecekti. Bunu bildiği içindir ki, on yıldan beri hazırladığı o canım çeyizini, çoktandır, parça parça babasına verip sattırıyordu. Göz nuru dökerek işlediği bu ipekliler en sıkıntılı zamanlarında –babasının aşure satamadığı, Aliyenin çalışamadığı, ekmeksiz, katıksız kaldıkları günlerde– öyle bir imdatlarına yetişiyordu ki!</p>
				<p class="normal">Evet... o, öleceğini bilirdi. Ve, çok sevdiği anasına her vakit söylerdi:</p>
				<p class="normal">— Anneciğim, sakın üzülme benim ölümüme... Zaten dertli bir kadınsın... Büsbütün üzülüp şaşırma... Kendini yiyip bitirme... Ben nasıl olsa öleceğim... Hiç veremden kurtulan görülmüş müdür anne? Hem kuzum, şu evden çıksak artık... Bu daracık odaya tabutumu nasıl sığdıracaksınız? Mutfağa teneşir konur mu?</p>
				<p class="normal">Anası ne söyliyeceğini bilemez, uzun uzun ağlardı. </p>
				<p class="normal">Aliyeye herkes acırdı. Bazan, işlerini önce bitirenler ona yardım ederlerdi. Bir defasında bunu ustabaşı gördü. O gün, kızcağızın gündeliğini ceza diye alıkoydular.</p>
				<p class="normal">Aliye, izin istediği ve alamadığı günden sonra artık gün aşırı gelmeğe başladı. Hastalıklı kız, eskisinden daha büyük bir gayretle çalışıyordu.</p>
				<p class="normal">Bayram yaklaşıyordu çok kumaş çıkarmak lâzımdı. Patron, fazla çalışacaklara mükâfat adadı. Aliye o gün, koskoca bir top kumaşı elinden geçirdi; cımbızladı. Ona, mükâfat diye tam iki lira verdiler. Fabrikadan çıkarken markasını arkadaşı bastı. Gözleri kararıyor, sarhoş gibi ayak üzerinde sallanıyordu. Evi zor buldu.</p>
				<p class="normal">Aşureler güç satılıyordu. Ekmek parası yoktu. Üstelik çöp ve tenvirat vergisini veremedikleri için belki de tahsildarlar hacze geleceklerdi; ve birkaç pılı pırtılarını satacaklardı. Konu komşuya rezil de olacaklardı. </p>
				<p class="normal">İki lira mükâfat, babayı büyük bir sıkıntıdan kurtardı.</p>
				<p class="normal">Aliye ertesi gün gene fabrikaya gitti. Saatlerce, açaçına, hiç durmadan didindi. Bir top kumaş daha elinden geçirdi. Amma, o gün mükâfat vermediler.</p>
				<p class="normal">— Bugün para yok!</p>
				<p class="normal">Dediler... Aliye üç gün sonra göründü. Çalışamıyacak haldeydi. Yüzü büsbütün ufalamış, sararmıştı.</p>
				<p class="normal">Kır bıyıklı kapıcıya:</p>
				<p class="normal">— Bugün çalışamıyacağım; paramı almağa geldim!</p>
				<p class="normal">Diye gülümsedi. Kapıcı omuz silkti:</p>
				<p class="normal">— Herkese parası verildi...</p>
				<p class="normal">— Bana?!</p>
				<p class="normal">— Dün para dağıtılırken bulunmadın; bugün para günü değil...</p>
				<p class="normal">Aliyenin söz söylemeğe bile takati yoktu. İçin için ağlıyarak, ters yüzüne döndü. </p>
				<p class="normal">Anasile, o gün, nişan mübarekesi için komşularına gittiler. Şom ağızlı kocakarı, hep ölümlerden, ölülerden bahis açtı. Dertli Aliyecik o akşam yatağa düştü. Ve, bir daha kalkamadı.</p>
				<p class="normal">Aliyeyi yoklamağa gittiği gün, Yıldıza, kapıyı gözleri şiş, saçı başı karışık bir kadın açtı. Aliyeciğin anası:</p>
				<p class="normal">— Kızımı gelin ettim: Aliyemi gelin yolladım!</p>
				<p class="normal">Diye başını yumrukluyor, ta sokağın nihayetinde kaybolmak üzere bulunan cenaze alayının ortasındaki tabutu gösteriyordu. </p>
				<p class="normal">Göz nuru dökerek hazırladığı çeyizinin son parçaları, Aliyeciğin tabutunu süslemiş, donatmıştı. </p>
				<p class="normal">Ve, sarhoş baba, bir saat sonra tabutun üzerinden kaldırıp bir çıkın yaptığı bu ipeklileri, çarşı pazar dolaştırdı; sattı. Ölü yıkayıcı hafız kadının, imamın mezar kazıcılarının ücretlerini ödedi. </p>
				<h2 class="h2baslik" id="calibre_toc_16">XIII</h2>
				<p class="normal">Yorgunluktan gözleri örümceklenmişti. Öne eğilmekten kaburgaları sızlıyordu. Bazan ana sevgisini ona tattırmıyan yaratıcıya öyle bir kızıyordu ki! Ne baba, ne kardeş, ne de koca, ananın yerini tutamaz; bu muhakkak... Yorgun argın eve dönünce, başını dizine yaslıyacağı bir anası olmasını Yıldız ne kadar isterdi! “Göğsüm ağrıyor, soğuk almışım!” diye kendini naza çekmek, üzerine titriyen anneciğinin üzüntülü telâşını seyretmek kimbilir ne doyulmaz bir zevkti!</p>
				<p class="normal">Sırtına, omuz başlarına “benim elim değil, Ayşe Fatma annemizin eli” diye vantuzlar yapan, parmağının ucile kafes kafes tentürdiyotlar, kâfuriler süren, kalın fanilâlar bulup buluşturup sıkıca giydiren ve onu yatağına yatıran bir ananın hayali, Yıldızı uzun uzun düşündürür, dertli ederdi.</p>
				<p class="normal">Körlük, Osmanı bayağı sinirli yapmıştı. Olur olmaz şeye kızıyordu. Yıldız, onun ıstırabını anlıyor, aldırmıyordu. Zaten, pek az sonra, Osman yaptığına pişman oluyor, çocuklar gibi hıçkırıyordu.</p>
				<p class="normal">Bir öğle paydosunda, gündeliğinin arttırılması için Yıldız patronun yanına çıktı... Fabrika sahibi neşeliydi. Mühim bir sipariş almıştı. Koca dişlerini ortaya koyan sırıtışla kahkahalar atıyordu. Yaylı koltuğunu gerilere kaydırıyordu. Masanın üzerine uzattığı potinleri neredeyse satış şefinin burnuna değecekti. İşçiye etmediğini bırakmıyan zalim şef, şöylece ilişiverdiği kanepede nasıl da kirpi gibi büzülmüştü?! Biteviye ellerini oğuşturuyor, gülüyordu. Kaskatı, gevşemiyen surattaki bu gülüş öyle soğuk, öyle yapmacık bir gülüştü ki!.. Paravananın yanında, başı dönerek, ter dökerek beklerken, Yıldız, onların konuşmalarını dinliyordu.</p>
				<p class="normal">— Ekonomi bakanı, “...” şehrinde kurulan büyük dokuma fabrikasının da resmi küşadını yapmış ha?!..</p>
				<p class="normal">Hınç, korku ve alay ifadeleri taşıyan bu suale, satış şefi, şöyle cevap veriyordu:</p>
				<p class="normal">— Hesapsızlık, programsızlık patron... Hepsinden fazla, hesapsızlık... İstatistiğe zerre kadar ehemmiyet vermiyoruz.</p>
				<p class="normal">Ve, menfi ruhlu bu herif, ferdî kapitale gün günden son veren devletçi rejimin içinde tutuşturduğu öfkeyle, coşuyordu:</p>
				<p class="normal">— Yeni bir dokuma fabrikası daha işletiyoruz: âlâ... 33 bin iğ ve 1080 tezgâh daha geceli gündüzlü çalışmağa başlamış; mükemmel... Sadece Kayseri kombinası senede 30 milyon metre bez dokuyacakmış; beş bine yakın işçi aileyi çatısı altında barındıracakmış; aliyülâlâ... Diğer taraftan Ereğli kombinasında, 1500 işçi, 15.000 iğ ve 300 tezgâhla 4,5 milyon kilo bez dokuyor. Nazilli kombinasında 768 tezgâh yılda 20 milyon metre bez çıkarıyor. Bakırköyün imalâtı bir hayli kabarık... Malatyada yeni bir kombina kurulacak; 430 tezgâh çalışacak... Şu istatistiğe bakınız, patron: On yedi milyon nüfuslu memlekete 212.784 iğ, 4457 tezgâh işliyor 24 milyon 124 bin kilo pamuk harcıyarak (Bu kadar pamuğu da kim ve nerden istihsal ediyor?) 13 milyon 87 bin kilo, yani aşağı yukarı 70–80 milyon metre bez dokuyor... İyi... Çok iyi... Hepsi iyi... Amma... ne oluyoruz? Bizden, endüstri itibarile, kilometrelerce ileri milletlerin göremediği, bulamadığı pazarlar mı ele geçirdik?</p>
				<p class="normal">— İhtimal?!</p>
				<p class="normal">— Hiç kimsenin duymadığı, bilmediği yeni bir kıt’a mı keşfettik?</p>
				<p class="normal">— Belki; avuç içi memleketin “Doğu”sunu yeni keşfedecek kadar muktedir Kristof Kolomblarımız var!</p>
				<p class="normal">— Eğer bu cehennemi faaliyet kendimizi giyindirmek içinse, müsaadenizle, pek gülünç patron...</p>
				<p class="normal">— Pek gülünç...</p>
				<p class="normal">— Köylü, bin bir güçlükle yetiştirip satabildiği buğdayın karşılığile ancak vergi borcunu kapatabiliyor. Öyle köylerimiz var ki, mahsulün bereketli olduğu zamanlar, beş nüfuslu koca bir aileye yılda yirmi lira hisse güç düşüyor. Köylü, kıçındaki şalvarı, sırtındaki gömleği üç yılda bir değiştiriyorsa, bunda haklıdır. O halde? Fabrikalarımıza kimi müşteri yapacağız?</p>
				<p class="normal">Şehirlilerimiz, zenginlerimiz, münevverlerimiz, yarı münevverlerimiz bir “yabancı mal” illetine tutulmuş gibidirler. Yabancı firma, dayanıklığın da, fantezinin de en itimada değer bir sigortasıdır. Mağaza tezgâhtarlarımız, halis muhlis yerli kumaşı, yabancı bir firma altında, yabancı bir memlekete mal ederek satabiliyor. Zenginlerimiz arasında öylelerini tanırım ki, patron, Londranın en meşhur terzisinden giyinirler. Koca İngiliz kralının, kral ailesinin, asilzadelerin elbise diktirdiği bu terzihanede, kendi vücutlarına tıpa tıp uyan mankenlere sahiptirler. İçlerinde, ipek gömlekleri, çamaşırları için Parise, Berline hususî surette adam yollıyanları bile vardır. </p>
				<p class="normal">Bitişik konuşmalarımız Balkanlı kırallar, yerli mallarının en samimi propagandacılarıdır ve çobanlar gibi giyiniyorlar...</p>
				<p class="normal">Elimizdeki bu geniş, bereketli toprak, tamamile makinalaşan ve ekmeğini dışardan tedarike mecbur kalan Avrupanın zahire anbarı olabilirdi. Köylünün ancak güçlükle karın doyurabildiği kara sabanını müzeye kaldırıp yerine modern makineyi koyabilirdik. Ziraat endüstrisine ehemmiyet verebilirdik... İşin kötüsü, çiftçi bugün, tarlasını, o berbat kara sabanını bırakıp şehre akın ediyor; fabrikaya bel bağlıyor. Korkarım ki, bir zaman sonra, koltuk altlarımızda top top kumaşla, çiftçi komşularımızın kapılarında, yiyeceğimiz ekmeğin buğdayını dileneceğiz...</p>
				<p class="normal">Patron, konuşmasını bitirip şefi savdıktan sonra Yıldızı görebildi. Ve... kızmadı; evet, evet... terslemedi; aksileşmedi. Tatlı bir sesle sordu:</p>
				<p class="normal">— Söyle yavrum... Ne istiyorsun?</p>
				<p class="normal">— ... efendim... ben, biliyorsunuz ki, cımbız dairesinde işçiyim. Adım Yıldız...</p>
				<p class="normal">— Hiç bilmiyorum...</p>
				<p class="normal">Patron, oturduğu yerde kımıldandı. Yıldızı dikkatle süzmeğe başladı.</p>
				<p class="normal">Bu bakışlar genç kadına birdenbire, zengin hısımı, Osmana ilk ihanetini hatırlattı. Heyecana kapıldı. Kızardı; sarardı.</p>
				<p class="normal">— Şey... efendim –diye yutkundu– zaman malûm... Geçim pek zor... Gündeliğimi arttırmanızı dileyecektim de efendim!.. Bilirsiniz ki, kocam...</p>
				<p class="normal">— Siz evli misiniz?</p>
				<p class="normal">— Evet efendim... Kocamı her halde unutmamış olacaksınız... Yıkama dairesinde çalışıyordu... Osman... Büyük çöküntüde yaralanmıştı... Elbet hatırladınız, değil mi efendim?</p>
				<p class="normal">Yumuk ellerile şişko göbeğini sıvazladı, okşadı. Unuttuğu muhakkaktı. Bununla beraber, hatırlamış göründü.</p>
				<p class="normal">— Kazadan sonra gözleri görmedi kocamın...</p>
				<p class="normal">— Kör oldu demek!..</p>
				<p class="normal">— Evet.</p>
				<p class="normal">— Tazminat aldınız değil mi?</p>
				<p class="normal">— Hayır... Mösyö direktör tazminat vermekte binbir müşkilât çıkarınca vazgeçtik, efendim.</p>
				<p class="normal">Yahudi patron, Yıldıza hususî bir alâka gösterdi. Ona, hayatına dair birçok şey sordu. En sonunda:</p>
				<p class="normal">— Direktörle konuşacağım, dedi, sana büroda bir iş, kocan için de tazminat verdireceğim...</p>
				<p class="normal">Çenesini sevdi. Gözlerinin tâ içine baktı. </p>
				<p class="normal">— Belki bu akşam!</p>
				<p class="normal">Diye, ilâve etti.</p>
				<p class="normal">Yıldız odadan çıkınca geniş bir nefes aldı. Sevinmek mi, kederlenmek mi lâzım geldiğini bir türlü idrâk edemiyordu. Patronun bakışları, zengin hısımın bakışlarından hiç farklı değildi. </p>
				<p class="normal">Düşünüyordu: Friedrich Engels, karılık kocalık dışındaki cinsî münasebetlerden bahseden Hetairizm’i erkekler tarafından –kendi lehlerine– kurulmuş içtimaî bir müessese sayıyordu:</p>
				<p class="normal">Eski Babil kadınları, ismet hakkına kavuşabilmek için, yılda bir defa, Mylitta mâbedinde kendilerini verirlermiş. Hetairizmin gayesi cinsî münasebetlerin serbestliğiydi. Bu, erkeğin kadına mutlak hâkimiyetini haykırıyordu.</p>
				<p class="normal">Kırmızı yanaklı patron Hetairizmci idi. Ve, kör kocasına, ona yaşamak hakkını bağışlaması için Yıldızın kendini feda etmesi, patronunun kucağına atılması lâzımdı.</p>
				<p class="normal">Fakat... hayır. O artık etiyle ödeyeceği bir iyilik istemiyor. Henüz büsbütün aç değildiler.</p>
				<p class="normal">O akşam, paydos düdüğü öter ötmez, Azrailden kaçar gibi, kimselere görünmeden kaçtı.</p>
				<p class="normal">— Yıldız Hanım...</p>
				<p class="normal">Fabrikanın kapısından çıkarken, kolunun çekildiğini duydu.</p>
				<p class="normal">Birdenbire ürperdi. Döndü. Oooh, hayır... Zehrayı tanıyor... Kırk beşlik bir kadındı. İçlerinde en durgunu, en sessizi oydu.</p>
				<p class="normal">— Hayrola Zehra teyze?</p>
				<p class="normal">— Yürüyelim, yavrum... anlatacağım.</p>
				<p class="normal">Onun da mutlak bir derdi vardı. Çiçek bozuğu yanakları biraz daha çökmüş, elmacık kemikleri fırlamıştı. Göğsü içeri kaçmıştı. Kanburlaşmıştı âdeta...</p>
				<p class="normal">— Belim, bıkınım öyle ağrıyor ki, kızım!</p>
				<p class="normal">— Ya benim Zehra teyze, ya benim?!</p>
				<p class="normal">Zehra derdini anlatmakta gecikmedi. Kocası, upuzun bir evlilik hayatını ayak altına almış, evini, çoluğunu çocuğunu bırakmıştı. Hali vakti yerinde bir dul kadınla kapanmıştı. Üç aydır yanlarına uğramıyordu. Biri on, biri sekiz yaşında iki çocuğu ile Zehra yapayalnız kalmıştı.</p>
				<p class="normal">Hali vakti yerinde dul kadından çirkin olduğunu kendi de biliyordu.</p>
				<p class="normal">Yalvarıp yakarmak, ayaklarına kapanmak için evine kadar gittiği gün onu görmüştü. Şişman bir tazeydi. Al yanakları, kendi çiçek bozuğu suratiyle mukayese bile edilemezdi. Pamuk gibi gerdanı vardı.</p>
				<p class="normal">Zehra belki kocasını arayıp sormıyacaktı. Fakat, zaman kötüydü. Fabrikadan aldığı para üç boğazı doyurmuyordu. Saf, basit bir kadındı o... Kocasını bu güzel duldan ayırabilmek için tek çarenin büyüde olduğuna kanaat getirmişti. </p>
				<p class="normal">Büyü yapacaktı. Yıldıza ihtiyacı vardı. Kendisiyle birlikte gitmesi için köpekler gibi yalvarıyordu.</p>
				<p class="normal">Ortalık kararıyordu. Bu, çocuk gibi ağlıyan kadını Yıldız kıramadı. Zaten o da dertliydi.</p>
				<p class="normal">Edirnekapı dışında gözün alabildiğine uzanan kabristanda yürüyorlar. Gök, kapkara bulutlarla dolu. Tek tük düşen iri damlalar, sürekli bir yağmurun boşanacağını anlatıyor.</p>
				<p class="normal">İki kadın, iri gövdeli servilerin, yapırı mezar taşlarının arasındaki dar yoldan ilerliyor. Kara servilerin tepelerinde tüneyen kargalar ötüyor. Uzaklarda köpekler uluyor. Başka ses yok. Zehra buraların yabancısı değil. Yıldız ürperiyor. </p>
				<p class="normal">Vücudü geniş cübbesinin altından kaçan, başı abanili, kocaman kunduralı bir ihtiyarla karşılaştılar. Yıldız, Zehraya sokuldu.</p>
				<p class="normal">— Korkma kızım... Bu Tahsin babadır... Perilerle konuşur. Dur, soralım ona; dilediğimiz olacak mı... Selâminaleyküm Tahsin baba...</p>
				<p class="normal">Abanili ihtiyar durdu; selâmlarını aldı.</p>
				<p class="normal">— Tahsin baba, muradım yerine gelecek mi?</p>
				<p class="normal">— Senin mi?</p>
				<p class="normal">— Evet.</p>
				<p class="normal">Başını geri çevirdi. Mırıl mırıl söyleniyor, garip el işaretleriyle sağa sola oynuyordu.</p>
				<p class="normal">— Tahsin baba perilerle görüşüyor, Yıldız...</p>
				<p class="normal">Konuşma uzun sürmedi.</p>
				<p class="normal">— İşin olmıyacak!</p>
				<p class="normal">Dedi ihtiyar... Ayrıldılar. Zehranın yorgun adımları büsbütün ağırlaştı. Yarı delinin kerametine inanıyor, üzülüyordu...</p>
				<p class="normal">Mezarlığın tam ortasında kurulmuş garip bir mahalle geçtiler. Bağdadileri dişlek ve iskelet ağzı gibi sırıtan tek, çift katlı, yıkık, çarpık evler... Araba tekerlekleriyle oyulmuş çamurdan sokaklar... Yan yatmış yosunlu mezar taşları arasında seke seke ben geldim, çıngırağım hoş geldin” diye oynayan sarılığa uğramış dalaklı çocuklar...</p>
				<p class="normal">İleride küçük bir kalabalıkla yüz yüze geldiler. En önde bekçi, elindeki yamalı bir çıkını sallıyarak yürüyor. Sırtında boş tabutu taşıyan hammal, bunun arkasında... Boş tabut, iki tarafa açılan kolları ile büyük bir ıstavroza benziyor!</p>
				<p class="normal">En geride, başı kasketli, gözleri kanlı bir adam mezar kazıcılariyle bir türlü uyuşamıyor: Çekişiyor.</p>
				<p class="normal">Zehra Yıldızın kulağına eğildi:</p>
				<p class="normal">— Taliimiz var –dedi–. Bize bir taze mezar lâzımdı; bulduk.</p>
				<p class="normal">Kalabalığın arkasından yürüyen çingene kızını tuttular. Küçük, biraz evvel cenaze sahibinin ıskatçılara serptiği kırklıklardan eline geçirebildiklerini hesaplamağa uğraşıyor. </p>
				<p class="normal">— Kız, cenaze nereye gömüldü?</p>
				<p class="normal">— Tee öteye...</p>
				<p class="normal">Çingene kızının arkasına düştüler. Hendekler indiler, hendekler çıktılar; mezar taşlarının üzerinden sektiler.</p>
				<p class="normal">Zehra, kıbleye karşı yedi çeşmeden topladığı bir şişe suyu okuyup üfleyerek taze mezarın üzerine serpti:</p>
				<p class="normal">— Bu ölü nasıl soğuksa, kocam da Belkisten öyle soğusun, Allahım...</p>
				<p class="normal">Koynundan kâğıt çıkardı. Yıldıza, kocasının ve beraber kapandığı dul kadının adlarını ufak ufak kâğıtlara yazdırdı. Kulhuvallahiler mırıldanıyor, sağına soluna okuyup üflüyordu; mezarın bir tarafına erkeğin, bir tarafına kadının isimlerini taşıyan kâğıtları gömüyordu.</p>
				<p class="normal">Kabristana yakın bir camiin musallâ taşında, Zehra, üzerlerinde kadının ve kocasının adları yazılı iki soğanı da birbirinden ayırdı:</p>
				<p class="normal">— Bunlar nasıl ayrıldıysa, kadın da erkeğimden öyle ayrılsın! Dedi.</p>
				<p class="normal">Arkalarına bakmadan yürüdüler.</p>
				<p class="normal">Dönüşte, Zehranın ısrariyle, yanına kırk ayak merdivenle inilen evliyaya da uğradılar.</p>
				<p class="normal">“Tokmaklı Dede”nin kucaklanamıyacak kadar kalın, birkaç metre boyundaki acayip taşına, öne eğilerek çalışmaktan ağrıyan, uyuşan sırtlarını yasladılar.</p>
				<p class="normal">— Belimiz Tokmaklı Dedenin taşı gibi olsun!</p>
				<p class="normal">Dediler. Üç ihlâs, bir fatiha okuyup yola düzüldüler.</p>
				<h2 class="h2baslik" id="calibre_toc_17">XIV</h2>
				<p class="normal">Kulağı sağır eden motör gürültüsü.</p>
				<p class="normal">Kalemler dönüyor: Yün iplikler çileye dolanıyor... Çimentolar üzerinde, kimi yalınayak, kimi takunyalı, yarım pabuçlu; başörtüsüz, başörtülü bir sürü kadın: “çile” dolduruyorlar.</p>
				<p class="normal">Gece yarısı.</p>
				<p class="normal">Dannn... Dannn... Dannn...</p>
				<p class="normal">Evet; saat üçtür.</p>
				<p class="normal">Taş döşemelerde ayak üzeri durmaktan kazıklaşmışlar. Yorgun gövdelerini bazan sol, bazan sağ bacakları üzerine yüklemekten, hepsinin de kalçaları tutulmuştur.</p>
				<p class="normal">İçlerinde uyuklayanlar var. Sütçü beygiri gibi ayakta uyuyorlar. Bunlar, orta yaşlılardır. Tazeler, uyumamak için, birer şarkı tutturmuşlar: Yanık, acıklı türküler.</p>
				<p class="normal">Dönüyor kalemler... Ve, çileler doluyor!</p>
				<p class="normal">Dudaklarda bir fısıltı dolaştı.</p>
				<p class="normal">— Sakallı geliyor!</p>
				<p class="normal">— Sakallı!</p>
				<p class="normal">— Kontrol!</p>
				<p class="normal">Acıklı, yanık türküler mor dudaklarda kısıldı kaldı. Uyukluyanlar, korkuyla silkindiler. </p>
				<p class="normal">Açlık ve yorgunlukla kendinden geçen Yıldız, arkadaşlarının apansız suratına serptiği buz gibi suyun tesirile gözlerini açtı: Sakallı kontrol, on adım ilerisinde duruyordu! Gür kaşlarının arasında kaybolan ufak kara gözleri öfkeden aklaşmıştı sanki... Simsiyah sakalı, avurtlarının atışını gizliyemiyordu. Gacır gacır öten kazma dişlerinin arasından ıslıklı bir sesle ağıza alınmaz bir küfür savurdu.</p>
				<p class="normal">“Kalem” boş dönüyordu. Yıldızın iplik sardığı kalem boş dönüyordu!</p>
				<p class="normal">Kontrolun salyalı ağzı tükürükler saçıyordu:</p>
				<p class="normal">— Uyuyorsun ha?.. Uyuyorsun ha? Tuuuuh sana... Sokağa atılsan açlıktan gebereceksin... Köpekler gibi gebereceksin...</p>
				<p class="normal">Oldukları yerde büzülen işçi kadınlar, soluklarını ciğerlerine hapsettiler.</p>
				<p class="normal">Kalemler durmadan dönüyor. </p>
				<p class="normal">Çileler doluyor!</p>
				<p class="normal">Ses yok. Genç, yaşlı, çocuk, herkesin “Sakallı” diye titrediği bu korkunç herif, dayak ta atar. O: güçlü pazılarının kuvvetini, iri pençelerinin kudretini, hastalıklı tazelerin ve sıska çocukların çelimsiz sırtlarında deneyen bir “Babayiğit”tir.</p>
				<p class="normal">Çimento döşemede yalınayak dura dura bacakları romatizmalara karan on altı yaşındaki Ayşeciği, birer demir kerpetene benziyen parmaklarını saçlarına dolayarak, yerlerde sürükliyen o değil mi? İhtiyar bir babanın güvendiği tek dalı kurutan, genç kızı sarılık illetine uğratıp yataklara düşüren o değil mi?</p>
				<p class="normal">İçeriye güneş ve hava sızdırmıyan kalın fabrika duvarları, ses vermiyecek kadar da sağırdır:</p>
				<p class="normal">Burada kadın dövülür.</p>
				<p class="normal">Burada kadına söverler.</p>
				<p class="normal">Şikâyet edemezsiniz: Hele bir edin! İşinizden, ekmeğinizden olacağınız muhakkaktır. Hem, dayağı birçok gözün önünde yeseniz de, hâdisenin tek şahidini bulamazsınız.</p>
				<p class="normal">Susacaksınız: Size sövecekler...</p>
				<p class="normal">Susacaksınız: Size dövecekler...</p>
				<p class="normal">Sokaklara atılmamak, açlıktan köpekler gibi gebermemek için susmanız lâzımdır.</p>
				<p class="normal">Yıldız, korkudan bayıldı. Bu, belki de onu bir dayaktan kurtardı.</p>
				<p class="normal">Bir aydır, fabrikanın iplikhanesinde çalışıyor. Gece işçisidir. Gündeliği biraz daha inmiştir. Bu, kendini kollarına bırakmadığı için, patronun cezasıdır Yıldıza...</p>
				<p class="normal">Karınlarını, yirmi dört saatte, bazan kırk sekiz saatte bir –yarım yamalak– doyurabiliyorlar. </p>
				<h2 class="h2baslik" id="calibre_toc_18">XV</h2>
				<p class="normal">Karanlık koridorun en dibindeki tıklım tıklım dolu izbe, kantindir... Tepede yanan ufak ampul, koridoru dolduran bu perişan kadın kalabalığını büsbütün korkunçlaştırıyor. Ölü gözlü lâmba, birbirine yapışan sararmış avurtları biraz daha betleştiriyor.</p>
				<p class="normal">Avuçlarında sımsıkı tuttukları “Marka”larile kantinin önündeki bu kalabalığın, büyük harp günlerinde fırın kapılarında vesika ekmeği dilenen aç, yoksul insan sürülerinden bir farkı yok. Elindeki kırbaciyle oynayarak, potinlerini gacırdatarak, geniş adımlarla aşağı yukarı dolaşan sakallı kontrol, dekoru tamamlıyor.</p>
				<p class="normal">Bir haftadır, fabrika artık para vermiyor. İşçiye para yerine marka dağıtıyorlar. “Marka”yı fabrikanın bu izbe kantininden başka yerde geçirmeğe imkân yoktur. İşçi, yiyeceğini ve giyeceğini kantinden almağa mecburdur. Piyasaya sürülemiyen kurtlu kaşarlar, kokmuş peynirler, çürük zeytinler, orada piyasadan çok yüksek fiatlarla kapışılır. Fırınlardan arta kalan bayat ve noksan ekmekler oradadır. Kumaşın, basmanın, şunun bunun en kötüsü, en berbardı kantinde bulunur. </p>
				<p class="normal">Patron yeni bir tuzak kurdu: Bastırıp, para yerine dağıttığı bu bakır kalp markalarile, açtığı kantinde işçinin dörtte bir hakkını daha güme getiriyor.</p>
				<p class="normal">Kovulmaktan, işsiz, aç ve açıkta kalmaktan ürken orta yaşlı kadınlar, artık patrona ve ustabaşılara genç görünebilmek, imkânlarını da kaybetmiş bulunuyorlar: Kantinde ne düzgün, ne pudra, ne dudak boyası vardır. Onlar, dün, yemek vakitlerini katıksız, kuru ekmekle geçirir, arttırdıkları parayla saçlarının oksijenini, rujlarını, sürmelerini buluşturmağa uğraşırlardı. Bugün, içlerinden bazıları, kendilerini birkaç yaş daha genç gösteren bu makyajı yapabilmek için, gizliden gizliye bekâr amelenin vizitasını kabul ediyor. Çocuklarını, fabrikanın bir yarım adam haline getirdiği hastalıklı kocalarını aç ve açıkta bırakmamak için bu bir zaruretti.</p>
				<p class="normal">Onlar da biliyorlar ki, bu geçici bir didinmedir. İki üç yıl sonra mukadder âkıbet gelip çatacaktır: “Yaşlı” diye, işlerinden atılacaklardır. </p>
				<p class="normal">Fabrikatöre genç kadın lâzımdır. Patron, tepe tepe kullanmak için güçlü kuvvetli işçi ister.</p>
				<p class="normal">Sakallı kontrol bugün pek neşeli.</p>
				<p class="normal">Gür kaşlarının yarı gizlediği kara gözleri sıra bekliyen kadın yığını üzerinde atmaca gibi dolaşıyor.</p>
				<p class="normal">Bu gece ve yarın iş yok. Hafta tatilidir. Ona, “repo”yu hoş geçirtecek bir kadın lâzımdır. Tazeler, genç kızlar, üzerlerinde dolaşan bu gözlerin hayvanca bakışları altında eziliyorlar; sıkılıyorlar, ter içinde bunalıyorlar.</p>
				<p class="normal">Hepsi de biliyorlar ki, kalemleri temizlemek, makineleri yağlamak bahanesile alakonulan, sakallı kontrolün hayvanca isteklerini yerine getirmeğe mecburdur.</p>
				<p class="normal">Rutubetli duvara ağrıklı sırtını veren Yıldız, gözlerini yummuş, bu sağır duvarların arkasında olup bitenleri düşünüyordu. Kara sakallı herifin gıcırdayan potinleri, sanki kızgın bir burgu gibi, kulaklarını oyuyor, beynine sokuluyor.</p>
				<p class="normal">Fabrikanın yıllardır ayıklanmamış lâğımları bir taranacak olsa, kimbilir ne kadar et pıhtısı, düşürülmüş kaç gayri meşru çocuk bulunacaktı!.. Bu fabrika; kerhaneye, hastaneye, mezara giden yolların en kestirmesiydi. </p>
				<p class="normal">Kontrolün sesi bütün fısıltıları susturdu:</p>
				<p class="normal">— Zahide... Bu hafta sıra senindir... Fabrikada sen kalacaksın!</p>
				<p class="normal">Yıldız, gözlerini açınca, yanıbaşındaki genç kızın ölü sarılığı bağlayan suratile karşılaştı. Zahidecik... On altısından fazla değildi. O, bir çocuktu. Altın sarısı saçlarile, ne güzel, ne inci gibi bir kız!.. Hakkını, emeğini elinden alan fabrika, demek şimdi namusunu, genç kızlığını da çalacaktı. Demek ki, pazartesi sabahı iş başına gelenler, onu da, sapsarı bir surat; ağlamaktan kanlanmış, şişmiş gözlerle... fakat, bacaklarında yepyeni bir çift ipek çorap, yahut da ayaklarında bir çift yeni iskarpinle bulacaklardı. </p>
				<p class="normal">Mor dudakları acı ile büzülüyor, alnı çatılıyordu. Gözlerinden akan birkaç damla yaş, yanaklarında yuvarlanıyordu. Ve, Yıldız, titredi: Zahide, belli etmemeğe uğraşarak, parmağındaki alyansı çıkarıyor...</p>
				<p class="normal">Kimse vık diyemedi. Kara sakallı herifin kamçısı, şaklıyacak surat arar gibi havada ıslık öttürüyordu.</p>
				<p class="normal">Yığın harekete geldi. Herkes, bir ayak önce bu berbat yerden kaçmak, kurtulmak için acele ediyordu. Kantinin önü çabuk boşaldı. Yıldız da, bir avuç marka ve bir alay da borç bıraktıktan sonra, koltuk altlarında birkaç kesekağıdı, birkaç okkalık ekmekle fabrikadan ayrıldı. </p>
				<p class="normal">Karı koca, birinin sırtında eski battaniye, birininkinde yorgan, kıvılcım mangalı apış aralarına almışlardı; karşılıklı dertleşiyorlardı. Ve, Osman, her günkü gibi Allaha, onu dünyaya getiren anasına ağız dolusu küfrediyor.</p>
				<p class="normal">Yıldız, bir aralık acı acı güldü:</p>
				<p class="normal">— Karnımda taşıdığım çocuğumuz da bir gün bize lânetler yağdıracak mı, bize küfürler edecek mi dersin Osman?</p>
				<p class="normal">Başı göğsüne düştü: Onu unutmuştu!</p>
				<p class="normal">Bu çocuk doğmamalıydı. Yazık olurdu ona... Belki bir “kız” doğacaktı. Yıldız, Zahideyi hatırladı: Kendi yavrusunun da bir gün bir “Zahidecik” olmıyacağını kim temin edebilir? Hakkını, emeğini çalan patron, kendi kızının da bir gün zorla namusunu çalacaktı elbet...</p>
				<p class="normal">Bu çocuk doğmamalıydı. Peki... fakat, öldürecekler miydi? Nasıl öldüreceklerdi? Beş aylık olan bir çocuğu hangi doktor düşürmeğe cesaret edebilirdi?</p>
				<p class="normal">Osman: </p>
				<p class="normal">— Başka bir fabrikada iş arasan...</p>
				<p class="normal">Dedi. Yıldız, dudaklarını kıvırdı, içini çekti:</p>
				<p class="normal">— Kantine bir yığın borçluyken zor çıkarım oradan...</p>
				<p class="normal">Kurtuluş yoktu. Çile doldurmağa makûmdu. Yarın, öbürgün, ev sahibi çıka gelecek, kira istiyecekti. Ona ne vereceklerdi? Yardım isteyecek kimseleri yoktu. Sosyete direktörü akraba, namussuzun biriydi. Yıldız, Nurtene muhtaç olmaktansa ölmeyi tercih ederdi. (Zaten o da, dostile bir zamandır yaşadığı Viyanadan henüz dönmemişti.) Etini istiyen patronu düşünmek bile gücüne gidiyordu. </p>
				<p class="normal">Çaresizlikten doğan bir acı ile, avuçlarını açıp kapadılar. Oldukları yerde sallandılar; pofurdadılar.</p>
				<p class="normal">Komşunun saati dördü vuruyor. </p>
				<p class="normal">Akşam yaklaşıyordu. Dışarıda yeni bir fırtına kabarıyor.</p>
				<p class="normal">— Osman, biliyor musun, geçenki kasırganın fabrikada uçurduğu kiremitleri, kırdığı camları da bize ödetecekler!</p>
				<p class="normal">Kör inledi:</p>
				<p class="normal">— Yeni bir tuzak, Yıldız... yeni bir tuzak...</p>
				<p class="normal">Dedi.</p>
				<p class="normal">— Evet; muhakkak ki bir tuzak... Herkesten bir lira kesilecek... Altı yüz amele çalışıyor orada...Birerden tam altı yüz lira... Halbuki zararın elli lirayı geçmediğini herkes biliyor, Osman...</p>
				<p class="normal">Akşam yaklaşıyordu. Rüzgâr, azgınlaşıyor.</p>
				<p class="normal">Kapı.</p>
				<p class="normal">Yıldız, cama yaklaştı. Kapıda, eli çantalı bir polis duruyordu. Polis! Bu da ne demek? Korktu birdenbire... Osmana:</p>
				<p class="normal">— Kim olduğunu göremedim –dedi– sen otur, inip bakayım...</p>
				<p class="normal">Polis, genç adamdı. Palaskası, şişkin göbeğini zor kuşatıyordu. Ablak suratında simsiyah bıyıkları Hitlervari kesilmişti. Fakat... niçin bu kadar sert konuşuyor? Kaşları neden böyle çatıktı?</p>
				<p class="normal">— Burada Osman adında biri var değil mi?</p>
				<p class="normal">— Evet.</p>
				<p class="normal">— Evde mi şimdi?</p>
				<p class="normal">— Evet.</p>
				<p class="normal">— Çağırınız kapıya.</p>
				<p class="normal">Yıldız, heyecana kapıldı. Soğukkanlı olmasına rağmen elleri, ayakları titredi. Bir şey sormak cesaretini kendinde bulamadı. Merdivenlere döndü. Deli rüzgâr, aralık bıraktığı kapıyı ardına kadar çarparak eteklerini yarı beline kaldırdı. İri parmaklarının fiskelerile Hitlervari bıyıklarını okşayan memurun çatık alnı gevşedi.</p>
				<p class="normal">Osman, merdivenin üst başında, kollarını sağa sola uzatarak duvarı arıyor, basamakları inmeğe uğraşıyordu. </p>
				<p class="normal">Yıldız yardım etti.</p>
				<p class="normal">— Osman siz misiniz?</p>
				<p class="normal">— Benim.</p>
				<p class="normal">— Geçen yılın yol parasını vermemişsin!</p>
				<p class="normal">Omuz silkti:</p>
				<p class="normal">— Bilmiyorum...</p>
				<p class="normal">— Yol paranı vermediğin için hakkında tevkif müzekkeresi var...</p>
				<p class="normal">Yıldız, kısık bir çığlık kopardı. Kör, heyecanlanmamasını yalvarır gibi, görmiyen gözlerini ona çevirdi... Polise döndü:</p>
				<p class="normal">— Beni tevkif mi edeceksiniz?</p>
				<p class="normal">— Mecburum. Elimdeki müzekkere otuz bir gün hapsine dairdir...</p>
				<p class="normal">— Otuz bir gün mü?</p>
				<p class="normal">— Evet.</p>
				<p class="normal">— Peki amma –dedi Osman– bu tevkif müzekkeresi usulsüz kesilmiştir. Önce, vergi işile uğraşan memurların bana vaziyeti bildirmeleri icabederdi. Benim bildiğim, hapis cezası, hali vakti yerinde olup da vergisini vermemekte inat gösterenlere karşıdır. Bana gelince; ne halim vaktim yerinde, ne vergi borcumu ödememekte inat gösterdim.</p>
				<p class="normal">Memur, âdeta sinirlendi:</p>
				<p class="normal">— Beyhude konuşuyorsunuz; hazırlan, gideceğiz!</p>
				<p class="normal">— Demek şimdi götüreceksiniz?</p>
				<p class="normal">— Şimdi...</p>
				<p class="normal">— İyi amma, ben körüm...</p>
				<p class="normal">— ..............</p>
				<p class="normal">— Gözlerim görmüyor ki!?</p>
				<p class="normal">Evet... nihayet polis de bir insandı. Kör bir adamı, yol parasını vermedi diye, nasıl tevkif edip te götürecekti?</p>
				<p class="normal">— Muavini kandırabilirseniz, tevkifi bir müddet geri bırakabiliriz. Fakat, bu müddet içinde parayı mutlak, mutlak tahsil şubesine yatırmanız lâzım...</p>
				<p class="normal">Polis gittikten sonra, Yıldız çarçabuk hazırlandı.</p>
				<p class="normal">“Ağlarım, yalvarırım; ayaklarına kapanırım!” diyordu. “Yürekleri taştan değil ya, elbet acıyacaklar ve usulsüzlüğü düzeltecekler!”</p>
				<p class="normal">Diye düşünüyordu.</p>
				<p class="normal">Karakolun önünde, bir yığın!</p>
				<p class="normal">Ne boduçka polis, ne çılgın gibi esen rüzgâr ve ne de yağmur, karakol kapısında mıhlanıp kalan meraklı kalabalığı dağıtabiliyor. Başlarına birer pelerin örtüp, ayaklarına takunyalarını geçirince sokağa fırlayan kadınlar, birbirinin omuzundan uzanarak, karakolun içinde bir şeyler görmeğe uğraşıyordular. Analarının etekleri dibinde yalınayak küçükler, parmaklarını burunlarına sokarak ağlıyorlardı.</p>
				<p class="normal">Yıldız, kalabalığı yarmağa uğraşırken bodukça polis onu önledi.</p>
				<p class="normal">— Nereye?</p>
				<p class="normal">— Muavini göreceğim...</p>
				<p class="normal">— Muavini şimdi göremezsin, hanım... Vak’a var...</p>
				<p class="normal">— Vak’a mı? Ne vak’ası?..</p>
				<p class="normal">— Gazete muhbiri misin yahu?! Şimdi bir de sana mı izahat vereceğiz? A kızım insanı günaha sokmasan a ya!..</p>
				<p class="normal">Çekinerek geriliyen Yıldızın yanına bir kocakarı sokuldu:</p>
				<p class="normal">— Denizde boğulmuş, kızım... Allah taksiratını affetsin; Allah anacığına, babacığına Eyüp Sultan sabrı versin... Kızcağızı bu sabah denizden çıkarmışlar... Tulumlar gibi şişmiş... Amma, gene de güzelmiş... gene de şirinmiş yavrucuk... Müddeyüm sorup soruşturuyor şimdi karakolda... Kendi kendini mi boğdu; yoksa boğdular mı diyerekten... Adını, sanını daha kimse bilmiyormuş... Yalnız, cebinde bir nişan halkası bulmuşlar...</p>
				<p class="normal">— Yüzük mü; nişan yüzüğü mü?</p>
				<p class="normal">Kocakarıyı göğsünden iteledi.</p>
				<p class="normal">— Ben, ben onu tanıyorum!</p>
				<p class="normal">Diye polise karşı geldi. Karakola girdi. Tulumlar gibi şişmiş ölünün üzerindeki çuvalın altında, altın sarısı saçlar gördü. Evet; ta kendisi. Zahideydi. Küçük işçi kızıydı. Ayaklarında krokodilli bir çift yeni iskarpin...</p>
				<p class="normal">Geç vakit, çıkarken, karakolun kapısında –yağmura ve çamura rağmen– kakılıp kalmış bir delikanlıya rastladı. “Zahide, Zahide” diye başını yumrukluyordu.</p>
				<p class="normal">Yapacak başka bir şey yoktu. Kör kocasını, Osman’ı hapishaneden kurtarmak için yapacak başka bir şey kalmamıştı. Kızıl suratlı Yahudi patronun bütün isteklerini yerine getirdi.</p>
				<p class="normal">Yıldız, artık fabrika bürosunda sekreterdir. Ve, patrona metreslik yapıyor.</p>
				<h2 class="h2baslik" id="calibre_toc_19">XVI</h2>
				<p class="normal">Makineler istop.</p>
				<p class="normal">Demir çarklar durdu. Varageller, mekikler işlemedi. Kulakları sağır eden uğultu kesildi:</p>
				<p class="normal">Grev!</p>
				<p class="normal">Yarı karanlık dehlizlerde telâşlı konuşmalar. Telefonlar işliyor. Artık bıçak kemiği de aştı. Kadın, erkek, çocuk –irili, ufaklı tam üç yüz insan– içiçe, bir araya toplandılar. Para istiyorlardı. Durmadan, dinlenmeden, uykusuz ve yarı aç çalışmalarının karşılığını, emeklerinin hakkını –marka değil, kumaş değil– para olarak istiyorlardı. Para yerine verilen kumaşları satmak imkânsızdı. Kantinden artık yaka silkiyorlardı.</p>
				<p class="normal">Kafa kafaya veren insanlar, fısıltılarla dertleşiyor, fakat bu, büyüyor, büyüyor, demir çarkların gürültüsünü gölgede bırakan bir uğultu oluyordu. Saçlarının örgüleri çözük kızlar, büyüklerinin etekleri dibinde sessiz sessiz ağlaşıyor, yalınayak oğlanlar, burunlarını çeke çeke, korkudan titreşiyordu.</p>
				<p class="normal">İşte, en yüksek makamlara 24 saat önceden haber verdikleri halde, ses seda çıkmamıştı. Patron bile, işçinin grev yapacağını aklından geçirmiyor, kızının isim günü şerefine verdiği baloda eğleniyordu. Ve, ustabaşılar, kontroller, telefon başında, patronu bulabilmek, grevi haber verebilmek için terden bunalıyorlar; sesleri çatallaşıyor. </p>
				<p class="normal">Üç yüz insanın arasında acı kahkahalarla gülenler var.</p>
				<p class="normal">— Patron baloda... Patron eğleniyor!</p>
				<p class="normal">Avurtları çökük, yaşlı bir erkek:</p>
				<p class="normal">— Balo ha –diye inliyor– kızı şerefine balo ha? Bir balo parasile kaç fakir insanın kursağı sıcak bir çorba görecekti? Kaç çıplağın sırtı bütünlenecekti? Kaç hastalıklının ilâcı yaptırılacaktı?</p>
				<p class="normal">Çukurlarına kaçmış gözlerini kuruluyor.</p>
				<p class="normal">Bir delikanlı, etrafını alanlarla konuşuyor:</p>
				<p class="normal">— Nah, şu duvarlara bakın: “TEZGÂHLARI TEMİZ TUTUN!”, “TEZGÂHLARI YA⁄LAYIN!”... Bütün bunların arasında şu ufak tabelâyı seçebilen gözlere ne mutlu: “Kendini mekikten sakın!” Ah, evet... mekik... mermi gibidir meret... Çarpınca öldürür... Bu yüzden iki kurban verdik... Mekikten kendini sakın!.. Hımmm... iyi amma, nasıl?.. Neyle?.. Eski silâhşorlar gibi kalkan mı kullanacağız?.. İşçi ölecekmiş, yahut ki, sakatlanacakmış, patronun umurunda bile değildir... Hüseyini hatırlayıverin!..</p>
				<p class="normal">İşçi Hüseyini hatırladılar: Bu bir genç adamdı. Bir gün kolunu tarağa kaptırmıştı. O, tek kolla ve yarı ölü bir halde sedyede hastaneye taşınırken, patron:</p>
				<p class="normal">— Tarağımı berbat etti!</p>
				<p class="normal">Diye dövünüyordu.</p>
				<p class="normal">Mermi gibi çarpan, çarptığını öldüren “mekik”, onlara, patronun fabrika rıhtımında bağlı şık kotrasını hatırlattı. Bu güzel geminin adı da “Mekik”ti. “Bir kotra kimbilir kaç yüz işçinin, kimbilir kaç gündeliğini tutar?” Diye düşündüler. Sararmış dişlerini gıcırdattılar.</p>
				<p class="normal">Caddeye bakan pencerenin önünde, iki delikanlı sıska suratlarını cama dayamışlardı. Nefeslerinin buğulandırdığı camı, sık sık yumruklarile siliyorlardı. Birdenbire heyecanlandılar; titrediler:</p>
				<p class="normal">— Geliyor!</p>
				<p class="normal">— Patron geliyor!</p>
				<p class="normal">Üç yüz amelenin dudaklarında, o dakika yalnız bu kısa cümle dolaştı. Sıska suratını cama yaslayan delikanlı, lâcivert beresini bir iyice başına geçirdi:</p>
				<p class="normal">— Karnımdaki aç solucanların gürültüsünden hanidir uyku uyuyamıyorum... Bilirim ben ona yapacağımı...</p>
				<p class="normal">Fabrika kapısı önünde bir “Linkoln” durdu. </p>
				<p class="normal">— Bir otomobil ki, benzinini biz veriyoruz; tekerlekleri sırtımızda dönüyor!</p>
				<p class="normal">Diye homurdandılar. Önce, sırtında balo elbisesi, elinde silindirile iri göbekli patron indi. Sonra, süslü bir komiser... Ve, daha arkadan motosikletli polisler yetişti. </p>
				<p class="normal">Üç yüz insan, önlerine, lokomotif çıkmış hayvan sürüleri gibi, evvelâ ne yapacaklarını şaşırdılar. Telâşlı, ürkek, sağa sola kaçıştılar.</p>
				<p class="normal">Gözleri ateş saçan patron, tatlılaştırmağa uğraştığı sesile, bir alay vaidde bulundu. En sonunda da:</p>
				<p class="normal">— Namusumun üzerine yemin ederim ki, size para vereceğim... Şimdilik kumaşa ve markaya razı olun!</p>
				<p class="normal">Dedi. Üç yüz insanın tahammülü taşmıştı. Homurdanmalar yükseliyordu:</p>
				<p class="normal">— Namus mu?</p>
				<p class="normal">— Namusa bir sünger...</p>
				<p class="normal">— Namus baloda eğleniyor!</p>
				<p class="normal">Deminki avurtları çökük yaşlı erkeğin mavi gözlerinde şimşekler çakıyor:</p>
				<p class="normal">— Sen bir aktör, biz üç yüz aktörüz... Bize kaşkariko oynıyamazsın artık... Kumaş vercekmiş... Puuuhh... Satamadıktan sonra!.. Ayaklarımızda göz göz kunduralar, bacaklarımızda kıçı delik pantolon, ellerimizde ikişer metre kumaş... çarşıda, pazarda müşteri ararız... Kime baş vursak suratımıza şüpheli şüpheli bakar: “Nereden çaldın bunu?” diye sorar... Yetişir artık... Bize para verecek yerde, ilâhi, masal okuyorsun sen... Açız be! Açlık canımıza tak dedi artık... Açız! Makinelerin bile yağlanmadan işlemiyor. Kantinin, kumaşın başında paralansın, bize para ver...</p>
				<p class="normal">299 ses, muazzam bir aksi sada gibi, tekrarladı:</p>
				<p class="normal">— Yetişir artık... para istiyoruz... Markan, kumaşın başında paralansın! </p>
				<p class="normal">Polisler harekete geldi. Süslü, giyim kuşam komiser, mavi gözlü adamın yırtık pırtık ceketinin yakalarından kavradı, ağzı tükürükler saçtı:</p>
				<p class="normal">— Nankör!</p>
				<h2 class="h2baslik" id="calibre_toc_20">XVII</h2>
				<p class="normal">Sabah.</p>
				<p class="normal">Polisler fabrika kapısı önünde mıhlanıp kalan grevci ameleyi bir türlü dağıtamıyor.</p>
				<p class="normal">Küfürün bini bir para... Dövülenler, sürüklenip götürülenler oluyor.</p>
				<p class="normal">Birden, kalabalıkta bir ses haykırdı:</p>
				<p class="normal">— Patronun metresi! Patronun dostu!</p>
				<p class="normal">Yığın harekete geldi. Yüzlerce çift göz, patronun metresini aradı, ve... buldu: Bu Yıldız’dı. İşine geliyordu... Ayaklarında şık bir iskarpin vardı. Sırtında en son moda bir elbise taşıyordu. Korkudan titriyordu.</p>
				<p class="normal">— Patronun metresi!</p>
				<p class="normal">— Patronun dostu!</p>
				<p class="normal">— Bacaklarındaki ipek çoraplar, bizim verilmiyen gündeliklerimizle alınıyor!</p>
				<p class="normal">— Ya sırtındaki elbise?</p>
				<p class="normal">— Ya ayaklarındaki iskarpinler?!</p>
				<p class="normal">— Patronun metresi!</p>
				<p class="normal">— Patronun dostu!</p>
				<p class="normal">— Orospu!</p>
				<p class="normal">— Kaltak!</p>
				<p class="normal">Yumruklar sıkıldı.</p>
				<p class="normal">— Vurun!</p>
				<p class="normal">— Öldürün!</p>
				<p class="normal">Yıldız, bir sürü polisin zaptedemediği insan kalabalığı arasında ezilip kalacaktı.</p>
				<p class="normal">Kurtulmasına imkân yoktu. Ölüm, burnunun ucunda idi. Gayri ihtiyari, elleri karnına gitti: Demek o da ölecekti. Doğurmak istediği Osmanın çocuğunu, kendi çocuğunu da öldüreceklerdi demek...</p>
				<p class="normal">Baldırlarına bir iki tekme indi. Omuzlarına bir iki yumruk... ve, o, yarı baygın, üzerine yürüyen kalabalığın ayakları altına serilirken, bir kadın ortaya atıldı:</p>
				<p class="normal">— İlişmeyin... gebedir... iki canlıdır!</p>
				<p class="normal">Tereddüt ettiler. Gebe ha!.. Hem de nemrut patrondan gebe! Bu kaltak, dünyaya yeni bir nemrut çıkaracak, başlarına yeni bir belâ saracak demek... Gebertmek lâzım... İkisini birden parçalamak, yok etmek lâzım...</p>
				<p class="normal">Açlıktan ve ıstıraptan bunalmış, şuurlarını kaybetmiş insanlar, nihayet akıllarını başlarına topladılar, yumruklar ve tekmeler geri çekildi. Sade, diş gıcırdattılar:</p>
				<p class="normal">— İlişmeyin... İki canlıdır kadın! Karnındaki mâsumun ne kabahati var?</p>
				<p class="normal">Kendi kendilerini teselli ediyorlardı:</p>
				<p class="normal">— Sabredelim, onun cezasını verecek olan gene patrondur... O da bir gün, Zonguldağın umumhanelerine düşecektir elbet...</p>
				<p class="normal">O umumhaneler ki, birer bataklıktan farksızdı. Ve, yer altında çalışmaktan solucanlaşmış binlerce amele, bu bataklıklardan zevk almağa uğraşırdı.</p>
				<p class="normal">Yıldız, yarı karanlık bir odada gözlerini açtı: İnsanın üzerine kapanacakmış gibi duran çatlak, kambur, kararmış bir tavan... Çıplak, kirli duvarlar... Kenarları oyulmuş bir gazete kâğıdı serili ufak masada küçük bir lâmba.</p>
				<p class="normal">Burası neresidir?</p>
				<p class="normal">Onu ince bir battaniye üzerine uzatmışlar. Kuru döşeme, kemiklerini ağrıtmıştı. Doğruldu. Odanın bir kenarında bir hışırtı oldu. Yıldız, başını çevirince, ürperdi: duvarın dibinde bir yatak vardı. Buradan, üzerindeki pasaklı yorganı sıyırarak –ininden çıkan bir yılan gibi– bir kadın çıkıyordu. Kaşık kadar suratı, kocaman gözleri, bumburuşuk entarisinin altından görünen çorapsız bacaklarile bu bir iskeletti. Gülmeğe uğraşıyordu. Çıplak parmaklarının uçlarına basarak ona doğru yürüyordu:</p>
				<p class="normal">— Nihayet kendinize gelebildiniz...</p>
				<p class="normal">Yıldızı başında uğultu vardı. Birden, her şeyi hatırladı: Kudurmuş gibi üzerine atılan insan kalabalığı gözlerinin önüne geldi. Titriyerek yüzünü örttü; karnını yokladı.</p>
				<p class="normal">— Yaşıyorum! O da yaşıyor.</p>
				<p class="normal">Diye düşündü. İskelet kadın yanı başına çömelmişti, yüzüne gözlerinin içine bakıyordu.</p>
				<p class="normal">— Burası da kendi evin sayılır... Burası da işçi evidir Yıldız Hanım...</p>
				<p class="normal">Ve, Yıldız, hasta ciğerlerden kopan nefesin iç bulandıran kokusuna tahammül için kendini zorlıyarak, iskelet kadının anlattıklarını dinledi.</p>
				<p class="normal">Onu ölümden kurtaran “Melek”miş. Bu sabah, işine giderken –rastgele olacak– hâdisenin içine düşmüş. İskelet kadının babası, Meleğin yardımile, ayak altına serilen Yıldız’ı kaldırmış; evine taşımış. Grev yapan amelenin arasında o da bulunuyormuş. Melek fazla duramamış. İşinin başına koşmuş. Baba kız, onun etrafında pervane olmuşlar. </p>
				<p class="normal">— Akşam yaklaştı. Yıldız Hanım... Melek neredeyse gelir... hem, eğer rahatsız olmazsanız, geceyi bizde de geçirebilirsiniz...</p>
				<p class="normal">— Eksik olmayın, kardeşim...</p>
				<p class="normal">Genç kızın babası geldi. Yıldız, yarım saatin içinde onların hayatını öğrendi..</p>
				<p class="normal">Baba, bir mütekaitti. Devlet ona üç ayda kırk beş lira veriyordu. “Serap”ın anası çoktan ölmüştü. Baba kız yapayalnız yaşamışlardı. Uzun yoksulluk yılları... Serap, “Amelî Hayat”taki tahsilini yarım bırakarak bir gün hayata atılmıştı.</p>
				<p class="normal">Onun hayata girişi tuhaf oldu:</p>
				<p class="normal">O gün “Muhasebe” hocaları hastalanmış, gelmemişti. Boş ders saatinde, birkaç arkadaşile baş başa vererek gazete okuyordular. Serabın gözüne, gazete sahifelerinin bir köşesine sıkışmış bir ufak ilân ilişti.</p>
				<p class="normal">Dolgun ücret vâdile, süratli yazan daktilograf aranıyordu. İstiyenler, önce (....) numaralı posta kutusuna mektupla baş vuracaklardı.</p>
				<p class="normal">DOLGUN ÜCRET... Serap o gün bütün ders saatlerinde, teneffüslerde onu düşündü. Makinede çok süratli yazabiliyordu. Bir ticarethanede çalışabilecek kadar da muhasebe işlerinden anlıyordu.</p>
				<p class="normal">Sefalet içindeydiler. İhtiyar babası gün günden göçüyordu. Yarı aç, yarı toktular. Kırk kişilik sınıfın içinde en fakir giyineni oydu. Bütün arkadaşları, sabahleyin, ayaklarında yüksek ökçeli iskarpinler, ipek çoraplar, şık elbiselerle, süslü püslü gelirlerdi mektebe... Bunlar, kapıcının odasında rujlarını siler, yanaklarının kırmızılığını temizler ve ipek elbiselerinin üzerine siyah mektep göğüslüklerini geçirerek derse girerlerdi. Serabın, soluk göğüslüğünden, spor biçimi ayakkabısından başka bir şeyi yoktu. Mektebin içinde de, dışında da onları giyerdi. Süssüz, müssüzdü. Fakat, güzeldi. Sokakta pek çok erkeğin gözlerini üzerine çekebilirdi. </p>
				<p class="normal">O akşam tatilinde, arkadaşları kapıcının odasında şakalaşıpgülüşerek rujlarını yeniler, yüzlerini, gözlerini boyarlarken; o, koşar adım, evin yolunu tuttu.</p>
				<p class="normal">Hal tercümesini, adresini bildirir bir mektup hazırladı. Gece babasından aldığı üç kuruşla, ertesi sabah mektebe giderken postaya verdi.</p>
				<p class="normal">Bir hafta sonra davet geldi. Ve Serap, “Mektebe gidiyorum!” diye çıktığı bir gün, Karaköydeki ticarethaneyi aradı. Bu, büyük acayip bir handa, basit mobilyeli bir büroydu. Bitişik hanın duvarile yarı örtülen pencereden gün ışığı sızmıyordu. Ve, büroyu aydınlatan, yüz mumluk bir ampuldü. </p>
				<p class="normal">Pencere dibindeki maroken koltuğa uzanır gibi oturarak gazete okuyan genç bir erkek onu karşıladı. </p>
				<p class="normal">Ücret, pek de dolgun değildi: Patron ayda kırk lira veriyordu. Serap, ertesi gün işe başlamak üzere kabul etti. O gün epeyce konuştular. Patron, sevimliydi, kibardı. Onunla bir arkadaş gibi, bir ağabey gibi konuşuyordu.</p>
				<p class="normal">Gece, meseleyi babasına açtı. İhtiyar, önce epey darıldı. On altı yaşında bir kız, böyle kötü bir zamanda yapayalnız öyle yerlere girip çıkmamalıydı. Dünyanın bin türlü hali vardı. Hem bakalım patron namuslu bir adam mıydı? Tahkik etmek, sorup soruşturmak lâzım değil miydi?</p>
				<p class="normal">Serap, uzun uzun diller dökerek babasını kandırdı. Hoş, zaten, kırk lira aylığı duyunca, ihtiyar adama, aç kursağının gurultuları diner gibi gelmişti.</p>
				<p class="normal">Serap, patronun ne ticaretile uğraştığını bir türlü anlıyamadı. İki gün boş oturdu. Üçüncü gün, makinede mektup yazdırırken, patronun kucaklar gibi omuzlarını tutuşunu tuhaf buldu. Altıncı gün, kibar adam, bütün foyasını meydana vurdu. O gece, Serap bitkin bir halde, süklüm püklüm evine döndü. Babasının yüzüne bakamadı. Rahatsızlığından bahsederek, erkenden yattı.</p>
				<p class="normal">Bu, üç ay sürdü. Geçinmeleri hale yola girmişti. Karınları doyuyordu. Ve, Serap çok şıklaşmıştı.</p>
				<p class="normal">Dördüncü ay, genç patronu, bir başka genç patronla anlaştı. Daktilograflar trampa edildi. Çeşni değiştirmek lâzımdı!</p>
				<p class="normal">Zaten hastalıklı, zayıf bir kızdı. Öksürmiye ve kan kusmıya başladı. Doktorlar: “Verem” damgasını vurdular.</p>
				<p class="normal">Serap, yatağa düştü. Doktor ve ilâç uğruna, ihtiyar baba hanidir fabrikada çalışıyor. Dünkü güzel Serap, bugün işte bu iskelet kadındır...</p>
				<p class="normal">Serabın babası sözü, sohbeti yerinde bir adam. Memurluk hayatında çok yer dolaşmış. Karısını, çocuğunu da her gittiği yere götürmüş; onları –bir çanta gibi– yanında taşımış. Zeki adam, ince görüşile, oturduğu her şehrin hususiyetlerine nüfuz edebilmiş. Gaziantep, onun üzerinde en fazla tesir bırakan bir kasaba. Gaziantepliler çok kurnaz, akıllı ve oldukça da garip huylu insanlarmış.</p>
				<p class="normal">— Tasavvur edemezsin, Yıldız Hanım –diye anlatıyordu– Öyle tuhaf an’aneleri var ki; bu an’anelerine de öyle bağlıdırlar ki! Meselâ orada kavgasız alınan paradan hayır gelmiyeceği kanaati umumidir. Çarşı ve pazar, daimî bir gürültü, şamata içindedir. En hiçten bahanelerle, alıcı ile satıcı uzun uzun ağız dalaşı yaparlar. Onların bu garip an’anelerine dair vaktile dinlediğim hikâyeye bayıldım doğrusu...</p>
				<p class="normal">Kudret, baba adam... Karşısındakinin ruhunu çalan bir adam... Onun da, her erkek amele gibi, avurtları çökük ve tıraşlıdır. Gözleri yorgunluktan oyuklarına kaçmış, donuklaşmıştır. Onun da ağzı boş kursağının içi bulandıran kokusunu dışarı taşırır. Fakat, o anlatırken, bütün bu acındırıcı ve tiksindirici manzara kayboluyor. Donuk gözleri âdeta gülümsüyor. Birbirine yapışacak kadar sıska, tıraşlı avurtlara bir sevimlilik geliyor:</p>
				<p class="normal">Adanalı bir tüccar, günün birinde, uzak bir yerden mal nakli için bir kervanla anlaşmış. Kervan başı, zengin tüccarın malını taşıdıktan sonra, uyuştukları yüz altınlık nakil ücretini almağa gitmiş. Tüccar, halim selim, kibar bir insandır. Deveciyi, yazıhanesinde, en baş köşeye oturtmuş; çay, kahve ikram etmiş; yüz tane sarı altını önüne saymış. Gaziantepli kervan başı, birdenbire mukaddes an’aneyi hatırlamış: Kavgasız alacağı bu yüz altının ona hiçbir hayrı olmıyacaktır.</p>
				<p class="normal">Avucunun içile tıraşlı çenesini sıvazladıktan sonra:</p>
				<p class="normal">— Bunun yirmi beşi İngiliz lirası olsun!</p>
				<p class="normal">Demiş. Tüccar, hemen kasasını karıştırmış. Kervan başının dediğini yerine getirmiş. İstediği kavganın çıkmadığını gören deveci, oldukça sinirli:</p>
				<p class="normal">— Yirmi beşinin de franga çevrilmesini isterim! Demiş. Tüccarın adamları öteye beriye seğirtmişler; yirmi beş altın da franga tahvil edilmiş. Devecinin öfkesi büsbütün artmış. Topuklarını yere vuruyor, aralıklarına kir dolmuş uzun tırnaklarile, tıraşlı avurtlarını âdeta yoluyormuş. Gıcırdayan dişleri arasından yeni bir emir fırlamış:</p>
				<p class="normal">— Yirmi beşini de Amerikan doları yaptırın!</p>
				<p class="normal">Son isteğinin de yerine getirildiğini gören zavallı kervan başı, par par titriyerek, soluk soluğa ayağa fırlamış:</p>
				<p class="normal">— Başına çal –diye haykırmış– lânet olsun... Kavgasız paranın kime hayrı dokundu ki?!</p>
				<p class="normal">Ve, yürüyüp gitmiş.</p>
				<p class="normal">Serap da, Yıldız da katılarak gülüyorlardı. Ne Yıldız başına gelenleri hatırlıyabiliyor, ne de Serap açlığını duyuyordu. Bu tatlı ihtiyar, iki genç kadının bütün tasalarını –kısa bir zaman için de olsa– unutturabilmişti.</p>
				<p class="normal">Melek, yeni havadislerle, geldi. İki candan arkadaş sarılıştılar, öpüştüler.</p>
				<p class="normal">Polis grevcileri fabrika önünden ayırmağa muvaffak olmuş. Olmuş ama, epeyce de gürültü kopmuş. Grevciler sopaları ve yumruklarile, polisler meçlerile epey vuruşmuşlar. Beş işçi bir komiser yaralanmış. Amele, şimdi etraftaki kahvelere dağılmış bulunuyormuş. Birkaç gün sonra daha kuvvetli bir hamle yapacaklarmış. Melek:</p>
				<p class="normal">— Belki iş silâha kadar varacak, kan dökülecek; belki birçok insan ölecek!</p>
				<p class="normal">Diye ufluyordu. Serap, başı önde, utanarak, sıkılarak fısıldadı:</p>
				<p class="normal">— Yıldız Hanım patronu kandırabilir!</p>
				<p class="normal">Yıldız, içinin ezildiğini duydu. Damarlarından çekilen kan başına toplandı ve beynini sızlattı; gözlerini bulandırdı. Patrona metres olduğunu Serap da biliyordu demek...</p>
				<p class="normal">Demin tatlı tatlı konuşan cana yakın adam, şimdi yorgun bir ameleydi. Tıraşlı avurtları biraz daha çökmüştü. Susuyordu ve, eski döşeme tahtalarının birbirine müvazi kara birer çizgi gibi duran kir dolmuş aralıklarına bakıyordu.</p>
				<p class="normal">Melek, ufak masadaki gazete kâğıdı örtünün oyulmuş kenarlarile oynuyordu. Yıldız, düşünüyordu. Ve:</p>
				<p class="normal">— İş silâha varacak!</p>
				<p class="normal">Diye içinden tekrarlıyordu. Kan dökülecekti; birçok insan ölecekti demek... Namusunu koruyabilmiş birçok genç kız babasız kalacak, düşecekti; kimbilir daha ne kadar dul taze fabrikanın ve kerhanenin yolunu tutacaktı demek...</p>
				<p class="normal">Bunun önüne geçebilir miydi? Patronu kandırabilir miydi? Serap gibi kimbilir kaç veremli kız ve Kudret gibi kaç aile babası, bunu ondan umuyor, bunu ondan bekliyordu.</p>
				<p class="normal">Yıldız, kendisini öldürmek için üzerine yürüyen insanlara karşı artık ufak bir dargınlık bile duymuyordu.</p>
				<p class="normal">Uğraşacaktı!</p>
				<h2 class="h2baslik" id="calibre_toc_21">XVIII</h2>
				<p class="normal">Büyükada, kış mevsiminde tenhalaşır, ıssızlaşır. Yerlilerden ve balıkçılardan başka kimseler oturmaz. Kocalarını aldatan modern kadınlar; karılarını aldatan zenginler; âşıklar; adanın bu hareketsiz, cansız mevsimini yaza tercih ederler.</p>
				<p class="normal">Kırmızı suratlı patron da, kışın tatil günlerini Lunapark civarındaki kübik yazlığında metresile geçirirdi. Hanidir, pazarları, Yıldızla burada birleşiyorlardı.</p>
				<p class="normal">Kalın enseli patron domuzdan farksızdı. Yıldızın saatlerce süren yalvarışları, bir çakal ulumasını andıran kahkahalarla karşılandı. Her kahkaha atışta alt dudağını geride bırakarak ortaya çıkan sivri dişler, domuz dişleri kadar iri ve korkunçtu. Yıldız ilk defa bugün, vuruşları domuzunkiler kadar paralayıcı olan dişlerin memelerini, omuzlarını çürütmesine; kaba etlerini morartmasına katlandı. En iğrenç istekleri yerine getirdi. </p>
				<p class="normal">Ama hepsi nafile. Patron, grev yapan amelenin, açlık canına tak dediği gün işinin başına döneceğinden emindi. Fabrikasının işlemiyeceğinden korkmuyordu. Hıncını ve birkaç günlük zararını çıkarmanın yollarını aramaktan başka onun tek düşüncesi yoktu: gündelikleri biraz daha kıracaktı; cezaları arttıracaktı!</p>
				<p class="normal">Onu kandırmanın imkânsızlığını görünce, Yıldız kendisini kaybetti. Zaten yarı sarhoştu. Elindeki şampanya bardağını, bileğinin bütün kuvvetile katmer gerdanlı herifin suratına çarptı. Kısa bir kovalaşma oldu. Ve, Yıldız, kuduran patronun elinden güçlükle kurtuldu, kaçtı.</p>
				<p class="normal">İnsana soluk aldırmıyan rüzgâr, çamları birbirine katıyordu. Bumburuşuk entarisinin altından görünen çorapsız kuru bacaklarile Serap; çökük, tıraşlı avurtlarile yaşlı amele, bir türlü gözlerinin önünden çekilmiyor; attığı her adımda karşısına onlar dikiliyordu. İskelet kadının rengini kaybetmiş, çatlak dudakları açılıp kapanıyordu. Fısıltılar, Yıldızın kulaklarında uğultu yapıyordu:</p>
				<p class="normal">— Sözünü geçiremedin; yazık sana!</p>
				<p class="normal">Sendeliyerek; mantosunun eteklerini havalandırmamağa, şapkasını uçurmamağa uğraşarak, yürüyordu.</p>
				<p class="normal">Sert poyraz, yağmurun ve dalgaların çürüttüğü çaprazlama direklerin üzerinde kurumağa bırakılmış balık ağlarını karıştırıyor, sesler çıkarıyordu.</p>
				<p class="normal">Sahile çekilmiş eski balık kayıkları, katranlı gövdelerile, yolunu şaşırıp baştan kara etmiş deniz canavarları gibiydi. </p>
				<p class="normal">Deniz kenarında harap bir kulübenin önünden geçerken, gözleri içeri kaydı: Ölü bir lâmba ışığında “ağ” tamir eden kadavra bir kadın, balık ağları arasında hareketsizdi. O, kurduğu ağın içinde uyuyakalmış kocaman bir örümceğe benziyordu. Yanıbaşındaki yorganın altında bir erkek horluyordu.</p>
				<p class="normal">Gece ilerlemişti. Ada çarşısının bir iki kahvesinde tavla oynıyan son müşteriler de oyunlarını bitirmek üzereydiler. Yarı muhallebici, yarı aşçı külüstür dükkândan zayıf bir ışık sızıyordu. Yıldız içeri daldı.</p>
				<p class="normal">Onu, takkesinin etrafı bir parmak yağ bağlamış, uzun boylu bir garson karşıladı. Koltuğuna sıkıştırdığı pis bir mahramayla, en düzgün masanın üzerini sildi. Müşterinin bir ecnebi olduğu vehmile kasden şivesini bozdu:</p>
				<p class="normal">— Emriniz madam?</p>
				<p class="normal">Diye, hürmetle önünde eğildi. </p>
				<p class="normal">Elli mumluk elektrik ampulü bu geniş salonu zor aydınlatıyordu. Acemi bir ressam, lokantanın kirli duvarlarına, Yavuzun, Turgutreisin, Hamidiyenin yağlıboya resimlerini çizmişti. Reisicumhurun kötü elden çıktığı pek belli bronz bir büstü, aşçıbaşının tezgâhına yerleştirilmişti. </p>
				<p class="normal">Masaların birinde ikisi yaşlı, biri çocuk, üç insan oturmuştu. Ayrı ayrı tabaklarda, üçü de kıymalı fasulya yiyordular. Kılıklarından, suratlarındaki karadan, Adaya kömür getiren bir yelkenlinin tayfası oldukları anlaşılıyordu. Şık ve güzel bir kadının yanıbaşlarında oturuşu onları sıkmış gibiydi. İki yaşlı tayfa, önce nasırlı parmaklarile ekmekten parçalar koparıyordular. Ellerile fasulyanın suyuna banıyorlardı. Sonra zıpkın savuran bir balina avcısı meharetile, sol ellerinde tuttukları çatala lokmalarını geçiriyor, ağızlarına götürüyordular. </p>
				<p class="normal">On, on üç yaşındaki çocuk da, onları taklide uğraşıyordu. Lokmaları, avurtlarını çatlatacak kadar iriydi. Fakat yirmi dört saatte bir yiyordu belki... Açgözlülükte mâzurdu.</p>
				<p class="normal">Sonra, gene üçü birden, ayni şeyleri istediler: Birer pilâv ve birer sütlâç...</p>
				<p class="normal">Dudak kenarlarında kuruyan kıymalı fasulyanın ve jelatinini nasırlı avuçlarına içirdiler. Lokantanın pislikten kararmış peçetelerinde ellerini kuruladılar. Parmakları arasında birer cigara; yorgun bir sesle konuşuyordu şimdi iki tayfa...</p>
				<p class="normal">Örümcekli gözlerinde hiçbir zekâ alâmeti ışıldamıyordu. Ama, Karadeniz kıyılarındaki hemşerilerine yapılan buğday yardımının sırrına erecek kadar akıllıydılar: Buğday anbarlarındaki stoklar çürümek üzereydi. Kurnazın biri: “Yardım yapalım; köylüye yardımın tam zamanı!” diye haykırdı. Anbarlarda çürümek üzere olan buğdaylar, yardım bahanesile ve on beş yıllık taksitle köylüye dağıtıldı. Şimdi hemşerileri –on beş uzun yıl– yarı çürümüş buğdayların faizini de ödeyecekti.</p>
				<p class="normal">Öyle hemşeriler ki, tarlasını sürerken, nasılsa elinden çıkmamış tek öküzünün yanına, ya karısını koşar, ya kendi koşulurdu. Ve, belki de bundan olacak, oralarda bugün bile parası öküz almağa çıkışmıyan köylü, karı alırdı. İki üç karılı erkek sayısızdı. Öküz parayla, karı ise bedavaydı. Daha mühimmi, karının yiyeceği, öküzün yiyeceğinden ne fazla, ne de farklıydı orada!..</p>
				<p class="normal">Yıldız artık işine dönemezdi. Ne patron onu fabrikasına uğratır, ne de o bu herifin kapısında çalışmağa tenezzül ederdi. Patrona metres olduğundanberi, bankada iki yüz lirası birikmişti. Onu bu kadar ihtiyatkâr yapan, karnındaki çocuğuydu. Üç ay sonra, Yıldız, ana olacaktı.</p>
				<p class="normal">Bir zaman, yumuk yumuk bir küçüğün hayalile uğraştı. Bütün tasalarından sıyrıldı. Sonra, Serabı ve Serabın babasını hatırladı. Veremli “Serap”ları, kızlarına ilâç parası bulamıyan babaları gözlerinin önüne getirdi. Grevin silâha varacağını; namusunu koruyabilmiş kimbilir daha ne kadar genç kızın babasız kalacağını, düşeceğini; birçok dul tazenin daha fabrika ve kerhane yolunu tutacağını düşündü. Alnı kırıştı; gözleri yaşardı; burnu sancıdı. </p>
				<p class="normal">O, elinden geldiği kadar uğraşmıştı.</p>
				<p class="normal">Sevinçle titredi. Hiç değilse Seraba yardım edebilirdi. İhtiyar babayı üzüntüden kurtarabilirdi. </p>
				<p class="normal">Bankadaki iki yüz liranın yirmisini Seraba ayırmakla yıkılmazdı!</p>
				<p class="normal">O geceyi Adanın küçük bir otelinde geçirdi. Ertesi sabah İstanbula indi; bankaya uğradı; yirmi lira aldı.</p>
				<p class="normal">— Yalnız sizin için patrondan bunu koparabildim!</p>
				<p class="normal">Diye, Seraba götürdü.</p>
				<p class="normal">Hastalıklı kadının, Kudretin sevincini anlatmak güçtür. Babayla kızın ayaklarına kapanmasını, eteklerine sarılmasını Yıldız zorla önleyebildi.</p>
				<h2 class="h2baslik" id="calibre_toc_22">XIX</h2>
				<p class="normal">Bir sabah, Yıldızın sancıları birdenbire artınca, Zehrayı ebeye koşturdular.</p>
				<p class="normal">Kadıncağızın, kocasını zengin duldan ayırabilmek için başvurduğu büyülerden hiçbiri tutmamıştı! Günün birinde işinden de olunca iki çocuğuyla aç kaldı. Ona Yıldızdan başka elini uzatan olmadı. Zehrayı yirmi gündür ufak bir aylıkla yanlarına almışlardı. Gündüzleri geliyor, evin işlerini görüyordu. Mermerşahiden gömleklerin, pazen zıbınlıkların, kusmuk, apış, etek bezlerinin hazırlanışında Yıldıza yardım ediyor, patiska kundağın kaneviçelerini işliyordu. Sonra, akşamüzeri, iki çocuğu gelip annelerini alıyorlardı. </p>
				<p class="normal">Biri sekiz, biri on yaşında bu iki çocuğun, bayramlarda el öpmek için komşuları dolaşan fıkara çocukları gibi, süklüm püklüm yanlarına girişleri ve el öpüşleri Yıldıza çok dokunurdu. İkisi de, zayıflıktan uzamış, sararmış suratları, açık ve kırışık alınlarile yaşını başını almış insanlar kadar durgundu. Üst üste binen yamalarla hantallaşmış potinleri her vakit için boyalıydı. “Kıçları, paçaları yamalı pantolonlarında bir tek toz bulunmazdı. Bir büyük adam ağırbaşlılığiyle mektepte diğer çocukların oyunlarına karışmazlar, topa ayak vurmaz, boğuşmazlardı.</p>
				<p class="normal">Yıldız, bazan çikolata, bazan kalem defter alır, onları sevindirirdi. Ve o zaman, Zehra, gözlerinden yaşlar akıtarak uzun uzun şükürler, dualar ederdi. Onu dinlerken, üzüntü, utanç ve hazla karışık garip bir his Yıldızın içini doldururdu.</p>
				<p class="normal">Ebe gelinciye kadar, Osman karısının dizinden ayrılmadı. Bileklerini uğuşturdu. Ellerini, terden ıslanan saçlarını sevdi. Bazan düşündürerek, bazan güldürerek ıstırabını hafifletmeğe uğraştı. Onu teselli ederken, Osmanın içi kan ağlıyor: Tıpkı, evinde can çekişir bıraktığı hastasını düşünürken sahnede şaklabanlık yaparak seyircileri güldürmeğe uğraşan bir komik gibiydi. Şimdi, sancılarla kıvranan karısını görmüyordu. Yarın çocuğunu da görmiyecekti.</p>
				<p class="normal">“Urumelili” Ümmü teyze, şaşı Hanife hanım, Zehranın komşularından Nefise hanım, bir başka komşu, loğusa evine toplandılar.</p>
				<p class="normal">Osmanı uzaklaştırdılar: Öte sokakta oturan ihtiyar bir komşunun yanına bıraktılar. Doğumda erkek bulunmazdı!</p>
				<p class="normal">Az sonra kendisine haber yollanan Melek yetişti; bir duvar dibine serili ter döşeğinde kıvranan Yıldızı kucakladı; alnından, pençe pençe kan oturmuş yanaklarından öptü.</p>
				<p class="normal">Sancılar ara verdikçe, Yıldız düşüncelere dalıyordu. Yarısı dökülmüş, seyrekleşmiş ıslak kirpiklerinin arasından, tüyleri kadife gibi parlak mantosile sanki Nurteni görüyordu. Nurten, kısık bir sesle sanki kulağına fısıldıyor, doğuran kadınların çirkinleştiklerini, karınlarının gevşediğini, porsuduğunu, memelerinin sarktığını, kocalarını ellerinden kaçırdıklarını anlatıyordu. Günün birinde eğri yola sapıtacağını, ve işte o zaman doğurduğuna pişman olacağını dokunduruyordu.</p>
				<p class="normal">Saatler geçti.</p>
				<p class="normal">Öğle oldu. İkindi oldu. Akşam oldu. Ne Zehra, ne ebe, ne de Melek, Yıldızın başı ucundan ayrıldı. Diğerleri, evlerinin işini görmek için sıra ile kaçamak yaptılar. </p>
				<h2 class="h2baslik" id="calibre_toc_23">XX</h2>
				<p class="normal">Gece.</p>
				<p class="normal">Duvardaki çivide çarpılan lâmba is çıkarıyor.</p>
				<p class="normal">Sancılar Yıldızı halsiz düşürdü; uyuyor. Kimi yerde, kimi kerevette bağdaşan komşular, fısıltılarla dedikodu yapıyorlar.</p>
				<p class="normal">Bir aralık mahalleye yeni taşınan posta müdürlerini çekiştirdiler. Oturdukları evin izbeden farkı yoktu. Harap kapısının arkasındaki dik aşağı merdivenden destursuz inilemezdi. Ama, radyoları vardı. Cızırtılı hoparlörün paraziti kıyametleri koparır, “Kahire”nin “Yaleyl”leri gece yarılarına kadar sürerdi.</p>
				<p class="normal">Posta müdürü, yaz kış kafasından “Melon”unu çıkarmıyan, süpürge sapı boylu, gözleri trahomlu bir garip adamdı. Akşam üzerleri evine döndükten sonra, eline kovaları alırdı; bağcıklı patiska donunun paçalarını açıkta bırakan entarisi, ayaklarında alâmet lastikleri ve başında melonile, yakın çeşmeden su taşımağa giderdi. </p>
				<p class="normal">Müdürün karısı... O, bir hamam natırının kızıydı, fakat şıklık düşkünüydü. Parmaklarındaki zümrüt taşlı yüzükler insanın gözünü kamaştırıyordu. Mantonun, iskarpinin birini çıkarıp birini giyiyordu. Yetişkin kızı çiçek gibi geziyordu.</p>
				<p class="normal">Peki, bütün bunlar neyle oluyordu? Küçük bir posta müdürü aylığile bu fantezi başarılacak gibi değildi. Mutlak işin içinde bir dalavere vardı:</p>
				<p class="normal">Nefise hanım, elindeki uzun tığlarla yün örgüsünü kakalarken:</p>
				<p class="normal">— Hıhııı!</p>
				<p class="normal">Diye gülümsüyor, anlatıyordu: Büyük harp yıllarındaydı. “S”de idiler. İki oğlu askerdi. Birbirinden uzak iki ayrı cephede dövüşüyorlardı.</p>
				<p class="normal">Nefise hanım duldu. Tahtaya, bulaşığa girmiş, iki oğluna çamaşırlar hazırlamıştı. Apansız görüp sevinsinler diye, donlarının uçkurlarına çil mecidiyeler bağlamıştı. </p>
				<p class="normal">“S”nin küçük postanesi her gün, oğullarına para yollayan, çamaşır yetiştiren analarla, kardeşlerle dolup boşalırdı. Nefise hanım, güzelce sarıp sarmaladığı çamaşır paketlerini oğullarının adreslerine teslim ettikten sonra; büyük bir kalb rahatlığile postaneden çıkışını bugün bile hatırlardı. Aradan uzun zamanlar geçmişti. Ve bir gün, “S” postanesine teslim edilen asker çamaşırlarının, asker paralarının yerlerine varmadığı, posta müdürünün bunları iç ettiği ortaya çıkmıştı.</p>
				<p class="normal">Göz nuruyla dikilmiş çamaşırları evine götüren, binbir yokluk içinde biriktirilmiş paraları yiyen müdür, asker analarının öyle bir ahına uğramıştı ki... Karısı, çocukları koleradan sapır sapır dökülmüşlerdi. Kendi, yıllarca aç sefil sürünmüştü. Ona meheldi. Çalan adam unmuyor vesselâm...</p>
				<p class="normal">Yıldız, ter döşeğinde yeni bir sancile haykırarak iki büklüm oldu. Bu ne ıstıraplı bir sancıydı yarabbi! Buz gibi ter döküyordu. Ağlıyamıyordu.</p>
				<p class="normal">Yıldızın haykırışı onlara dedikoduyu bıraktırdı. Hanife hanım, yel yepelek yürüyüşile, odanın bir kenarındaki rahleye yaklaştı. Burada ağız ağıza su dolu bir tas vardı. Tasın içinde Meryem ana eli... Kâbeden getirtilmiş el biçiminde bir ağaç parçası.</p>
				<p class="normal">Yatakta kıvranan loğusaya, kolay doğursun diye, bu sudan bardak bardak içirdiler.</p>
				<p class="normal">Baş başa, fısıldaşıyorlar:</p>
				<p class="normal">— Güç doğuracak anlaşılıyor...</p>
				<p class="normal">— İlk çocuğu...</p>
				<p class="normal">— Allah yardımcısı olsun hemen...</p>
				<p class="normal">Urumelili Ümmü teyzenin, loş odada karanlık bir yılan oyuğu gibi duran dişsiz ağzı telâşlı telâşlı açılıp kapanıyordu:</p>
				<p class="normal">— Bizde –diyordu– doğumda güçlük çeken loğusaya Sait babanın sandukasından kavuğunu alır, giydirirlerdi.</p>
				<p class="normal">Sancılar içinde kıvranan Yıldız, ağlarken gülüyordu; gözlerinin önünde kulaklarına kadar geçmiş kallâvi evliya kavuğile ecel teri döken bir loğusanın, kendi kendisinin, hayali vardı.</p>
				<p class="normal">Biraz sonra, dört tarafı âyetlerle çevrilmiş bir tülbendi de loğusanın beline bağladılar.</p>
				<p class="normal">Habeş ebenin heyecanlı sesi emirler veriyor. Sütlü kahverengi suratına kan oturmuş. </p>
				<p class="normal">Nefise hanım ve Melek, Yıldızı kıskıvrak tutmuşlardı. Ebe, kollarını sıvamıştı. Ümmü teyze, Rumelili şivesiyle, bir kenarda ağır ağır tekbir alıyordu. Yıldız:</p>
				<p class="normal">— Öleceğim!</p>
				<p class="normal">— Ölüyorum!</p>
				<p class="normal">— Kurtulamıyacağım!</p>
				<p class="normal">Diye inliyor, haykırıyordu. Başucundaki art ebelerinden biri –Nefise hanım– tatlı bir sesle:</p>
				<p class="normal">— Allah de, kızım –diyordu– lâilaheillâllah de... Oku kızım oku...</p>
				<p class="normal">Ve, Yıldız, hiç elinde olmadan, Allah diyor, Lâilâheillâllah diyor, yarım yamalak bildiği duaları mırıldanıyordu.</p>
				<p class="normal">Çocuk doğduktan sonra, Yıldız kendini kaybetti, bayıldı. Vıyak vıyak bağıran küçüğün banyosu yapılır, gözlerine limon sıkılırken, Melekle Zehra, kör babaya bir oğlu olduğunu müjdelemeğe koştular.</p>
				<p class="normal">Osmanın o geceyi evinde geçirdiği komşu müjdeye gelenlere kapıyı açar açmaz:</p>
				<p class="normal">— Çocuk doğdu, değil mi? –dedi– biliyoruz; ben de, babası da...</p>
				<p class="normal">Ve, şaşan bir adam tavrile anlattı.</p>
				<p class="normal">Osman, kaç saattenberi âdeta doğum sancılarile kıvranıyormuş. Nihayet biraz evvel sancılar kesilmiş ve:</p>
				<p class="normal">— Karım doğurdu!</p>
				<p class="normal">Diye kendinden geçmiş.</p>
				<p class="normal">— Garip, çok garip bir his bu!</p>
				<p class="normal">Diye, ihtiyar komşu hayretler içinde baş sallıyordu. Üç ezan geçtikten ve Kur’anı Kerimi yalattıktan sonra, küçüğü anasının kucağına yerleştirdiler:</p>
				<p class="normal">— Haydi, meme ver!</p>
				<p class="normal">Dediler. Sevinçten çılgına dönen Yıldız, bir türlü inanamıyordu. Bu, memerlerine sülük gibi yapışan çocuk onun muydu? Başının biçimini, gözlerinin rengini, kulaklarını, çenesini ayrı ayrı tetkik ediyor, onda kendine ve kocasına benziyen taraflar bulur gibi oluyor, neşeleniyordu. Ne maskara şeydi bu! İri siyah gözlerinin içi gülüyordu. Ona “Engin” adını koydular.</p>
				<p class="normal">Yıldız, arada, kundağı Osmanın kucağına veriyordu. Kocası, küçüğün rastgele yerinden öpüyor, uzun uzun kokluyordu. Görmiyen gözlerinin yaşlarını kanaviçe işlemeli kundağa içirerek, ağladığını odadaki yabancılardan gizlemeğe uğraşıyordu.</p>
				<p class="normal">Doğumun yedinci günü, küçük Engini kırkladılar: Altın bir yüzüğün kırk bir kere içine sokulup çıkarıldığı bir leğen suda çıbıl çıbıl yıkadılar. </p>
				<p class="normal">Yıldızı çeyreklediler: Ümmü teyze bir yandan, Zehra bir yandan peştemallarla onu sıkıştırdılar: Loğusa doğururken kemikleri açılırmış da, kemikler yerleşsin diye!.. </p>
				<h2 class="h2baslik" id="calibre_toc_24">XXI</h2>
				<p class="normal">Kara sokaklar yamrılaşıyor, birbirine uzanan harap şahnişler, gözlerinin önünde sanki rükûa varıyor.</p>
				<p class="normal">Gene delicesine içmişti Yıldız... Meşhur zengin “X”in otomobille getirip bıraktığı yerden, sokağına, sendeliyerek, zoru zoruna gelebildi. </p>
				<p class="normal">Zifiri karanlık. Gece yarısı çoktan geçmiş... Cumbaların kırık kafesleri ardında titreşen kandiller, daha gece yarılanmadan, yağları biterek sönerdi bu sokakta... Ve, gariptir: Gece yarısından biraz sonra, Halicin dirilerle meskûn kara mahalleleri mezarlığa dönerken, birkaç yüz metre ötedeki ölüler diyarında darbuka, zurnayla karı oynatılır, cümbüş yapılırdı. (Ölüye hürmeti boynunun borcu bilen bir millet: ölünün arkasından kırk adım yürür, ruhuna fatihalar yollar. Tabutunun altına girip, Allah rızası için, uzun uzun taşır. Amma, bu saygı borcu mezarlıkta karı oynatmasına, eşek otlatmasına bir mani teşkil etmez. Tuhaftır!)</p>
				<p class="normal">Yıldız durakladı. Evinde ışık var. Osman, demek hâlâ uyumamıştır. Hıçkırıklarını tutabilmek için avuçlarını dişledi. Ökçelerini takırdatmamağa uğraşarak, ilerledi. Kapı karşı komşusunun saçağı altında, yıkılır gibi, oturdu kaldı. Demir halkalarda gıcırdayan salıncak ipinin, bu derin sessizlik içinde ne üzücü bir âhengi vardı! Duvardaki çivide asılı gaz lâmbasının yamalı şişesi isten bunalmıştı. Eski kafeslerde, bir ordan bir oraya gidip gelen salıncağın gölgesi oynaşıyor.</p>
				<p class="normal">Demir halkalarda gıcırdayan salıncak ipinin sesine bir vıyaklama ve hemen bir ninni karıştı.</p>
				<p class="normal">Basık saçağın altında diz çöken Yıldız, ayılmıştı artık... İçini çekerek ağlıyordu. Daha bir saat önce dostunun yatağında, dostunun kollarında kıvranıyordu. Şimdi evine nasıl girecekti?</p>
				<p class="normal">Hiç dinmiyen bir vızıltı beynini kemiriyordu. Ve, Yıldız, beynine kaçan sineği öldürmek için kafatasını demir güllelerle parçalıyan Firavun gibi, başını taştan taşa vurmak istiyordu.</p>
				<p class="normal">Fabrikatörle bozuştuktan ve doğurduktan sonra, haftalarca iş bulamamıştı.</p>
				<p class="normal">Kapı kapı, sokak sokak dolaştı. Hükûmet daireleri doluydu: On kişi bir tek memurun başarabileceği işi görüyordu! Mekteplerin (Bu kötü memur fabrikalarının) çıkardığı bir sürü aylak da –ellerinde pullu birer istida ve birer tavsiye mektubu– daire kapılarında bekleşip duruyordu.</p>
				<p class="normal">Öte yandan, ona iş vermek istiyen patron yalnız kafasının ve elinin hünerine kanmıyor, etinin de zevkine varmak istiyordu.</p>
				<p class="normal">Bir gün “....” bankası kambiyo şefi Ahmetle karşılaştı. Kambiyo kısmı için bir daktiloya ihtiyaç vardı. Yıldızı dolgunca bir ücretle angaje ettiler. </p>
				<p class="normal">Ahmet, görünüşte, centilmen bir delikanlıydı. Tam bir ay, Yıldıza kardeş sevgisi gösterdi. Kambiyo şefinin, işinde olduğu kadar, sporda da muvaffakiyetleri vardı. “Galatasaray”ın en iyi denizcilerindendi. Yelken kullanışta üzerine çıkacak yoktu. Şarbi yarışlarında birkaç birincilik almıştı. Kürekte şampiyonluğu elden bırakmıyordu. </p>
				<p class="normal">Onun kürek antremanlarında, çok defa, Yıldız da bulunuyor, fıtanın dümenini kullanıyordu. Genç kadın, Ahmedin tunç renkli cildine, adaleli mütenasip vücudüne, geniş omuzlarına hayrandı. Güneşte pırıl pırıl yanan sarı saçları hoşuna gidiyordu. Tanıştıklarının ikinci ayında, Bebek koyundaki antrenmanı bitirir bitirmez gazinoya çıkıp bira içmeği itiyat ettiler. </p>
				<p class="normal">Bir gece, iki genç arasındaki dostluk ileri gitti. Bebek bahçesinin tenha bir köşesinde baş başa otururlarken, Ahmet, genç kadının ellerini avuçlarına aldı. Gözlerini gözlerine dikti:</p>
				<p class="normal">— Seviyorum!</p>
				<p class="normal">Dedi. Deniz kokan rüzgârda tatlılık vardı. Orkestra bir İspanyol serenadı çalıyordu. Ve, fazlaca içmişlerdi: Yıldız, ellerini Ahmedin avuçlarından çekmedi. Gözlerini deniz rengindeki gözlerin bakışlarından kaçırmadı. Delikanlının kucağında sessiz sessiz ağladı.</p>
				<p class="normal">Aşk, kör kocayı da, çocuğu da ona unutturacak kadar kuvvetliydi. Yıldız, çabuk toparlanmak ve bir hamle yapmak istedi. O gecenin ertesi, kambiyo dairesinde, Yıldızın yazı makinesi boş kaldı. Ve, kambiyo şefi, kendi masasının üzerinde bir mektup zarfı buldu. Yıldız, evli olduğunu, çocuğu bulunduğunu anlatıyor “Kör, zavallı bir adama acıyalım, aramızda geçen her şeyi unutalım!” diye yalvarıyordu.</p>
				<p class="normal">Şef Ahmet, eğer tehdide kalkmamış olsaydı, aşk, çocuk sevgisini de, bir kör kocaya karşı duyulan merhameti de silip süpürecekti.</p>
				<p class="normal">Kadın, şefinin tahditlerine boyun eğmedi. Bankadan ayrıldı. Elinin emeği ve alnının terile kazanmak imkânının kalmadığını gören Yıldız, işte bundan sonradır ki, dişiliğini pazara çıkardı. O, muhabbet pazarında, pek çok erkeğin gönlünü tutuşturacak kadar körpe ve güzeldi. Muhabbet pazarının kibar simsarları, onu yüksek sosyetelere sokuyor, tanınmış zenginlerle karşılaştırıyorlardı... Yıldız, ilk zamanlar, bu vuslet pazarının simsarları elinde dişiliğinin bile istismar olunduğunu fark edemedi.</p>
				<p class="normal">Demir halkalarda gidip gelen ip salıncağın gıcırtısı sustu. Osman, belki artık uyumuştur; salıncağın ipini çekemiyor.</p>
				<p class="normal">İsli lâmbanın gazı mutlak bitmişti; sarı ışığın kızıllaşması fitilin yandığına alâmetti.</p>
				<p class="normal">Engin, bugün tam beş buçuk aylıktır. Ne cici, ne maskara şey! Artık o, paylamaktan da anlıyor ve Yıldız ona yalancıktan çıkışınca, nasıl da dudaklarını bükerek ağlıyor! Yıldız, yavrusunu kendi sütile büyütemediği için o kadar müteessirdi ki... Onu emziremedi. Bu süt, bozuk bir süttü. Engin, kanına birçok yabancı erkeğin kanı karışan bir ananın memesini ağzına almamalıydı. Zehranın semtinde oturan kendi halinde fakir bir kadını Engine süt anası yapmışlardı. Dört buçuk aydır o emziriyordu. Sabah karanlığı geliyor, hem çocuğun sütünü veriyor, hem evin işlerine bakıyordu. Sonra, gece yarısına doğru dönüyordu. Ne çocuk canlısı bir kadın! Engini kendi öz evlâdından daha çok benimsiyor, seviyor.</p>
				<p class="normal">— Dandini, hoppala!</p>
				<p class="normal">Diye, bütün gün kollarından düşürmüyor; hoplatıyor, zıplatıyor. Küçük Engin, banyosu yapılırken hiç ağlamıyor; gülüyor, hep gülüyor; türlü maskaralıklar icat ederek çırpınıyor, süt anasını ve evde bulunduğu günler Yıldız’ı sırsıklam ıslatıyor. Onun meme saatlerini hiç şaşırmayışı, en derin uykularından bile uyanışı öyle tuhaf ki; Yıldızın öyle hoşuna gidiyor ki!.. Ah, işte bu dakikalarda Yıldız büsbütün ıstırap duyuyor. Kendi sütünü emzirememekten doğan bir acı...</p>
				<p class="normal">Geçen hafta Engin diş çıkardı. Onun vaktinden evvel diş çıkarışına herkesler şaştı. Minnacık ağzında, minnacık dişleri ilk gören süt anası oldu. Kadının sevincini anlatmak güçtür. Eski bir göreneğe uyarak –fukaralığına, kimsesizliğine rağmen– pembe ipekliden bir elbise ve bir çift patik getirdi. </p>
				<p class="normal">“Diş buğdayı” eğlencesi çok neşeli oldu. Yıldız, o gece, Engine şık bir elbise giydirdi. Göğsüne, Meleğin hediyesi altın maşallahını taktı. Küçük Engin, bir taş bebek gibi, konu komşunun kucaklarında dolaştı; kollarında zıplatıldı.</p>
				<p class="normal">Meleğin bulup getirdiği gramofonda en çok hoşa giden dans plâkları çalındı ve Engin, genç kızların kucağında, sık sık dansa kaldırıldı. </p>
				<p class="normal">Ona “Nişanlım!” diyen orta yaşlı çirkince bir kadının üstünü kirletişi herkesi öyle güldürdü ki!</p>
				<p class="normal">— Engin, “dam”ını seçmeği şimdiden biliyor!</p>
				<p class="normal">Dediler. Bir kocakarı:</p>
				<p class="normal">— Zamane çocuğu.</p>
				<p class="normal">Diye, karnını hoplatarak güldü.</p>
				<p class="normal">Yıldız ve Osman için (o gece), hem sevinç, hem de acı veren bir gece oldu.</p>
				<p class="normal">Lâmba söndü. Karardı kırık kafesler... İp salıncağın gölgesi kayboldu.</p>
				<p class="normal">Yıldız, gözleri arkada, için için ağlıyarak geri döndü. Uzaklaştı sendeliyerek...</p>
				<h2 class="h2baslik" id="calibre_toc_25">XXII</h2>
				<p class="normal">Bir gün, tesadüf, Yıldızla Müzehheri karşılaştırdı. Müzehher, Ankaranın kibar mahfillerine kadın sevkeden bir gizli teşkilâtın elemanıydı. Teşkilât, İstanbul kaldırımlarından seçtiği güzel kadınları, kendilerine içtimaî mevkii yüksek, fakat hayali şahsiyetlerin kocalık adlarını takarak Ankaraya yolluyordu. Geçim, yahut lüks ihtiyacile düşen körpe kızlar ve genç dullar arasında polisçe müseccel, vesikalı, kaşerlenmiş orospuların da “kibar sosyeteye mensup evli kadın” olarak ekâbire peşkeş çekildiği sık sık görülürdü.</p>
				<p class="normal">Beyoğlu pastanelerinden birinin caddeye yakın masasında, Yıldız’la bu esmer güzeli kız baş başa verdiler. </p>
				<p class="normal">Geniş kenarlı şapkasının altından taşan kıvırcık, siyah bukleleri Müzehherin tâ omuzlarına iniyor. Şehvetli dudaklarının açık kırmızısile, manikürlü tırnaklarının ve çorapsız giydiği dekolte iskarpinlerinden görünen ayak tırnaklarının boyası bir renk. </p>
				<p class="normal">Müzehherle Erenköy Kız Sultaniyesinden tanışıyordular. Fakat iki sınıf yüksekte okuyan Müzehherle dostlukları pek sıkı fıkı değildi. Ufak bir tanışıklık... Müzehher, malûmatlı kızdır. Başına gelenleri dinledikten sonra, Yıldız’ı öyle bir teselli edişi var ki!</p>
				<p class="normal">— İçtimaiyat âlimlerine göre –diye anlatıyordu– “ahlâk âdetlerle taayyün eder, âdetler de her zamana göre içtimaî zaruretlerden doğar.” Bugünün hâkimleri erkeklerdir. Nizamları onlar kurar; kanunları yapan onlardır. Kadının geçim sahasında cinsiyetini de kullanması içtimaî bir zarurettir ve bir âdet hükmüne girmiş bulunuyor. Yani, Yıldız, senin kör kocanı, çocuğunu süründürmemek için bu hayata sürüklenişini ayıplayamayız.</p>
				<p class="normal">Hem, kuzum, fuhuş ve ahlâksızlık yeni bir şey değil ki!.. Düşünsene, Kabilin, Habili öldürmesile biten cinayete sebep neydi? Kabilin, Habilin karısını kandırmış olması ve bir piç ortaya koyması...</p>
				<p class="normal">Ademle Havvanın Habille Kabilden başka iki kız çocukları daha vardı. Kabilin kandırdığı ve cinsî münasebette bulunduğu kadın –yani Habilin karısı– hem Kabilin hem de Habilin kız kardeşiydi. Ahlâksızlığın zincirleme gidişine dikkat! Bunu ne ben, ne de bir başkası uyduruyor, Yıldız... Tevrat yazıyor, Tevrat!</p>
				<p class="normal">Pastanenin önünden sarışın bir kadın geçiyor.</p>
				<p class="normal">Müzehher, parmağındaki yüzüğün iri yeşil taşile cama vurdu. Sarışın kız, döndü baktı.</p>
				<p class="normal">— Müzehher!</p>
				<p class="normal">— Cavidan!</p>
				<p class="normal">Ayak üzerinde konuştular.</p>
				<p class="normal">— Hazırlığını bitirdin mi cicim?</p>
				<p class="normal">— Hazırım, Cavidan...</p>
				<p class="normal">— Unutmadın ya? Yarın akşam saat 18.30’da Haydarpaşa garında... Bilet gişesi önünde...</p>
				<p class="normal">— Evet...</p>
				<p class="normal">— Sana Yıldız’ı tanıtayım... Erenköyünde okumuştur. Belki göz âşinalığınız vardır... Yarın bizimle Ankaraya geliyor... </p>
				<p class="normal">İki genç kadın, gülümsiyerek selâmlaştılar. </p>
				<p class="normal">— Mersi!</p>
				<p class="normal">— Teşekkür ederim!</p>
				<p class="normal">— Otursana, kız?</p>
				<p class="normal">— Vehbiye Allahasmarladığa gidiyorum. Müzehherciğim...</p>
				<p class="normal">— Kâfir, Vehbi sana yarını unutturmıyacak ya?!</p>
				<p class="normal">— Söz... Yarın akşam 18.30’da...</p>
				<p class="normal">— Bilet gişesi önünde...</p>
				<p class="normal">— Oruvar Yıldız, oruvar Müzehher...</p>
				<p class="normal">— Oruvar şekerim...</p>
				<p class="normal">— Oruvar Cavidan hanım...</p>
				<p class="normal">Müzehher, memnun bir tavırla parmağını şaklattı. Bacak bacak üstüne attı. Dar eteği neredeyse oyluklarına çıkacaktı. Karşı masadaki müşterinin şehlâ gözleri, bu dilber bacaklara takıldı kaldı. Müzehher umursamadı bile... Başını salladı; gülümsiyerek konuştu.</p>
				<p class="normal">— Cavidan, asil bir ailenin kızıdır, Yıldız... Onu, zenginliğine tamah ederek yaşlı bir adamla evlendirdiler. Koca pinponun böyle bir genci tatminine maddeten imkân var mıdır? Kadının daima erkekten haris olduğunu bir tarafa bırak, cinsî münasebet, ihtiyaçların en kuvvetlisidir. Yemekten, içmekten de kuvvetli bir ihtiyaç... “Cinsi insiyak, vahşî filin dişinden keskindir!” diyen Budda, yerden göğe kadar haklı. Kadın, fizyolojik ihtiyacını evinde tatmin edemezse, bunun tatmin yollarını dışarıda arar. Cavidan da, daha evliliğinin ilk haftasında kocasını aldattı. Bunda kızcağızın kabahati ne? Cavidanı karı olarak seçmekle, takınacağı boynuzları pinpon kendi hazırlamıştı. Bu evlenişte ilk defa aldatılan genç kız olmuştur. O, zifaf yatağında “erkek” yerine, hayızdan, nifastan kesilmiş bir “yarım adam” buldu çünkü...</p>
				<h2 class="h2baslik" id="calibre_toc_26">XXIII</h2>
				<p class="normal">Müzehher, Haydarpaşa garında Cavidanla senli benli konuşan kırklık bir adamı Yıldıza takdim etti:</p>
				<p class="normal">— Babam!</p>
				<p class="normal">Teşkilâtın elebaşısı demek buydu. Kocasından ve çocuğundan ayrılışın verdiği acı, Yıldızı öyle bitkin bir hale getirmişti ki, Hafız Murtaza üzerinde fazla zihin yoramadı. Yalnız, Murtazanın, beğendiğini anlatır tarzda gözlerinin içine bakışını, gülümseyişini ve sonra Müzehherle fısıldaşışını kaçırmadı.</p>
				<p class="normal">Murtaza, Ankaraya birkaç gün sonra dönecekti. Vedalaştılar. Hareket kampanası ve lokomotifin hareket düdüğü Yıldızın bütün tahammülünü taşırdı. </p>
				<h2 class="h2baslik" id="calibre_toc_27">XXIV</h2>
				<p class="normal">Hafız Murtaza.</p>
				<p class="normal">Yirmi yaşında bir genç irisiydi bundan yirmi yıl önce... Tam tâbirile kelle kulak yerinde bir delikanlı... On Kürdün hora tepebileceği kalın ensesi, simsiyah kıvırcık saçları, ablak suratına yapışan etli dudaklarının üzerinde bıyıklarının bir rastıklı kaş gibi duruşu, semtindeki her kadının yüreğini hoplatırdı. O, vişne çürüğü fesinin etrafına doladığı lekesiz sarığı ile, Ankara sofusundan pırıl pırıl cübbesini savurtarak geçerken, yaşlılar erken doğduklarına lânet ederlerdi. Genç kızlar, analarının, babalarının yanından kaçar, boş odaların cumbalarına gizlenerek gözlerini kafes aralıklarına uydururlardı. Dullar, tatlı bir rehavet içinde baygınlıklar geçirerek, şehvet arzularını yatıştırmak için bin bir usul yaratırlardı.</p>
				<p class="normal">Murtaza hafızın sesi de kendisi kadar alımlıydı. Onun okuduğu mevlidlerde kadın kalabalığından geçilmezdi. Zengin kadınlar, ona hatim indirtmek, mukabele dinletebilmek için etek dolusu para harcamaktan çekinmezdiler.</p>
				<p class="normal">Murtaza hafızın anasından başka kimsesi yoktu. Babasını tanımıyordu. Anasının anlatışına göre o bir cami kayyumuydu. Amma, semtin eski hovardaları hafızın “piç” olduğunu pekâlâ biliyor, minnacık Murtazanın eski bir zenbil içinde, fırıncı Hacı Muharrem efendinin kapısına asılı bırakıldığını hatırlıyordu. Murtaza, gerçekten, Hacı Muharrem efendiden olma bir “Veledizina” idi.</p>
				<p class="normal">Hafız, küçük yaştanberi medrese okumuş, medrese terbiyesi almıştı. Yirmi birine basıncıya kadar, kadın ona yabancı bir mahlûk kalmıştı.</p>
				<p class="normal">Sıcak bir Ramazan ikindisinde, mukabeleyi henüz bitirmiş ve “Kelâmıkadim”i öpüp başına götürdükten sonra sedef kakmalı rahleye yerleştirmişti ki, yanına şık çarşaflı bir kadın sokuldu. Murtazayı mevlid okumağa çağırıyor, gelmesi için âdeta yalvarıyordu.</p>
				<p class="normal">Ertesi akşam, namazı kıldırdıktan sonra, hafızı camiden gelip aldılar. Yepyeni “fayton”, onu, yağlıboyalı büyük bir konağın kapısında bıraktı. Küçük bir ahretliğin arkasında, loş ve bomboş sofalar geçti. Yarı karanlık misafir odasında yaldızlı kanepelerin güllü atlas kumaşları üzerine yerleşti. Altın muhafazalı fincan içinde getirilen kahvesini höpürdetti.</p>
				<p class="normal">Biraz sonra, konağın sahibesile karşı karşıyaydılar. Otuzunu henüz aşmış, olgun, dolgun bir kadın... Zümrüt taşlarla işlenmiş taraklara tutturduğu topuzunu, bembeyaz gerdanını, kollarını örtmeğe lüzum görmemişti. Güzeldi, fıkırdaktı. Tatlı bir sesle ona:</p>
				<p class="normal">— Sizi bekleteceğiz, hafızım –diyordu– henüz davetlilerden biri bile gelmedi...</p>
				<p class="normal">Yaldızlı dekor içinde bu yarı dekolte güzel kadın Murtazayı aptala döndürmüştü. Gözleri yerde, tutuk tutuk soluyor, bir tek kelime söyliyemiyordu. Pek az ilerisinde bacak bacak üzerine atarak konuşan kadının kokusu, ciğerlerini doldurmuştu, onu büyülemişti. Sade misafir odasında değil, koca konakta bile sanki yapyalnız, sanki baş başaydılar. Çıt bile duyulmuyordu.</p>
				<p class="normal">Önce dinden, imandan, ahretten konuştular. Hafız, ev sahibesinin bütün sorgularına –gözlerini yerden kaldırmadan– cevaplar verdi. Neden sonra, güzel dul, hafızı başka bir salona sürükledi; mükemmel bir içki sofrasının başına götürdü.</p>
				<p class="normal">Delikanlı artık kendine hâkim değildi. Yedi, içti. Beyaz gerdanlı yosmanın göğsünde kendinden geçti. Zengin dul, hafızı nasıl gördüğünü, onu nasıl sevdiğini, haftalarca peşini nasıl kolladığını ve bu fırsatı hazırladığını anlattı. Murtaza, güzel sesile sevgilisine gazeller söyledi. </p>
				<p class="normal">Yatak da hazırdı.</p>
				<p class="normal">Yıllardanberi medresenin iğrenç kuytuluklarında, menfi bir yolda şehvet ihtiyacını tatmin eden genç hafız, ancak o gün “kadın” zevkini tanıdı.</p>
				<p class="normal">Fakat... ilk kadın zevkini tattığı zengin dul, ona belsoğukluğunun da ne demek olduğunu öğretti. Davullar gibi şişen husyelerine sülükler yapıştırdı; olmadı. Diri diri yakalattığı fare yavrularına kanındaki gonokok mikrobunu emdirmeğe uğraştı; para etmedi. Bir gün:</p>
				<p class="normal">— Kurtulmak için tek yol var –dediler– Arap kadın bulacaksın; sevişeceksin!</p>
				<p class="normal">Aradı, taradı, buldu: Kara suratı şahrem şahrem, kalın dudakları devrik, bir kadıncağız ki, ellilik...</p>
				<p class="normal">— Bacım –dedi– kimsesizim; bakacak adama ihtiyacım var. Sen de muhtaç vaziyettesin otur benimle... Yemeğimi yap; yıka çamaşırımı...</p>
				<p class="normal">İhtiyar bacı, hayır dualarla, gözlerinden yaşlar akıtarak kabul etti. Murtaza hafız, onu önce hamama yolladı. Evden aşırdığı anasının entarilerinden birile süsledi, püsledi. Fatihte metrûk bir medresede oturan hafız arkadaşlarından birinin odasını o gün için aldı. Bacıyı kapattı.</p>
				<p class="normal">Zavallı arap kadın, başına gelenden şaşırmış bir halde, utanarak, hıçkırarak medreseden çıkarken, Murtazanın içi kan ağlıyordu. Amma, ona “Başka çıkar yol yok!” demişlerdi. Ne yapacaktı?</p>
				<p class="normal">Murtaza hafız, işte bundan sonra çığrından çıktı. Bambaşka bir insan oldu. Yalnız kendi semtinde değil, yedi mahalle aşırısında oturan dul, kocalı tazeler bile ona artık sadece mukabele dinletmiyordu. Vaaz kürsüsü dibinde yer alan genç kızlarla gizliden gizliye âşıkdaşlık yapıyordu.</p>
				<p class="normal">Hocalar ve papaslar, her çağda, ahlâksızlığın en büyük rehberleri olarak görülür. Roma İmparatorluğunun rezaletini ortalığa yayanlar papaslardı. Rahatlık ve bolluk içinde ense şişiren ak sakallı hocalar, Osmanlı saltanatının son günlerine kadar, camilerin en baş köşesindeki kürsülerini kadın avlamak için birer ökse haline getirmişlerdi; rezaletin, ahlâksızlığın sembolüydü kara cübbe...</p>
				<p class="normal">Hafız günün birinde evlendi: bir çocuğu oldu. Adını “Müzehher” koydular. </p>
				<p class="normal">Yıllar geçti. Dünya ve insanlar adamakıllı değiştiler. Dünün Murtaza hafızı, pırıl pırıl sof cübbeyi attı; sırtına smokin geçirdi. Vişne çürüğü fese doladığı sarığı çözdü; tepesi gittikçe açılan kıvırcık saçlarının üzerine silindiri oturttu. Bir rastıklı kaş gibi duran bıyıklarına vurdu usturayı...</p>
				<p class="normal">Millet Meclisinin ilk devrelerindeki softa ve ümmî mebusların hatimlerini indiren Murtaza hafız, bugün, yepyeni kılığile, Ankaraya kadın sevkeden bu gizli teşkilâtın kurucusu ve reisidir.</p>
				<p class="normal">On sekizine basan Müzehher ve kırkına henüz varmıyan karısı, teşkilâtın belli başlı yardımcılarındandılar. </p>
				<h2 class="h2baslik" id="calibre_toc_28">XXV</h2>
				<p class="normal">Muhtelif karakterde ve ırkta, ayrı düşünüşte insanları, başka başka cinste hayvanlarile bir yerden bir yere göç eden büyük bir “sirk” gibi, Ankara ekspresi de dört sınıf insan taşır. Üçüncü mevkiden yolcu ile ikinci, ikinci ile birinci, nihayet bütün bunlarla yataklı vagon yolcusu arasında –karakterleri ve düşünüşleri itibarile– dağlar kadar fark vardır.</p>
				<p class="normal">Vagon restoranda kafa kafaya veren kalın enseli, iri göbekli adamlar, Sakarya kıyılarında bir boyunduruktan kurtuluş uğruna kanlarını akıtanların hâtırasını bayağılıklarile kirletmekten çekinmezler: Bankalardaki dolu kasalarına yenilerini katmak, apartmanlarının yanıbaşlarına daha yükseklerini dikmek için binbir dalavere düşünür, binbir dolap kurarlar. Bunların arasında, küçük bir tavassut rolile milyonluk işten birkaç yüz bin lira komüsyon alan, apartmanlar kuran, içtimaî mevki temin eden insanlara sık rastlanır.</p>
				<p class="normal">Birinci mevki kompartımanda, herhangi bir suiistimalden sonra kaybettiği mevkiinin iadesi için “İltimas” aramağa giden ve seksapelinin tesirinden istifade kaygısile karılarını da birlikte götüren adamlar görürsünüz. </p>
				<p class="normal">İş adamları ikinci mevkide seyahat ederler. Bunlar, kendi aralarında konuşurken, içtimaî kuruluşun bozukluğu neticesi, umumî ahlâk düşüklüğüne miyar olabilecek misaller verirler. İşte bakınız, bir inşaat mühendisi olduğu anlaşılan şu sarışın erkek, “.....” şehrindeki büyük dokuma fabrikasının yapılışında rastladığı tuhaf hâdiseyi anlatıyor: “.....” şehrinde bulunan işçiler, sabahleyin inşaata gelirken koltuklarında getirdikleri ekmeği, akşamleyin geri götürürlermiş. Niçin ekmekli geliyor ve ekmekli gidiyorlar? Bir gün apansız kontrol etmişler. “.....”li amele, meğer, evinden getirdiği ekmeği fabrikada oyuyor, değeri beş kuruştan aşağı olmıyan burgulu çivileri içine yerleştirerek ustalıkla aşırıyormuş!</p>
				<p class="normal">Üçüncü mevki kompartımana gelince...</p>
				<p class="normal">Üniversiteyi yeni bitirerek vekâletlerden birine kapağı atabilmek için Ankaraya giden yüksek tahsil gençleri, iş bulmak ümidile yola çıkan işsizler, taşrada garsonluk, şantözlük yapacak kadınlar, esnaf ve amele burada baş başadır. Yataklı vagon yolcusu ne kadar kapitalist ve birinci, ikinci mevkide seyahat edenler ne derece burjuva ise, üçüncü sınıf kompartımanda olanlar da o nisbette komünisttirler. Fakat, onların bu komünistçe düşünceleri, bir sevki tabiî neticesidir. Yüzlerce insanın emeğini ve alın terini gaspederek, vicdanına kara bir badana, haris ellerine kan bulaştırarak servetini kolayca yapan ZENGİN karşısında onlar daima nefret ve istikrah duyarlar.</p>
				<p class="normal">Onların içinde komünizmi yaratan ve körükleyen; kolayca yaptığı servetini habire arttırmak hırsile istismarın bin bir şeklini tatbike kalkışan bu zenginler sınıfıdır... İşte, vagon penceresi dibinde birbirlerine eğilerek fısıldaşan şu iki adamı dinliyelim:</p>
				<p class="normal">— Müteahhit “X” resmi bir hayır cemiyetine on bin lira vermiş. Gazeteler, şükranla adını ve resmini basıyor. (Bir nümunei imtisal!) diye uzun makaleler yazanları bile var. Müteahhit “X”in bu hayır cemiyetine verdiği on bin lira, belki de, gayri meşru kazanılmış servetinin kefaretidir...</p>
				<p class="normal">— İhtimal... Fakat, müteahhit “X” kurnaz bir adamdır. Hükûmetin, bazı sınaî teşebbüslere giriştiğini duymuş olabilir. Münakasada ihaleyi üzerine alabilmek için, hükûmetin ve efkârı umumiyenin sempatisini kazanmayı düşünmüştür belki de... Kaz gelen yerden tavuk esirgenmez, ahbabım... Müteahhit “X”in adını şükranla yazan muharrir, işin iç yüzünü bilmiyecek kadar budala değildir. Ona o yazıyı yazdıran da, altın babası müteahhit “X”in ta kendisidir. Heh heh heh...</p>
				<p class="normal">— Ne var Yıldız? Kederli görünüyorsun...</p>
				<p class="normal">Cavidan soruyor. Yıldız, ellerinin içile alnını oğuşturuyordu:</p>
				<p class="normal">— Tren yolculuğu beni sarstı, Cavidan... Düşün ki, biraz uzak bir yere gittiğim zamanlar tramvay bile beni tutardı.</p>
				<p class="normal">— Hadi hadi, şimdi masal okuma bana, kızım... Tren tutmasını falan bir tarafa bırak, senin mutlak bir derdin var, Yıldız...</p>
				<p class="normal">— Dertsiz insan olur mu?</p>
				<p class="normal">— Ha şöyle yola gel... Bir sevdiğin var, değil mi? Ondan ayrıldığına üzülüyorsun, değil mi?</p>
				<p class="normal">— İyi bildin, Cavidan... Çıldırasıya sevdiğim çocuğumu düşünüyorum; ondan ayrıldığım için üzülüyorum.</p>
				<p class="normal">Cavidan, ellerini dizinde kenetlemişti. Ağzı hayretten bir karış açık gülerek konuşan Yıldızı dinliyordu.</p>
				<p class="normal">— Yok, yok... Aklına çirkin şeyler getirme... Meşru bir çocuk bu, Cavidan... Babası mert, namuslu bir ameledir; ben, onun nikâhlı karısıyım...</p>
				<p class="normal">Ve, kısmen de olsa, birbirlerine hayatlarını anlattılar.</p>
				<p class="normal">Yıldız, üç aydır kaldırımlarda sürtüyor.</p>
				<p class="normal">Gece yarıları, çoğu sabahlara karşı, evine dönünce, Osmanı ip salıncağın dibinde uyanık buluyordu. </p>
				<p class="normal">Yıldızın hiç gelmediği geceler de oluyordu. Ve ertesi akşam döndüğü zaman:</p>
				<p class="normal">— İş o kadar çoktu ki –diyordu– o kadar da yorulduk ki Osman, gece yarısı sokaklara düşmektense, evi bankaya yakın bir arkadaşta kalmayı tercih ettim...</p>
				<p class="normal">Osman, beyninin derinliklerinde şüpheye benzer bazı hislerin kımıldandığını duyar gibi oluyordu. Fakat, karısına o kadar itimadı vardı ki! Patronun ne demek olduğunu da pekâlâ bilirdi. Elbet zavallı Yıldızı istismar edeceklerdi. </p>
				<p class="normal">Osmanı en çok üzen, Yıldızın bucak bucak kaçışıydı. Karısının kendisini eskisi kadar sevmediğine kanidi. O kadar mağrurdu ki, bunu imadan bile çekiniyordu.</p>
				<p class="normal">Halbuki, Yıldız, saf Osmanın temiz yatağını kaldırımların kokusile dolduramazdı. Kocasının kollarından kaçmağa mecburdu. Bazan Melekle baş başa kaldılar mı, hıçkırarak içini dökerdi; dert yanardı.</p>
				<p class="normal">Ayrılık dakikasını hatırlarken Yıldızın burnu sızladı.</p>
				<p class="normal">— Güle güle git... Bizi mektupsuz bırakma, Yıldız... Yavrunu gönlünden çıkarma!</p>
				<p class="normal">Diye omuzlarını sıkan bu yaşlı başlı adamın donuk gözlerinden iri yaş taneleri yuvarlanıyor, ellerini, saçlarını ıslatıyordu.</p>
				<p class="normal">Yıldız, eski bir tanıdığın yardımile Ankaranın “XX” müessesesinde bulunan memuriyetten bahsederek yeni bir yalan uydurmuştu. Birlikte yaşadıkları ameleden ayrılan Meleği, güçlükle Osmanın yanında alıkoyabilmişti. Bu iyi yürekli kadının, kocası için vefalı bir arkadaş, çocuğuna şefkatli bir ana olacağından emindi. </p>
				<p class="normal">Kompartımanın geniş camında, telgraf direkleri birbirini kovalıyor; ağaçlar yıkılıyor. Dere kenarlarında dolaşan hayvan sürüleri, tren hattında gündeliği bir kuru ekmeğe çalışan işçi sürüleri, geniş camın üzerinde birbiri ardından beliriyor. Durgun bir eda ile kuyruklarını sallıyarak geviş getiren öküzlerin de, ağır ağır kazma savuran işçilerin de, çapaklı gözlerinde, trene karşı ayni hayranlık vardır.</p>
				<p class="normal">Cavidanın bu yola sürüklenişi oldukça enteresan hikâyedir: Sonradan fakir düşmüş zengin bir ailenin kızıydı. Borç ve sefalet içinde yüzüyorlardı. Talih bir gün Cavidanı “......” hayır cemiyeti menfaatine verilen müsamerede, zengin bir fabrikatörle karşılaştırdı. Çıplak kafalı, gök gözlü, ellisini geçkin, şişko bir adamdı bu... Cavidana âşık oldu. Onu istetti. Cavidan, babası yaşındaki bu adamla evlenmezdi gerçi... Fakat anasının israrına dayanamadı.</p>
				<p class="normal">Ana, geniş konaklarda yaşamağa, süslü lândolarla gezmeğe, parlak kabul resimleri yapmağa –kestirmesi: lükse ve ihtişama– alışmış bir kadındı. Ve, eski günlerin yeniden geri döneceği ümidile kendinden geçmişti. Kızını, önlerine çıkan bu zengin adama âdeta sattı.</p>
				<p class="normal">Fabrikatör, düğünü şehrin en lüks otelinde yaptı. Zifaf gecesi, Cavidanın hayatında hâtırası kolay kolay silinemez tiksindirici bir gecedir. Uzun sefahet yıllarının hırpaladığı porsumuş erkek, ona sahip olamıyacak kadar da kudretini kaybetmiş bulunuyordu. Ellilik ihtiyarın körpe kıza tesahübü için ufak bir operasyona ihtiyaç görüldü. Kıyıda bucakta kalmış bir kadın hastalıkları mütehassısı, bu yırtılamayan kızlık gışasına ameliyat masasında bıçak vuracaktı!</p>
				<p class="normal">Mütehassıs, gençti. Güçlü, yakışıklı bir erkekti. Ve Cavidan, genç doktorun ameliyat masasına değil, yatağına uzandı!</p>
				<p class="normal">İhtiyar fabrikatörün gönlü hoştu. Genç mütehassıs, güzel kız memnundular. Haftanın muayyen günlerinde buluşuyor, sevişiyorlardı.</p>
				<p class="normal">Skandal patlak vermekte gecikmedi. Gürültülü bir dâvadan sonra boşandılar. Cavidan da –garip bir tesadüfle– Madam Erifiliyi tanıdı günün birinde...</p>
				<p class="normal">Kontrolör.</p>
				<p class="normal">Koltukta açık saçık uyuyan Müzehheri uyandırdılar. Yakışıklı kontrolör, çapkın bir temenna ile selâmladı; biletlere baktı. </p>
				<p class="normal">Ankara yakınlaşıyor. </p>
				<p class="normal">Ankara yakınlaşıyor.</p>
				<p class="normal">Müzehher, kompartımanın koridorunda şık, kıranta bir erkekle konuşuyor. Bir aralık, onu Yıldızla Cavidanın yanına getirdi; tanıştırdı:</p>
				<p class="normal">— Mühendis “...” beyin karısı, Yıldız...</p>
				<p class="normal">— Müşerref oldum...</p>
				<p class="normal">— Cavidan... Banka direktörü “...” beyin karısı...</p>
				<p class="normal">— Teşerrüf ettim.</p>
				<p class="normal">— “...” Vekâleti erkânından “....” beyefendi...</p>
				<p class="normal">Müzehher, fıkır fıkır gülerek, izahat da veriyor:</p>
				<p class="normal">— Ankarayı hiç bilmiyorlar. Kocalarından izin koparabilmek için yüreğimin yağı eridi. Allah insanı kıskanç kocaya düşürmesin. Fakat, şu erkekler de öyle hodbin mahlûklar ki! Karınızı bir gün bile gözünüzün önünden ayırmak istemezsiniz de, ona sormadan, gönlünüzün dilediği yerde gezip tozmak için kendinizde hak görürsünüz. Kıskanırsınız; nedense karınızın kıskançlığına tahammül edemezsiniz!</p>
				<p class="normal">Müzehher, kulağına eğilerek bir şeyler anlatırken, şık kıranta, dışarısını seyre dalan iki genç kadını inceden inceye tetkik ediyor.</p>
				<p class="normal">Ankara kalesi, yıldızın ilk gördüğü o... Eski ve yeni Ankara. Ankara istasyonu. Müzehher, Yıldız ve Cavidan, bir otomobile atladılar.</p>
				<p class="ortaitalik">–Birinci Safhanın Sonu–</p>
				</body>
</html>