<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_10"><br class="calibre3"/>7<br class="calibre3"/>
				Aomame</h2><br class="chapter"/><br class="chapter"/><p class="kitapickapak">Sessiz ol, kelebeği uyandırma</p><br class="chapter"/><br class="chapter"/><br class="chapter"/><p class="normal1">Cumartesi günü öğleden sonra saat 1’i geçerken, Aomame “Söğüt Konağı”nı ziyaret etti. Burada onlarca yaşlı ve devasa söğüt ağacı, bahçenin taş duvarlarının üzerinden tepelerini gösterir ve rüzgâr estiğinde gideceği yönü bulamayan ruhlar gibi salınırdı. O yüzden çevredeki insanlar doğal olarak, bu eski Batı tarzı konağı “Söğüt Konağı” diye adlandırırlardı. Azabu semtindeki dik yokuşun başındaydı. Söğüt dallarının tepesine, minicik kuşların tünediği görülebiliyordu. Çatının saçağında kocaman bir kedi, gözlerini kısmış, güneşleniyordu. Çevredeki yollar dar ve dolambaçlıydı, neredeyse hiç araba geçmiyordu. Yüksek ağaçlar çoktu, gündüz vakti bile loş bir izlenim bırakıyordu. İnsan şehrin o kısmına adımını attığında, zamanın ilerlemesi yavaşlamış gibi bir hisse kapılıyordu. Yakınlarda bazı büyükelçilikler vardı, ama pek fazla girip çıkan olmuyordu. Normalde ortalığa ölüm sessizliği hâkim olurdu, ama yaz gelince durum değişir, ağustosböceklerinin sesleri insanın kulaklarını tırmalardı.</p>
				<p class="normal1">Aomame kapının zilini çaldıktan sonra, diyafona adını söyledi. Sonra yalnızca kısa bir süre gülümseyerek yukarıdaki kameraya yüzünü gösterdi. Demir kapı mekanik komut ile yavaşça açıldı; Aomame içeri girince de, arkasından kapanıverdi. Aomame her zaman bu şekilde bahçeyi yürüyerek geçer, konağın ana kapısına ulaşırdı. Gözetleme kameralarının onu çekmekte olduğunu bildiğinden, Aomame moda defilelerindeki gibi dik durarak ve çenesini kaldırarak taş döşeme yaya yolunda ilerlerdi. Bugün Aomame’nin üzerinde koyu lacivert rüzgârlık, onun altında kapüşonlu mont ile kot pantolon gibi spor kıyafetler vardı. Beyaz basketbol ayakkabıları giymiş, omzuna da çantasını asmıştı. Bugün çantada buz kıracağı yoktu. Gereksinimi olmadığı zamanlarda, elbise dolabının çekmecesinde sakince dinlenirdi.</p>
				<p class="normal1">Ana kapının önüne Hint meşesinden yapılma bahçe sandalyeleri konmuştu ve birinde iriyarı bir adam canı sıkılıyormuş gibi bir ifadeyle oturmaktaydı. Boyu fazla uzun değildi, ama belinden yukarısının şaşırtıcı ölçüde gelişmiş olduğu ilk bakışta anlaşılıyordu. Kırk yaşlarındaydı, kafasını kazıtmıştı, burnunun altında ise bakımlı bıyıkları vardı. Omzu geniş gri takım elbisesinin altına bembeyaz bir gömlek giymiş, koyu gri kravat takmıştı. Ayaklarında üzerinde tek bir leke bile bulunmayan siyah ince deriden yapılma ayakkabılar vardı. İki kulağına ise gümüş küpeler takmıştı. Ne vilayetin tahsilat memuru, ne de otomobil sigortası pazarlamacısı gibi duruyordu. İlk bakışta profesyonel koruma olduğu belliydi ve gerçekte de onun uzman olduğu meslek buydu. Yeri geldiğinde şoförlük yaptığı da oluyordu. Karatede üst kuşaklardan birine sahipti ve gerektiğinde silah da kullanabiliyordu. Dişlerini gösterdiğinde herkesten çok daha vahşileşebiliyordu. Fakat normalde uysal, sakin ve entelektüel bir adamdı. Dikkatlice gözlerine bakıldığında, elbette o izin verdiği ölçüde, oradaki sıcak ışıltıların farkına varmak mümkündü.</p>
				<p class="normal1">Özel hayatında farklı aletleri kurcalamak, 60’lı ve 70’li yılların progresif <span class="ideitalik">rock</span> müziği plak koleksiyonu yapmak hobisiydi ve kuaförlük yapan yakışıklı erkek arkadaşı ile birlikte, Azabu semtinde bir yerlerde yaşıyordu. Adı Tamaru’ydu. Bunun, adı mı, yoksa soyadı mı olduğu bilinmiyordu. Hangi Japonca karakterlerle yazıldığı da. Fakat insanlar ona seslenirken “Tamaru” diyordu.</p>
				<p class="normal1">Tamaru sandalyesine oturmuş halde Aomame’ye bakıp başını salladı.</p>
				<p class="normal1">“Merhaba” dedi Aomame. Sonra geçip adamın karşısındaki sandalyeye oturdu.</p>
				<p class="normal1">“Şibuya’daki bir otelde adamın biri ölmüş” dedi adam, ince deri ayakkabısının parlaklığını kontrol ederek.</p>
				<p class="normal1">“Haberim olmadı” dedi Aomame.</p>
				<p class="normal1">“Gazetelere çıkacak ölçüde bir olay değil ne de olsa. Galiba kalp kriziymiş. Kırk yaşını henüz geçmiş bir adammış, yazık olmuş.”</p>
				<p class="normal1">“Kalp sağlığına dikkat etmek gerek.”</p>
				<p class="normal1">Tamaru başını sallayarak onayladı. “Alışkanlıklar önemlidir. Düzensiz yaşam, stres, uykusuzluk. Böyle şeyler insanı öldürür.”</p>
				<p class="normal1">“Er ya da geç, bir şeyler insanı öldürür zaten.”</p>
				<p class="normal1">“Mantık açısından bakarsak öyle.”</p>
				<p class="normal1">“Savcılık otopsi yaptıracak mı acaba?”</p>
				<p class="normal1">Tamaru yere eğilerek, gözle zar zor görülen bir toz parçasını ayakkabısının üst kısmından silkeledi. “Polis de çok meşgul. Bütçesi sınırlı. Hiçbir yarası olmayan bir cesedi otopsiye gönderecek halleri yok. Yakınları da huzur içerisinde ölmüş bir insanı, anlamsız yere kesip doğratmak istemezler.”</p>
				<p class="normal1">“Özellikle de ardında bıraktığı karısı açısından bakılırsa öyle.”</p>
				<p class="normal1">Tamaru bir süre sessiz kaldıktan sonra, deri eldiven giymiş gibi kalınca duran elini Aomame’ye uzattı. Aomame de o eli sıktı. Güçlü bir el sıkışmaydı.</p>
				<p class="normal1">“Yorulmuşsundur. Biraz dinlen istersen” dedi Tamaru.</p>
				<p class="normal1">Aomame insanların normalde gülerken yaptıkları gibi ağzını iki yana doğru genişlettiyse de, gerçekte yüzünde gülümseme oluşmadı. Yalnızca gülümsemeyi andıran bir görüntü oluştu.</p>
				<p class="normal1">“Bun iyi mi?” diye sordu Aomame.</p>
				<p class="normal1">“Evet. Keyfi yerinde” diye yanıtladı Tamaru. Bun o konakta besledikleri erkek Alman kurt köpeğiydi. İyi huylu ve akıllıydı. Fakat bir sürü farklı huyları vardı.</p>
				<p class="normal1">“O köpek hâlâ ıspanak yiyor mu?” diye sordu Aomame.</p>
				<p class="normal1">“Bol bol. Şu sıralar ıspanak pahalı ya, biraz endişeliyiz. Çünkü çok fazla yiyor.”</p>
				<p class="normal1">“Ispanak yiyen bir Alman kurt köpeği hiç görmedim.”</p>
				<p class="normal1">“Bizimki köpek olmadığını sanıyor.”</p>
				<p class="normal1">“Ne sanıyor peki?”</p>
				<p class="normal1">“Kendini sınıflandırmaların ötesine geçmiş bir varlık olarak görüyor.”</p>
				<p class="normal1">“Süper köpek?”</p>
				<p class="normal1">“Belki de.”</p>
				<p class="normal1">“O yüzden mi ıspanak seviyor?”</p>
				<p class="normal1">“Bununla alakası olmaksızın ıspanak seviyor. Küçüklüğünden beri öyleydi.”</p>
				<p class="normal1">“Belki de o yüzden, tehlikeli düşüncelere sahip olmuştur.”</p>
				<p class="normal1">“Olabilir” dedi Tamaru. Sonra kol saatine göz attı. “Bu arada, bugünkü randevu 1.30’daydı değil mi?”</p>
				<p class="normal1">Aomame başını sallayarak onayladı. “Öyle. Daha zaman var.”</p>
				<p class="normal1">Tamaru ağır hareketlerle yerinden kalktı. “Biraz burada bekle. Belki biraz erkene alabiliriz.” Sonra ana kapının ardında gözden kayboldu.</p>
				<p class="normal1">Aomame söğütlerin hoş görüntüsünü seyrederek bekledi. Rüzgâr yoktu, ağaçların dalları sessizce yere doğru sarkmıştı. Sonu gelmez düşüncelere dalmış insanlar gibi.</p>
				<p class="normal1">Biraz sonra Tamaru geri döndü. “Arka tarafa geçeceğiz. Bugün serada görüşecekmiş.”</p>
				<p class="normal1">İkisi bahçeyi dolaşıp, söğüt ağaçlarının yanından geçerek seraya yöneldiler. Sera, konağın ana binasının arka tarafındaydı. Çevresinde ağaç yoktu, olabildiğince güneş alacak şekilde yapılmıştı. Tamaru içerideki kelebekler kaçmasın diye kapıyı dikkatlice aralayıp, Aomame’ye yol gösterdi. Sonra kendisi de seri bir hareketle içeri kayıp, kapıyı hemen kapattı. İriyarı insanların kolayca yapabileceği bir hareket değildi. Fakat onun hareketi nazik ve yalın bir hareketti. Yalnızca kalıbına uygun değildi, o kadar.</p>
				<p class="normal1">Çevresi camlarla kaplı seranın içini bahar havası doldurmuştu. Farklı türden çiçekler katmer katmer açmıştı. Çiçeklerin konulduğu saksıların çoğu sıradan saksılardı. Glayöller, anemonlar, papatyalar gibi her yerde görülen türden çiçeklerin saksıları raflara dizilmişti. Aomame’nin ottan başka bir şey olarak göremediği bitkiler de aralara serpiştirilmişti. Pahalı orkideler, nadir bulunur güller, Polinezya gardenyası gibi, bir serada olması gereken türden çiçekler yoktu. Aomame bitkilere pek meraklı değildi, ama bu seranın yapmacıksız görüntüsü hoşuna gidiyordu.</p>
				<p class="normal1">Öte yandan, serada çok sayıda kelebek yaşıyordu. Konağın sahibesi Madam, bu geniş camlarla kaplı oda içerisinde nadir bulunur çiçekler yetiştirmektense, nadir bulunur kelebekler yetiştirmeye daha meraklı gibiydi. Buradaki çiçekler de, kelebeklerin hoşuna giden türden, poleni bol çiçeklerdi. Serada kelebek yetiştirmek için sıra dışı bir özen, bilgi ve emek gerekiyordu, ama Aomame’nin bu konuda pek bir bilgisi yoktu.</p>
				<p class="normal1">Yaz günleri dışında, Madam Aomame’yi arada sırada seraya davet eder, orada yalnız başlarına konuşurlardı. Camlarla kaplı oda içerisinde konuştuklarını birilerinin duyma tehlikesi yoktu. İki kadının arasında geçen diyaloglar, yüksek sesle konuşulabilecek türden şeyler değildi. Ayrıca, çiçekler ve kelebekler arasında olmak sinirlerini yatıştırıyordu. Kadının yüzündeki ifadeden bu rahatlıkla anlaşılıyordu. Seranın içi Aomame’ye biraz sıcak geliyordu, ama dayanamayacağı ölçüde değildi.</p>
				<p class="normal1">Madam yetmişli yaşlarının ortasında, ufak tefek bir kadındı. Ağarmış güzel saçlarını kısa kestirmişti. Beyaz Hint pamuklusundan gömlek, krem rengi kot pantolon ve kirli tenis ayakkabıları giymişti. Ellerinde beyaz eldivenler, irice bir sulama ibriği ile saksıları tek tek suluyordu. Kadının üzerindeki giysiler ona biraz büyükmüş gibi dursa da yine de güzel görünüyorlardı. Onu her gördüğünde, yalın ve doğal havası Aomame’de saygı uyandırırdı.</p>
				<p class="normal1">Savaş öncesinde soylu bir aileye gelin giden sermaye sahibi bir ailenin kızıydı, ama halinde ne gösterişten ne de eziklikten eser vardı. Savaştan hemen sonra kocası ölünce, ailesinin sahip olduğu küçük bir yatırım şirketinin yönetimine el atmış, hisse oyunlarında sıra dışı bir deha sergilemişti. Bu herkesin kabul ettiği gibi, Tanrı vergisi bir dehaydı. Yatırım şirketi onun sayesinde ani bir yükseliş göstermiş, kişisel serveti de iyice büyümüştü. Kadın elindeki bu servetle, diğer eski soylular ve imparatorluk ailesi mensuplarının Tokyo merkezinde sahip olduğu çok sayıdaki birinci sınıf araziyi satın almıştı. On yıl kadar önce kendini emekli etmiş, doğru zamanı kollayarak sahip olduğu hisseleri satmış, servetini daha da artırmıştı. İnsan önüne çıkmayı hiç sevmezdi ve adı neredeyse hiç duyulmazdı, ama finans dünyasında onu bilmeyen yoktu. Politika dünyasında da güçlü ilişkileri olduğu söyleniyordu. Fakat kişisel açıdan bakıldığında, sağlam duruşlu, erdemli bir kadındı. Bir de, korku nedir bilmezdi. Sezgilerine güvenir, bir şeye karar verince mutlaka gerçekleştirirdi.</p>
				<p class="normal1">Madam Aomame’yi görünce ibriği yere bırakıp, girişin yakınında duran metal bahçe koltuğunu göstererek oturması için işaret etti. Aomame gösterilen yere oturunca, kadın da geçip karşısına oturdu. Kadın ne yaparsa yapsın, hareketlerinden neredeyse hiç ses çıkmazdı. Ormandan geçen akıllı bir erkek tilki gibi.</p>
				<p class="normal1">“İçecek bir şeyler getireyim mi?” diye sordu Tamaru.</p>
				<p class="normal1">“Sıcak bitki çayı lütfen” dedi kadın. Sonra Aomame’ye döndü. “Ya sen?”</p>
				<p class="normal1">“Aynısından” dedi Aomame.</p>
				<p class="normal1">Tamaru başını hafifçe sallayarak, hızlı hareketlerle dışarı çıkıp gitti. Çevresine bakınıp, kelebek olup olmadığını kontrol ettikten sonra kapıyı hafifçe aralayarak, seri bir hareketle dışarı çıkmış, kapıyı da hemen kapatmıştı. Kibar dans adımlarını taklit edermiş gibi bir hali vardı.</p>
				<p class="normal1">Madam pamuklu kumaştan eldivenlerini çıkartıp, sanki gece toplantılarında giyilen türden ipek eldivenlermiş gibi üst üste getirerek nazik bir hareketle masaya bıraktı. Sonra berrak ışıltılar saçan kara gözleriyle Aomame’ye baktı. Şimdiye kadar çok şey görmüş geçirmiş gözlerdi bunlar. Aomame de görgü kurallarını çiğnemeyecek bir süre boyunca, bakışlarını o gözlerle buluşturdu.</p>
				<p class="normal1">“Önemli bir insanı yitirdik” dedi kadın. “Petrol sektöründe adı bilinen bir adammış. Gençmiş, ama oldukça başarılıymış.”</p>
				<p class="normal1">Yaşlı kadın hep alçak sesle konuşurdu. Hafif bir rüzgârın alıp götüreceği kadar alçak bir sesle. O yüzden, karşısındakinin sürekli kulak kabartması gerekirdi. Arada sırada, Aomame’nin içinden elini uzatıp ses düğmesini çevirmek gelirdi. Elbette hiçbir yerde ses düğmesi yoktu. O yüzden kulak kabartıp tüm dikkatiyle dinlemesi gerekiyordu.</p>
				<p class="normal1">Aomame, “Fakat o adam aniden ölse bile, gördüğüm kadarıyla pek etkisi olmamış. Dünya dönmeye devam ediyor” dedi.</p>
				<p class="normal1">Madam gülümsedi. “Bu dünyada boşluğu doldurulamayacak tek bir kişi bile yoktur. Ne kadar bilgili, ne kadar yetenekli olursa olsun, mutlaka bir yerlerde yerine geçecek bir kişi vardır. Dünya boşluğu doldurulamayacak insanlarla dolu olsaydı, bu bize büyük sıkıntı yaratırdı. Elbette...” diye ekledi kadın. Sonra vurgulamak istermiş gibi sağ elinin işaretparmağını yukarı doğrulttu. “Senin gibi birinin yerine geçecek kimse yok.”</p>
				<p class="normal1">“Benim yerime geçecek biri bulunmasa bile, yaptığım işi yapmak için bir yol bulmak o kadar zor olmasa gerek” dedi Aomame.</p>
				<p class="normal1">Madam sükûnet içerisinde Aomame’ye bakıyordu. Dudaklarında hoşnutluk belirtisi bir gülümseme oluştu. “Belki de” dedi kadın. “Fakat bu mümkün olsa bile, ikimizin burada paylaştıklarımızın yerine konacak bir şey bulunmaz. Sen sensin ve senden başka sen yok. Minnettarım. Sözcüklerle ifade edebilmek mümkün değil gerçi.”</p>
				<p class="normal1">Yaşlı kadın öne doğru kaykılarak elini uzatıp Aomame’nin elinin üzerine koydu. Sonra elini çekerek, yüzünde hoşnut bir ifadeyle, arkasına yaslandı. Bir kelebek havada salınarak gelip, kadının omzuna kondu. Küçük, beyaz bir kelebekti. Beyazın üzerinde ince, kızıl desenler vardı. Kelebek korkunun ne olduğundan habersizmiş gibi, oracıkta uyuklamaya başladı.</p>
				<p class="normal1">“Sen muhtemelen şimdiye kadar bu kelebeği hiç görmemişsindir” dedi Madam, omzuna kısa bir bakış fırlatarak. Sesinde koruma içgüdüsü tonu vardı. “Okinava’da bile kolayca bulunmuyor. Bu kelebek yalnızca belirli bir tür bitkiyle besleniyor. Okinava’da dağlık kesimlerden başka yerde açmayan bir çiçek. Bu kelebeği besleyebilmek için, önce o çiçeği buraya getirip yetiştirmek gerekiyor. Bir hayli zahmetli oluyor. Elbette masraf da gerektiriyor.”</p>
				<p class="normal1">“Bu kelebek sana çok alışmış gibi.”</p>
				<p class="normal1">Kadın gülümsedi. “Bu <span class="ideitalik">adam</span> beni arkadaşı olarak görüyor.”</p>
				<p class="normal1">“Kelebeklerle arkadaş olunabilir mi?”</p>
				<p class="normal1">“Kelebeklerle arkadaş olabilmen için, önce doğanın bir parçası olman gerek. İnsan kokunu silip, sabırla bekleyerek, ağaç, ot ya da çiçek olduğuna inanacaksın. Zaman alır, ama karşı taraf bir kez razı olursa, sonrasında doğal olarak arkadaş olursun.”</p>
				<p class="normal1">“Kelebeklere ad koyuyor musun?” diye sordu Aomame, merak ederek. “Yani, kedi veya köpek gibi tek tek.”</p>
				<p class="normal1">Madam başını hafifçe iki yana salladı. “Kelebeklere ad koymam. Desen ve şeklini gördüğümde tek tek ayırabilirim. Üstelik kelebeklere isim koysan bile, nasıl olsa kısa sürede ölürler. Bunlar adı olmayan, kısa süreli arkadaşlarımdır. Her gün buraya gelir, onları selamlar, çok farklı şeyler konuşurum. Fakat kelebekler, zamanı gelince buradan ayrılıp giderler. Öldüklerini bilirim, ama ne kadar ararsam arayayım ölülerini bulamam. Sanki havaya karışmış gibi, hiçbir iz bırakmadan kaybolup giderler. Kelebekler her şeyden daha kırılgan, nahif canlılardır. Bir anda doğar, sınırlı ve çok az şey ister, sonra da sessizce kaybolup giderler. Muhtemelen buradan başka bir dünyaya.”</p>
				<p class="normal1">Seranın içerisindeki hava ılık, hafif nemli ve bitki kokusuyla yüklüydü. Birçok kelebek ise, başlangıcı veya sonu olmayan bir bilinç akışını dilimlere bölen noktalar gibi, bir görünüp bir kayboluyorlardı. Aomame o seraya her gelişinde, zaman algılamasını yitirmiş gibi oluyordu.</p>
				<p class="normal1">Tamaru, mavi porselen demlikle takım olan iki fincan koyduğu metal tepsiyle geldi. Kumaş peçete ve kurabiye dolu bir tabak da getirmişti. Bitki çayının kokusu, etraftaki çiçeklerin kokusuna karışıverdi.</p>
				<p class="normal1">“Teşekkürler Tamaru. Gerisini ben hallederim.”</p>
				<p class="normal1">Tamaru tepsiyi bahçe masasının üzerine bırakıp kısa bir selam verdikten sonra, hiç ses çıkarmayan adımlarla yürüyerek uzaklaştı. Önceki seferlerde olduğu gibi, bir dizi seri hareketle kapıyı açtı, kapattı ve seradan ayrıldı. Kadın demliğin kapağını açıp koklayarak, yaprakların demlenme durumunu kontrol ettikten sonra iki fincana çay doldurdu. İkisinin koyuluk derecesinin eşit olmasına özen gösterdi.</p>
				<p class="normal1">“Üstüme vazife değil, ama neden girişe sineklik takmıyorsunuz?” diye sordu Aomame.</p>
				<p class="normal1">Kadın yüzünü kaldırıp Aomame’ye baktı. “Sineklik?”</p>
				<p class="normal1">Kadının sol elinde fincan tabağı, sağ elinde çay fincanı vardı. Fincanı dudaklarına götürüp bir yudum içti. Kokuyu hissederek, hafifçe başını salladı. Sonra tabağı tepsiye bıraktı. Peçeteyi ağız kenarlarına hafifçe bastırdıktan sonra dizlerinin üstüne koydu. <span class="ideitalik">Ormanın derinliklerinde yolu koruyan merhametli bir peri gibi</span>, diye aklından geçirdi Aomame.</p>
				<p class="normal1">Sonra kadın hafifçe genzini temizledi. “Sineklik denen şeyden hoşlanmıyorum” dedi.</p>
				<p class="normal1">Aomame sessiz kalarak konuşmanın gerisinin gelmesini beklediyse de, gelmedi. Tel ağı sevmemesi özgürlüğü sınırlayan şeylere karşı genel bir tavır mıydı, estetik kaygılardan mı kaynaklanıyordu yoksa zevk meselesi miydi, anlayamadan konuşma sona ermişti. Fakat o an için, bu o kadar önemli bir sorun da değildi. Yalnızca, öylesine aklına geliveren bir soruydu.</p>
				<p class="normal1">Aomame de Madam gibi bir eline fincanı, diğer eline tabağını alıp, sessizce bir yudum içti. Aomame bitki çaylarını pek sevmezdi. Zift gibi koyu kahve severdi. Fakat bu, olasılıkla, gündüz gözüyle gelinen bir seraya uygun düşmeyecek bir içecekti. O yüzden seraya geldiğinde yaşlı kadın ne içerse, aynısını isterdi. Kadın kurabiye tabağını uzatınca Aomame bir tane alıp yedi. Kurabiye zencefilliydi. Fırından yeni çıkmıştı, taze zencefil tadı vardı. Kadının savaştan önce bir dönem İngiltere’de yaşadığını anımsadı Aomame. Kadın da bir kurabiye alarak küçük parçalar halinde ısırdı. Omzunda uyuyan kelebeği uyandırmamak için sessizce.</p>
				<p class="normal1">“Ayrılırken, Tamaru her zamanki gibi anahtar verecek” dedi kadın. “İşin bitince postayla gönder. Her zamanki gibi.”</p>
				<p class="normal1">“Tamam.”</p>
				<p class="normal1">Bir süre huzur veren bir sessizlik hâkim oldu. Tamamen kapalı seraya, dışarıdaki dünyanın hiçbir sesi ulaşmıyordu. Kelebek huzur dolu uykusuna devam ediyordu.</p>
				<p class="normal1">“Biz yanlış olan hiçbir şey yapmıyoruz” dedi kadın, doğrudan Aomame’nin yüzüne bakarak.</p>
				<p class="normal1">Aomame dudaklarını ısırdı, sonra da başını salladı. “Biliyorum.”</p>
				<p class="normal1">“O zarfın içine bak” dedi Madam.</p>
				<p class="normal1">Aomame masanın üzerindeki zarfı eline alıp, içindeki yedi polaroid fotoğrafı zarif kahve demliğinin yanına dizdi. Tarot falındaki uğursuz kartları dizermiş gibi. Genç bir kadının çıplak vücudu kesitler halinde yakından çekilmişti. Sırtı, göğsü, karnı, baldırları. Ayak tabanı da vardı. Yalnızca yüz fotoğrafı yoktu. Şiddete uğradığına dair izler, hemen her tarafında morluklar ve şişlikler görülüyordu. Galiba kemer kullanılmıştı. Apış arası tüyleri tıraş edilmiş, o bölgeye yakın bir yerde sigara basıldığını belli eden bir iz oluşmuştu. Aomame elinde olmadan yüzünü buruşturuverdi. Benzer fotoğrafları daha önce de görmüştü, ama hiçbiri bu kadar feci değildi.</p>
				<p class="normal1">“Bunu ilk kez görüyor olmalısın” dedi kadın.</p>
				<p class="normal1">Aomame tek kelime etmeksizin başını sallayarak onayladı. “Ana hatlarıyla dinlemiştim, ama fotoğraflarını ilk kez görüyorum.”</p>
				<p class="normal1">“O adam yapmış” dedi yaşlı kadın. “Üç yerindeki kaburga kırığı tedavi edilmiş, ama duymakta güçlük çekiyormuş. Asla eski haline de dönemeyecekmiş” dedi kadın. Sesi yükselmemişti, ama öncesine oranla daha soğuk ve tok bir sesle konuşuyordu. Sesindeki bu değişime şaşırmış gibi, omzundaki kelebek uyanıp, kanatlarına açarak uçuverdi.</p>
				<p class="normal1">Kadın devam etti. “Böyle bir şeyi yapanın, elini kolunu sallayarak dolaşmasına izin veremeyiz. Ne şekilde olursa olsun.”</p>
				<p class="normal1">Aomame fotoğrafları zarfa geri koydu.</p>
				<p class="normal1">“Sence de öyle değil mi?”</p>
				<p class="normal1">“Evet, öyle” dedi Aomame.</p>
				<p class="normal1">“Biz doğru olanı yaptık” dedi kadın.</p>
				<p class="normal1">Madam koltuktan kalkıp, muhtemelen duygularını dengelemek için olacak, yerdeki sulama ibriğini aldı. Sanki çok hassas bir silahı tutuyor gibiydi. Benzi biraz solmuştu. Bakışları seranın bir noktasına takılıp kalmıştı. Aomame o bakışların yöneldiği tarafa göz attıysa da, farklı hiçbir şey göremedi. Yalnızca bir devedikeni saksısı vardı.</p>
				<p class="normal1">“Buraya kadar zahmet ettin, teşekkür ederim. Geçmiş olsun” dedi kadın elinde boş ibrikle. Görüşme sona ermişti.</p>
				<p class="normal1">Aomame ayağa kalkarak, çantasını eline aldı. “Çay için teşekkürler.”</p>
				<p class="normal1">“Bir kez daha teşekkür ederim” dedi Madam.</p>
				<p class="normal1">Aomame hafifçe gülümsedi.</p>
				<p class="normal1">“Hiçbir şeyi kafana takma” dedi kadın. Ses tonu her zamanki uysal haline dönmüştü. Gözleri sıcak ışıltılar saçıyordu. Elini Aomame’nin koluna hafifçe koydu. “Biz doğru olanı yaptık.”</p>
				<p class="normal1">Aomame başını sallayarak onayladı. Konuşma her zamanki sözlerle sona ermişti. <span class="ideitalik">Herhalde bu kadın, kendi kendine de aynı sözleri tekrar edip duruyordur</span>, dedi Aomame, içinden. <span class="ideitalik">Budist mantraları ya da dua gibi</span>. <span class="ideitalik">“Dert edecek hiçbir şey yok. Biz doğru olanı yaptık” diye</span>.</p>
				<p class="normal1">Aomame etrafında kelebek olmadığından emin olduktan sonra seranın kapısını hafifçe aralayıp dışarı çıkarak kapıyı kapattı. Kadın elinde ibrikle arkasında kalmıştı. Seradan çıktığında, dışarının havası serin ve ferahlatıcı gelmişti. Ağaç ve çimen kokusu geliyordu. Burası artık gerçeklik dünyasıydı. Zaman aynı şekilde akıyordu. Aomame gerçek havayı ciğerlerine doldurdu.</p>
				<p class="normal1"> </p>
				<p class="normal1">Ana kapıda, Tamaru her zamanki Hint meşesinden yapılma sandalyesine oturmuş bekliyordu. Aomame’ye özel posta kutusunun anahtarını vermek için.</p>
				<p class="normal1">“İşiniz bitti mi?” diye sordu Tamaru.</p>
				<p class="normal1">“Sanırım bitti” dedi Aomame. Sonra adamın yanına oturup, anahtarı alarak omuz çantasının gözüne koydu.</p>
				<p class="normal1">İkisi bir süre konuşmadan, bahçeye gelen kuşları izlediler. Rüzgâr hâlâ esmiyordu, söğütlerin dalları sessizce yere sarkmıştı. Bazı dalların uçları neredeyse yere değmek üzereydi.</p>
				<p class="normal1">“O kadının sağlığı nasıl?” diye sordu Aomame.</p>
				<p class="normal1">“Hangi kadın?”</p>
				<p class="normal1">“Şibuya’daki otelde kalp krizinden ölen adamın karısı.”</p>
				<p class="normal1">“Şu an için o kadar iyi olduğu söylenemez” dedi Tamaru, yüzünü buruşturarak. “Uğradığı şokun etkisi hâlâ devam ediyor. Pek konuşamıyor. Zamana ihtiyacı var.”</p>
				<p class="normal1">“Nasıl biri?”</p>
				<p class="normal1">“Otuz yaşlarında. Çocuğu yok. Güzel ve cana yakın. Vücudu da oldukça güzel. Fakat maalesef bu yaz denize giremeyecek. Muhtemelen önümüzdeki sene de. Polaroidleri gördün mü?”</p>
				<p class="normal1">“Az önce gördüm.”</p>
				<p class="normal1">“Feci bir şeydi değil mi?”</p>
				<p class="normal1">“Bir hayli” dedi Aomame.</p>
				<p class="normal1">“Sık rastlanan bir durum. Adam toplumsal açıdan bakıldığında başarılı bir insan. Çevresindekilerin takdirini kazanmış, iyi yetiştirilmiş, yüksek eğitim almış. Toplumsal olarak da iyi bir konumda” dedi Tamaru.</p>
				<p class="normal1">“Ancak eve dönünce kişiliği yüz seksen derece değişiyor” diyerek devamını getirdi Aomame. “Özellikle içki içince zorbalaşıyor. Yine de, gücü kadından başkasına yetmeyen tiplerden. Karısından başkasına el kaldıramıyor. Dışarıya karşı şirin mi şirin. Çevresindekiler onu uysal, iyi bir koca olarak görüyor. Neler gördüğünü, başına neler geldiğini söyleyip şikâyet etse bile, kadına hiç kimse inanmıyor. Adam da bunu bildiği için, şiddete başvurduğunda dışarıdan görülmeyecek yerleri seçiyor ya da bu işi iz bırakmayacak şekilde yapıyor. Olay bu değil mi?”</p>
				<p class="normal1">Tamaru başını sallayarak onayladı. “Aşağı yukarı öyle. Yalnız, adam tek damla bile içki içmiyor. Bu herif ne yapıyorsa ayık kafayla, gündüz gözüyle yapıyormuş. Beterin de beteri. Kadın boşanmak istemiş. Fakat adam şiddetle reddetmiş. Belki kadını seviyordu, belki de elinin altındaki kurbanını kaçırmak istemedi. Hatta karısına zorla tecavüz etmekten hoşlanıyordu belki de.” </p>
				<p class="normal1">Tamaru ayakkabısını hafifçe kaldırarak, tekrar parlaklığını kontrol etti. Sonra konuşmasını sürdürdü.</p>
				<p class="normal1">“Aile içi şiddetin kanıtlarını gösterirse, elbette boşanabilir, ama bu hem zaman hem de paraya mal olur. Karşı taraf becerikli bir avukat tutarsa, hoş olmayan durumlarla da karşılaşılabilir. Hem Aile Mahkemesi’nin işi başından aşkın, hem de hâkim sayısı yetersiz. Üstelik boşanma gerçekleşse, tazminat ve nafaka kararı verilse bile, o parayı doğru dürüst ödeyen çok az adam çıkar. Bahane uydurmak kolay nasıl olsa. Japonya’da nafaka ödemedi diye hapse giren eski koca neredeyse hiç yoktur. Ödemeye niyeti varmış gibi davranıp, göstermelik olarak biraz ödeme yapınca, mahkemeler hoşgörülü davranır. Japon toplumu hâlâ erkeklere karşı yumuşak davranıyor.”</p>
				<p class="normal1">Aomame araya girdi. “Ancak birkaç gün önce o zorba koca Şibuya’daki bir otelde <span class="ideitalik">sorunu ortadan kaldıracak</span> şekilde kalp krizinden öldü.”</p>
				<p class="normal1">“<span class="ideitalik">Sorunu ortadan kaldırmak</span> ifadesi fazla net” dedi Tamaru, dilini hafifçe şaklatarak. “<span class="ideitalik">İlahi adalet</span> demeyi tercih ederim ben. Neticede ölümünde kuşkulu bir taraf yok. İnsanların dikkatini çekecek ölçüde yüksek miktarlarda sigorta da yaptırmadığına göre, sigorta şirketi durumu sorgulamaz. Hemencecik ödeyiverirler. Orası öyle, ama yine de hatırı sayılır bir rakam. O sigorta parasıyla kadın kendisine yeni bir yaşam kurabilir. Üstelik boşanma davası için harcayacağı para ve zamandan da tasarruf etmiş oldu. Gereksiz yere karmaşık ve anlamsız yasal prosedürlerden, daha sonraki sıkıntıların yaratacağı ruhsal eziyetten de kurtulmuş oldu.”</p>
				<p class="normal1">“Üstelik o sefil ama tehlikeli herif de ortalıkta serbestçe dolaşıp, bir yerlerde kendine yeni bir kurban da bulamayacak.”</p>
				<p class="normal1">“İlahi adalet” dedi Tamaru. “Kalp krizi sayesinde her şey kolayca halloldu işte. Sonu iyi bittiğine göre mesele yok.”</p>
				<p class="normal1">“Eğer herhangi bir yerde son diye bir şey varsa” dedi Aomame.</p>
				<p class="normal1">Tamaru’nun dudak kenarlarında gülümsemeyi andıran kırışıklıklar oluştu. “Bir yerlerde mutlaka son vardır. Yalnızca, ‘Burası son’ diye yazılı değildir. Merdivenin en üst basamağında, ‘Burası son basamak. Ayağınızı daha fazla kaldırmayın’ diye yazar mı?”</p>
				<p class="normal1">Aomame başını iki yana salladı.</p>
				<p class="normal1">“Onunla aynı işte” dedi Tamaru.</p>
				<p class="normal1">“Deneyimleri devreye sokarak, gözlerini iyice açarsan, bir yerlerde o son kendiliğinden belirginleşiverir” dedi Aomame.</p>
				<p class="normal1">Tamaru başını sallayarak onayladı. “Anlayamasan bile...” derken, parmağıyla yere düşmeyi anlatan bir işaret yaptı. “Her halükârda orası sondur.”</p>
				<p class="normal1">İkisi bir süre suskunca kuşların sesini dinlediler. Huzur dolu bir nisan günü öğleden sonrasıydı. Hiçbir yerde kötülükten ve şiddetten eser yoktu.</p>
				<p class="normal1">“Şu an burada kaç kadın <span class="ideitalik">kalıyor</span>?” diye sordu Aomame.</p>
				<p class="normal1">“Dört” diye yanıtladı Tamaru, anında.</p>
				<p class="normal1">“Aynı durumda insanlar mı?”</p>
				<p class="normal1">“Aşağı yukarı benzer durumdalar” dedi Tamaru. Sonra dudaklarını büzdü. “Fakat diğer üçünün olayı o kadar ciddi değil. Karşılarındaki erkekler her zamanki gibi beş para etmeyecek tipler, ama az önce konuştuğumuz adam kadar kötü değiller. Kendi kendine havaya girmiş tipler. Senin zahmete girmeni gerektirecek bir durum yok. Biz halledebiliriz sanırım.”</p>
				<p class="normal1">“Yasal olarak mı?”</p>
				<p class="normal1">“<span class="ideitalik">Sayılır</span>. Biraz gözdağı vermek de gerekebilir belki. Elbette kalp krizi de yasal bir ölüm türü.”</p>
				<p class="normal1">“Elbette” dedi Aomame.</p>
				<p class="normal1">Tamaru bir süre konuşmadı, ellerini dizlerine koyarak, sessizce dallarını sarkıtmış söğüt ağaçlarına baktı.</p>
				<p class="normal1">Aomame bir an tereddüt ettikten sonra sordu. “Baksana Tamaru. Bir şey sormak istiyorum.”</p>
				<p class="normal1">“Nedir?”</p>
				<p class="normal1">“Polislerin üniformalarıyla tabancaları kaç yıl önce yenilendi?”</p>
				<p class="normal1">Tamaru gözlerini hafifçe kıstı. Aomame’nin ses tonunda adamın tehdit algılamasını harekete geçirecek bir şeyler vardı herhalde. “Nereden çıktı şimdi bu? Durup dururken.”</p>
				<p class="normal1">“Özel bir nedeni yok. Az önce aklıma geliverdi birden.”</p>
				<p class="normal1">Tamaru Aomame’nin gözlerine baktı. Gözlerinde her zaman olduğu gibi belirli bir ifade yoktu. Her anlama gelebilecek boş bir ifade vardı sadece. </p>
				<p class="normal1">“Motosu Gölü yakınlarında Yamanaşi ili polisleri ile radikaller arasında 1981 Ekim ayı ortalarında silahlı çatışma meydana geldi. Ertesi sene poliste geniş ölçekli bir reform yapıldı. İki yıl önce.”</p>
				<p class="normal1">Aomame yüzündeki ifadeyi değiştirmeksizin başını sallayarak onayladı. Bu olay hakkında kesinlikle hiçbir şey bilmiyordu, ama bir şeyler hatırlıyor gibi yapmak zorundaydı.</p>
				<p class="normal1">“Ortalık kana bulandı. Beş kalaşnikof AK-47 karşısında eski model altıpatlar revolver. Bunun adına çatışma bile denemez. Üç zavallı polis dikiş makinesinden geçirilmiş gibi delik deşik oldu. Özel Savunma Kuvvetleri’nin Hava Harekât Birimi hemen helikopterlerle müdahale etti. Polisin itibarı kalmadı. Hemen sonrasında, Başbakan Nakasone canla başla polisin güçlendirilmesine girişti. Yapısal değişikliklere gidilerek, özel silahlı birlikler oluşturuldu. Sıradan polislere de otomatik tabancalar dağıtıldı. Baretta’nın 92 modeli. Hiç kullandın mı?”</p>
				<p class="normal1">Aomame başını iki yana salladı. Nasıl kullansın? Havalı tabancayla bile ateş etmişliği yoktu.</p>
				<p class="normal1">“Ben kullandım” dedi Tamaru. “On beş atışlık otomatik. Parabellum denilen dokuz milimetrelik mermiler kullanılır. Tutulan bir silahtır. Amerikan Kara Kuvvetleri de kullanıyor. Ucuz değildir, ama Sig ve Glock ölçüsünde pahalı olmadığı için çok satılır. Fakat bir amatörün kolayca kullanabileceği bir silah değil. Önceki revolverin ağırlığı ancak 490 gramdı, ama bu 850 gram ağırlığında. Öyle bir şeyi talimsiz Japon polisine versen bile hiçbir işe yaramaz. Bu kadar kalabalık bir ülkede yüksek kapasiteli bir silahı kullanacak olursan sıradan halk da etkilenebilir.”</p>
				<p class="normal1">“Sen nerede ateş ettin? Böyle bir şeyle.”</p>
				<p class="normal1">“Sık rastlanır bir öykü. Pınar başında harp çalarken, bir anda ortaya bir peri çıkıverdi. Bana Baretta 92 verip, denemek için ilerideki beyaz tavşanı vurmamı söyledi.”</p>
				<p class="normal1">“Ciddi konuşsana.”</p>
				<p class="normal1">Tamaru’nun dudak kenarlarındaki kırışıklar derinleşti. “Ben hep ciddi konuşurum” dedi. “Neyse. Resmi tabanca ve üniforma iki yıl önce baharda değişti. Sorunu yanıtlayabildim mi?”</p>
				<p class="normal1">“İki yıl önce” dedi Aomame.</p>
				<p class="normal1">Tamaru bir kez daha keskin bakışlarını Aomame’ye yöneltti. “Baksana. Aklına takılan bir şey varsa, bana söylesen iyi olur. Polislik bir durum mu var?”</p>
				<p class="normal1">“Konu o değil” dedi Aomame. Sonra parmaklarını havada hafifçe oynattı. “Yalnızca üniformaları aklıma takılmıştı. Ne zaman değiştiğini merak etmiştim.”</p>
				<p class="normal1">Bir sürelik sessizlikten sonra, sohbetleri de sona ermiş oldu. Tamaru yeniden sağ elini uzattı. “Sorunsuz bitmesi iyi oldu.” Aomame de adamın elini sıktı.<span class="ideitalik"> Bu adam farkında. İnsan hayatıyla ilgili çetin işler sonrasında bedensel temasla gelen sıcak ve sakin bir avutmanın gerektiğinin farkında.</span></p>
				<p class="normal1">“Tatil yap” dedi Tamaru. “Dik durup derin nefes alarak, bazen kafayı boşaltmak gerekir. Erkek arkadaşınla Guam’a git istersen.”</p>
				<p class="normal1">Aomame ayağa kalkıp, çantasını omzuna asarak, montunun kapüşonunu düzeltti. Tamaru da ayağa kalktı. Boyu hiç de uzun değildi, ama nedense, o ayağa kalkınca karşısında sanki bir duvar yükselivermiş gibi hissediyordu Aomame. Her zaman aynı şekilde irkildiğine şaşıyordu.</p>
				<p class="normal1">Aomame’nin yürüyerek uzaklaşmasını Tamaru yerinden kımıldamadan izledi. Aomame her adım atışında, adamın bakışlarını sırtında hissediyordu. O yüzden çenesini içeri çekip, duruşunu dikleştirerek, düz bir hat üzerinde güçlü adımlarla ilerledi. Fakat içinde bir yerlerde karmaşa yaşıyordu. Onun bilmediği bir yerlerde, onun hiç öğrenmediği şeyler birbiri ardına meydana geliyordu. Az öncesine kadar dünya avuçlarının arasındaydı. Hiçbir engel ya da çelişki olmaksızın. Fakat bu durum çözülmeye başlamıştı.</p>
				<p class="normal1"><span class="ideitalik">Motosu Gölü’nde silahlı çatışma? Baretta 92?</span></p>
				<p class="normal1">Neler oluyordu böyle? Bu kadar önemli bir haberi Aomame’nin gözden kaçırmasına imkân yoktu. Bu dünyanın sistemi bir yerlerde rayından çıkmıştı. Yürürken kafasının içindeki düşünceler hızla dönmeye başlamıştı. Ne olursa olsun, bir şekilde bu dünyayı yeniden tek bir noktada toplamalı, her şeyi mantıklı hale getirmeliydi. Hem de bir an önce. Bunu yapmazsa feci şeyler olabilirdi.</p>
				<p class="normal1">Aomame’nin iç dünyasında karmaşa yaşamaya başladığını Tamaru da sezmiş olmalıydı. Temkinli, önsezileri güçlü bir adamdı. Aynı zamanda da tehlikeli. Tamaru Madam’a derin bir saygı besliyor, sadakatinden ödün vermiyordu. Onu korumak için, gerekirse hemen her şeyi yapabilirdi. Aomame ve Tamaru karşılıklı olarak birbirlerini kabullendikleri gibi, birbirlerine sempati de duyuyorlardı. En azından sempatiye yakın şeyler hissediyorlardı. Ancak, Aomame’nin varlığı Madam için tehdit haline gelirse, Tamaru gözünü kırpmadan işini bitiriverirdi. Hem de kılı kıpırdamadan, soğukkanlılıkla. Fakat Aomame bu konuda Tamaru’yu eleştiremezdi. Nihayetinde bu onun işiydi.</p>
				<p class="normal1">Aomame bahçeyi geçtiğinde kapı otomatik olarak açıldı. Güvenlik kamerasına döndü, becerebildiği kadarıyla sevimliliğini takınarak gülümseyip el salladı. Hiçbir şey olmamış gibi. Duvarların dışına çıkınca, arkasında kalan kapı yavaşça kapandı. Azabu’nun dik yokuşundan inerken, Aomame o andan sonra yapması gerekenleri kafasının içinde düzenleyip bir liste çıkarttı. Ayrıntıları atlamadan, özenle.</p>
				</body>
</html>