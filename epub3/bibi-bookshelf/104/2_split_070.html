<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_69"><br class="calibre3"/>18<br class="calibre3"/>
				Tengo</h2><br class="chapter"/><br class="chapter"/><p class="kitapickapak">İğne batırıldığında kırmızı kanın aktığı yer</p><br class="chapter"/><br class="chapter"/><br class="chapter"/><p class="normal1">“Ondan sonra üç gün boyunca hiçbir şey olmadı” dedi Komatsu. “Verilen yemekleri yedim. Akşam olunca dar yatakta uyudum. Sabah olunca uyandım. Odanın dip tarafındaki tuvalete çişimi yaptım. Tuvalet bir bölmeyle ayrılmıştı, ama kilidi yoktu. Yazın son günleriydi. Fakat havalandırma bacası boşluğa açılıyor olacak, sıcaklık hissetmedim.” </p>
				<p class="normal1">Tengo bir şey söylemeksizin Komatsu’nun anlattıklarını dinliyordu. </p>
				<p class="normal1">“Günde üç kez yemek getiriyorlardı. Saatin kaç olduğunu bilmiyordum. Kol saatime el koymuşlardı. Odada pencere olmadığından gece gündüz ayrımını bile yapamıyordum. Ne kadar kulak kesildiysem de tek bir ses gelmiyordu. Muhtemelen benim çıkarttığım sesler de hiçbir yere ulaşmıyordu. Nereye götürüldüğüm hakkında hiçbir fikrim yoktu. Sadece, insanlardan uzaklarda bir yerlerde olduğuma dair muğlak bir his vardı içimde. Nihayetinde orada üç gün kaldım. O süre boyunca hiçbir şey olmadı. Üç gün diyorum, ama orası da kesin değil. Dokuz öğün yemek getirildi. Onlar getirdikçe ben de yedim. Üç kez odanın ışıkları söndürüldü. Üç kez uyudum. Normalde uykum hafif ve düzensizdir, ama o dönem nedense hiç sıkıntı çekmeden deliksiz uyuyabildim. Şöyle bir düşününce tuhaf, ama buraya kadar anlaşıldı mı?” </p>
				<p class="normal1">Tengo sessizce başını sallayarak onayladı. </p>
				<p class="normal1">“O üç gün boyunca tek kelime bile konuşmadım. Yemekleri getiren genç bir adamdı. Zayıftı, beyzbol şapkası takmış, yüzünü beyaz bir maskeyle örtmüştü. Eşofman takımı gibi bir şey giymiş, ayaklarına kirli spor ayakkabıları geçirmişti. O adam, ben tepsiye koydukları yemekleri bitirince tepsiyi geri almak için geliyordu. Kullan at türünden kâğıt kaplar, yamuk yumuk plastik bıçak, çatal ve kaşık vardı. Çıkarttıkları, sıradan hazır yemeklerdendi. Lezzetli olduğunu söyleyemem, ama yenmeyecek kadar berbat da değildi. Çok fazla olmuyordu. Karnım acıktığından, tek lokma bırakmadan hepsini silip süpürüyordum. Bu da tuhaf bir şeydi. Normalde pek iştahım yoktur. Bazen yemek yemeyi unuttuğum bile olur ne de olsa. İçecek olarak süt ve su veriyorlardı. Kahve ve çay vermediler. <span class="ideitalik">Single-malt</span> viski veya bira da yoktu. Sigara da içirtmiyorlardı. Elimden bir şey gelmezdi. Tatil köyüne dinlenmeye gitmiş değildim ne de olsa.” </p>
				<p class="normal1">Komatsu bu sırada birden aklına gelivermiş gibi, kırmızı Marlboro kutusundan bir sigara çıkartıp, dudaklarının arasına kıstırarak kibritle yaktı. Dumanı önce usulca ciğerlerinin derinliklerine gönderip sonra salarak yüzünü ekşitti. </p>
				<p class="normal1">“Yemek getiren o adam, hep sessizdi. Muhtemelen yukarıdakiler tarafından konuşması yasaklanmıştı. Adamın ayak işlerine bakanlardan biri olduğu kesindi. Fakat belli ki dövüş sporlarından birini yapıyordu. Vücudunun duruşuna bakılırsa öyle bir havası vardı.” </p>
				<p class="normal1">“Komatsu Bey, siz de soru sormadınız mı?” </p>
				<p class="normal1">“Hayır, sorsam bile yanıt alamayacağımı biliyordum. Susmam daha iyi olacaktı. Getirilen yemekleri yedim, sütü içtim, ışıklar kapanınca yatakta uyudum. Odanın ışıkları yanınca uyandım. Sabah olunca o genç adam gelip, elektrikli tıraş makinesi ve diş fırçası bırakıp gidiyordu. Onlarla sakallarımı tıraş ediyor, dişlerimi fırçalıyordum. İşim bitince gelip geri götürüyordu. Tuvalet kâğıdı dışında odada tek bir şey bile yoktu. Duş yapamadım. Üstümü değiştiremedim, ama ne duşa girmeyi ne de üzerimi değiştirmeyi düşündüm. Odada ayna yoktu, ama bu da rahatsız edici bir durum değildi. Hepsinden ağır gelen, can sıkıntısıydı. Ne de olsa gözlerimi açtıktan uyuyana kadar, zar gibi, dört köşeli bembeyaz bir odanın içerisinde tek başımaydım. Hiç konuşmadan zaman geçirmek, can sıkıntısından başka bir şey değildi. Oda servisinin mönüsü bile olsa fark etmezdi. Bir şekilde yakınımda matbu harfler olmayınca rahat edemiyordum. Yazı-kolik bir insanım ne de olsa. Ne kitap vardı, ne gazete ne de dergi. Telefon, radyo olmadığı gibi oynayacak bir oyun da yoktu. Konuşacak kimse de. Oturup yerlere, duvarlara, tavana bakıp durmaktan başka yapacak bir şey yoktu. O sırada kendimi çok tuhaf hissediyordum. Sence de öyle değil mi? Yolda yürürken ne idüğü belirsiz tipler tarafından kıskıvrak yakalanmış, kloroform gibi bir şey koklatılarak uyutulmuş, öylece bir yerlere götürülmüş, penceresiz, ürkütücü bir odaya kapatılmıştım. Her haliyle anormal bir durumdu. Ayrıca şuurumu yitirecek ölçüde can sıkıntısı içindeydim.” </p>
				<p class="normal1">Komatsu, parmaklarının arasında dumanı tüten sigaraya bir süre keyifle bakıp, sonra külünü kül tablasına silkeledi. </p>
				<p class="normal1">“Herhalde sinirlerimi iyice laçkalaştırmak için üç gün boyunca hiçbir şey yapmadan o dar odanın içinde tutmuşlardı. İşlerini iyi biliyorlardı. Ne yapılırsa insanın sinirlerinin yıpranacağını, karamsarlaşacağını oldukça iyi kavramışlardı. Dördüncü gün, yani dördüncü kahvaltı sonrasında iki adam geldi. Sanırım, beni kaçıran da o iki adamdı. Saldırıya uğradığımda her şey çok ani olmuştu. Ben de neye uğradığımı şaşırdığımdan adamların yüzüne bakamamıştım. Fakat o ikisine bakınca kaçırılma anını yavaş yavaş anımsadım. Arabanın içine tıkılmıştım, kolumu kıracak gibi bükmüşlerdi, ilaçlı bir bezi burnuma ve ağzıma bastırmışlardı. Bu sırada o ikisi de tek kelime etmemişlerdi. Her şey göz açıp kapayıncaya kadar olup bitmişti.” </p>
				<p class="normal1">Komatsu, o sırada olanları anımsayarak yüzünü hafifçe ekşitti. </p>
				<p class="normal1">“Birisi o kadar uzun boylu değildi, ama sağlam yapılıydı. Kafasını usturayla tıraş etmişti. Güneşte yanmış gibiydi, elmacıkkemikleri çıkıktı. Diğeri ise uzun boyluydu, el ve ayakları uzun, yanakları çöküktü, saçlarını arkadan toplamıştı. Yan yana durunca hokkabaz ikili gibi duruyorlardı. Biri anormal ince uzun, diğeri kalas gibi, çenesinde sakalı. Fakat hokkabaz falan değillerdi, bir bakışta tehlikeli tipler olduğunu anlayabilmiştim. Gerekirse tereddüt etmeden her şeyi yapabilecek tiplerdi. Fakat agresif bir tavırları yoktu. Tavırları uysaldı. Bu yüzden daha da korkmuştum. Bakışları buz gibiydi. İkisi de siyah pamuklu pantolon, yarım kollu beyaz gömlek giymişlerdi. İkisi de herhalde yirmili yaşların sonlarındaydı. Dazlak kafalı olan biraz daha yaşlı görünüyordu. İkisinin de kolunda kol saati yoktu.” </p>
				<p class="normal1">Tengo sessizce konuşmanın devamını bekledi. </p>
				<p class="normal1">“Konuşan, dazlak kafalı olandı. Zayıf, atkuyruklu olan tek kelime bile etmeden, hiç kımıldamadan dimdik kapının önünde duruyordu. Dazlak kafalıyla benim aramda geçen diyaloğa kulak veriyormuş gibiydi, ama hiçbir şey dinlemiyor da olabilirdi. Dazlak kafalı, karşıma geçip, yanında getirdiği katlanabilir iskemleye oturdu ve benimle konuştu. Başka sandalye olmadığından ben yatağa oturmuştum. Hepsinden önemlisi yüzünde hiçbir bir ifade olmayan bir adamdı. Elbette ağzını oynatarak konuşuyordu, ama yüzünün geri kalan kısmı hiç kımıldamıyordu sanki. Adeta vantrilok bebeği gibiydi.” </p>
				<p class="normal1"> </p>
				<p class="normal1">Dazlak kafalının Komatsu’ya ilk söyledikleri, “Niye buraya getirildiniz, biz kimiz, burası neresi? Bu soruların yanıtlarını aşağı yukarı tahmin edebiliyor musunuz?” olmuştu. Komatsu, tahmin edemediği şeklinde yanıtladı. Dazlak kafalı derinlikten yoksun gözleriyle bir süre Komatsu’nun yüzüne baktı. Sonra, “Bir tahmin yürütmeniz istense nasıl bir tahminde bulunursunuz acaba?” diye sordu. Konuşma tarzı nazikti, ama karşısındakine itiraz etme hakkı tanımayan bir tınısı vardı. Sesi, buzdolabında uzun süre bekletilmiş metal cetvel gibi sert ve soğuktu. </p>
				<p class="normal1">Komatsu bir süre tereddüt ettikten sonra, mutlaka bir tahmin yürütmesi gerekirse bunun <span class="ideitalik">Pupa Hava</span> meselesiyle ilgili olduğunu düşüneceğini, dürüst olarak söyledi. Aklına başka bir şey gelmiyordu ne de olsa. “Öyleyse siz Öncüler’densiniz. Burası cemaat merkezinde bir yer belki de. Tabii ki sadece varsayım bunlar.” </p>
				<p class="normal1">Dazlak kafalı Komatsu’nun söylediklerini olumlamadığı gibi reddetmedi de. Hiçbir şey söylemeksizin Komatsu’yu süzüyordu. Komatsu da suskundu. </p>
				<p class="normal1">“Öyleyse o varsayımı temel alarak konuşalım” dedi dazlak kafalı, sakince sessizliğini bozarak. “Bundan sonra konuşacağımız şeyler, sonuna kadar sizin varsayımınız uzantısında olabilecek şeyler. <span class="ideitalik">Eğer böyle olsaydı</span>, şartıyla konuşacağız. Sorun yoktur umarım.” </p>
				<p class="normal1">“Olur” dedi Komatsu. Adamlar mümkün olduğunca dolambaçlı konuşmayı tercih ediyorlardı. Bu kötüye işaret değildi. Onu canlı bırakmamak niyetinde olsalardı, böylesine zahmetli bir yola başvurmalarına gerek yoktu. </p>
				<p class="normal1">“Siz yayınevinde çalışan bir editörsünüz. Eriko Fukada’nın romanı <span class="ideitalik">Pupa Hava</span>’yla siz ilgilendiniz ve yayımladınız. Doğru mudur?” </p>
				<p class="normal1">Öyle olduğunu kabul etti Komatsu. Bu, herkesin bildiği bir gerçekti. </p>
				<p class="normal1">“Bizim anladığımız kadarıyla <span class="ideitalik">Pupa Hava</span>’nın edebiyat dergisinin yeni yazarlar ödülünü almasına bir tür hile karıştı. Başvuru için gönderilen müsvedde, seçici kurula ulaştırılmadan önce, sizin direktifiniz doğrultusunda üçüncü bir kişinin yardımına başvurularak büyük ölçüde değiştirildi. Gizlice yeniden yazılan eser, yeni yazarlar ödülünü aldı. Toplumun gündemine oturdu. Kitap olarak yayımlanıp en çok satanlar listesinin zirvesine çıktı. Doğru değil mi?” </p>
				<p class="normal1">“Bu, olaya nasıl baktığınıza göre değişir” dedi Komatsu. “Başvuru için gönderilen müsvedde, editörün önerileri doğrultusunda yeniden yazılabilir.” </p>
				<p class="normal1">Dazlak kafalı avuç içini öne doğru kaldırarak Komatsu’nun sözlerini kesti. “Editörün uyarılarına uyarak yazarın müsveddeyi düzeltmesine, hile denemez. Haklısınız. Fakat ödül alması için üçüncü bir kişinin işe karışarak metni baştan yazması, nasıl bakılırsa bakılsın dürüstlükten uzak bir harekettir. Üstelik naylon şirket kurmak yoluyla kitabın telif ücreti de paylaştırılıyor. Yasal olarak ne şekilde yorumlanabilir bilmiyorum, ama en azından toplumsal ve ahlaki açıdan ağır eleştirilere maruz kalırsınız kuşkusuz. Bu işin savunulabilecek tek bir yanı bile yok. Gazete ve dergiler patırtı koparır, çalıştığınız yayınevi büyük ölçüde güven kaybına uğrar. Komatsu Bey, bunu çok iyi biliyor olmalısınız. Biz, gerçekleri ayrıntısına varana kadar araştırmış durumdayız. Somut kanıtlar sunarak insanlara açıklayabiliriz. Bu yüzden gereksiz kaçamak yanıtlara başvurmasanız iyi olur. Bu, bize sökmez. Karşılıklı zaman kaybına yol açar.” </p>
				<p class="normal1">Komatsu, sessizce başını sallayarak onayladı. </p>
				<p class="normal1">“Böyle bir durum olursa, sizin muhtemelen şirketten ayrılmanız gerekecektir. Bununla kalmaz, o camiadan da dışlanırsınız. Girebileceğiniz hiçbir iş kalmaz. En azından normal yollardan.” </p>
				<p class="normal1">“Muhtemelen” diye kabul etti Komatsu. </p>
				<p class="normal1">“Fakat şu an için bu gerçeği bilen insanların sayısı sınırlı” dedi dazlak kafalı. “Siz, Eriko Fukada, Ebisuno Bey, metni yeniden yazan Tengo Kavana. Bunun dışında da sadece birkaç kişi.”</p>
				<p class="normal1">Komatsu sözcükleri özenle seçerek yanıtladı. “Varsayım doğrultusunda gidecek olursak, sizin söylediğiniz birkaç kişi Öncüler cemaatinin üyeleri oluyor herhalde.” </p>
				<p class="normal1">Dazlak kafalı başını hafifçe evet anlamında salladı. “Varsayım doğrultusunda gidecek olursak, öyle oluyor. Gerçekte ne şekilde olursa olsun.” </p>
				<p class="normal1">Dazlak kafalı kısa bir ara vererek bu önkoşulun Komatsu’nun kafasına yerleşmesini bekledi. Sonra tekrar konuşmasını sürdürdü: “Bir de eğer bu varsayım doğruysa, <span class="ideitalik">onlar</span> size burada istedikleri gibi davranabilirler. Sizi, bir şeref konuğu gibi dilediklerince bu odada tutabilirler. O kadar zahmetli bir durum değil. Hatta buradaki misafirliğinizi kısa tutmak için başka tercihler de düşünülebilir. Bunların arasında, her iki taraf için de pek hoş olduğu söylenemeyecek tercihler de olabilir. Nihayetinde <span class="ideitalik">onlar</span>, bunu yapacak güç ve yöntemlere sahipler. Buraya kadar anlaşıldı mı acaba?” </p>
				<p class="normal1">“Sanırım anlayabiliyorum” diye yanıtladı Komatsu. </p>
				<p class="normal1">“Tamam, öyleyse” dedi dazlak kafalı. </p>
				<p class="normal1">Dazlak kafalı susup bir parmağını kaldırınca atkuyruklu odadan çıkıp gitti. Bir süre sonra elinde telefon cihazıyla geri geldi. Kablo ucunu yere yakın telefon prizine takarak, ahizeyi Komatsu’ya uzattı. Dazlak kafalı, Komatsu’ya şirkete telefon etmesini söyledi. </p>
				<p class="normal1">“Feci halde soğuk aldığınızı, yüksek ateşinizin devam ettiğini, şu birkaç gündür yataktan çıkamadığınızı, bir süre daha yayınevine gidebilecek durumda olmadığınızı söyledikten sonra telefonu kapatın.” </p>
				<p class="normal1">Komatsu, iş arkadaşlarından birini telefona çağırıp, söylenecekleri basitçe ileterek, karşısındakinin sorularını yanıtlamaksızın telefonu kapattı. Dazlak kafalı başını sallayarak onaylayınca, atkuyruklu yerdeki kabloyu çekip telefon cihazını aldı ve odadan çıktı. Dazlak kafalı kendi ellerinin sırtını incelermiş gibi bir süre baktı durdu. Sonra Komatsu’ya dönerek yeniden konuşmaya başladı. Sesinde artık hafif de olsa nezaketi andıran bir tını vardı. </p>
				<p class="normal1">“Bugünlük bu kadar” dedi dazlak kafalı. “Devamını başka bir gün konuşuruz. O zamana kadar bugün konuştuklarımız hakkında iyice bir düşünün.” </p>
				<p class="normal1">Sonra iki adam çıkıp gittiler. Sonrasındaki on günü Komatsu, o odada sessizlik içinde geçirdi. Günde üç kez, her zamanki maskeli genç adam, her zamanki pek de lezzetli olmayan yemekleri getirdi. Dördüncü günden itibaren alt üst pijama gibi pamuklu bir giysi de verildi, ama sonuna kadar duş alamadı. Tuvaletteki küçük lavaboda sadece yüzünü yıkayabiliyordu. Üstelik günlerden ne olduğunu bile algılayamaz hale gelmişti. </p>
				<p class="normal1">Komatsu Yamanaşi’deki cemaat merkezine götürüldüğünü tahmin ediyordu. Orayı bir kez televizyon haberlerinde görmüştü. Dağlık arazinin içlerinde, yüksek duvarlarla çevrili özerk bölge gibi bir yerdi. Ne kaçabilmek ne de yardım çağırmak mümkündü. Öldürülse bile (<span class="ideitalik">her iki taraf için de pek hoş olduğu söylenemeyecek tercihler</span> ifadesinin anlamı buydu herhalde) cesedini kimse bulamadan her şey biterdi. Komatsu, hayatında ilk kez ölüme bu kadar gerçek biçimde yaklaştığını düşünüyordu.</p>
				<p class="normal1"> </p>
				<p class="normal1">Yayınevine telefon ettikten sonraki onuncu gün (herhalde onuncu gündü, fakat emin değildi) nihayet aynı ikili göründü. Dazlak kafalı önceki sefere göre bir parça zayıflamış gibiydi. Bu yüzden elmacıkkemikleri iyice ortaya çıkmıştı. Her zaman soğukluğunu koruyan gözleri, şimdi kanlanmış gibi duruyordu. Adam, daha önceki gibi, yanında getirdiği katlanabilir iskemleye oturup, Komatsu’nun karşısına geçti. Dazlak kafalı, uzun süre tek kelime etmedi. Kızarmış gözleriyle doğrudan Komatsu’yu süzüyordu. </p>
				<p class="normal1">Atkuyruklunun dış görünümünde değişiklik yoktu. Önceki sefer olduğu gibi dimdik kapının önünde durmuş, ifadeden yoksun gözlerini havadaki hayali bir noktaya dikmişti. İkisi de yine siyah pantolon, beyaz gömlek giymişti. Muhtemelen bu, onların üniforması gibi bir kılıktı. </p>
				<p class="normal1">“Geçen seferki konuşmamıza devam edelim” dedi nihayet dazlak kafalı, sessizliğini bozarak. “Burada size istediğimiz şekilde davranabileceğimiz konusunu konuşmuştuk, değil mi?” </p>
				<p class="normal1">Komatsu başını sallayarak onayladı. “Her iki taraf için de pek hoş olduğu söylenemeyecek tercihler de dahil.” </p>
				<p class="normal1">“Belleğiniz gerçekten çok güçlü” dedi dazlak kafalı. “Aynen öyle. Hoş olmayacak sonuçlar doğabilir.” </p>
				<p class="normal1">Komatsu sessiz kaldı. </p>
				<p class="normal1">Dazlak kafalı konuşmanın devamını getirdi: “Fakat nihayetinde bu, mantık açısından öyle. Gerçekte <span class="ideitalik">onların</span> da mümkünse marjinal tercihlere başvurmaya niyetleri yok. Eğer Komatsu Bey, siz burada bir anda yok olacak olursanız, yine sorunlu bir durum ortaya çıkabilir. Eriko Fukada’nın ortadan kaybolduğu zamanki gibi. Siz ortadan kayboldunuz diye üzülecek insan sayısı pek fazla olmayabilir, ama editör olarak kabul gören bir insansınız. Camia içinde dikkat çekiyorsunuz. Dahası, ayrıldığınız karınız bile aylık nafakası kesilince şikâyet edecektir mutlaka. Bunun, <span class="ideitalik">onlar</span> için pek tercih edilecek bir gelişme olduğu söylenemez.” </p>
				<p class="normal1">Komatsu, tok bir sesle genzini temizleyerek yutkundu. </p>
				<p class="normal1">“Bir de <span class="ideitalik">onlar</span>, kişisel olarak sizi suçluyor değiller. Cezalandırmayı da düşünmüyorlar. <span class="ideitalik">Pupa Hava</span> romanının basılmasında belirli bir dini cemaate saldırma amacının olmadığını biliyorlar. Başlangıçta <span class="ideitalik">Pupa Hava</span> ve cemaat ilişkisi bile bilinmiyordu. Siz aslında eğlenme ve isim yapma arzusuyla bu hileli planı tasarladınız. Plan sırasında azımsanamayacak miktarda para da işin içine girdi. Normal bir maaşla çalışan biri için nafaka ve çocukların eğitim masraflarını ödemek zor bir durum ne de olsa. Sonra siz, Tengo Kavana gibi yine hiçbir şeyden haberi olmayan ve yazar olmayı düşleyen bir dershane öğretmenini de plana dahil ettiniz. Plan güzel tasarlanmıştı, akıllıcaydı, ama seçtiğiniz eser ve kişi yanlıştı. Sonra mesele sizin başta tahmin ettiğinizden daha fazla büyüdü. Yanlışlıkla cepheye adım atmış, mayın tarlasına basmış bir sivil gibiydiniz. İleriye gidemiyor, geriye de çekilemiyordunuz. Öyle değil mi Komatsu Bey?” </p>
				<p class="normal1">“Öyle mi dersiniz?” diye, ne kastettiği belirsiz bir yanıt verdi Komatsu. </p>
				<p class="normal1">“Hâlâ birçok şeyi tam olarak anlamamış gibisiniz” dedi dazlak kafalı gözlerini hafifçe kısarak. “Eğer anlıyor olsaydınız, böyle başkası hakkında konuşuluyor gibi davranmazdınız. Durumu netleştirelim. Siz gerçek anlamda mayın tarlasının tam ortasındasınız.” </p>
				<p class="normal1">Komatsu sessizce başını sallayarak onayladı. </p>
				<p class="normal1">Dazlak kafalı gözlerini kapatıp, on saniye sonra tekrar açtı. “Siz böyle bir duruma düştüğünüz için sıkıntı yaşıyor olmalısınız, ama <span class="ideitalik">onlar </span>açısından da sıkıntılı bir durum ortaya çıktı.” </p>
				<p class="normal1">Komatsu cesaretini toplayıp ağzını açtı: “Bir soru sorabilir miyim?” </p>
				<p class="normal1">“Eğer yanıtlayabileceğim bir şeyse.” </p>
				<p class="normal1">“<span class="ideitalik">Pupa Hava’</span>yı yayımlayarak cemaate fazlasıyla zarar vermiş olduk. Söylemek istediğiniz bu mu?” </p>
				<p class="normal1">“Fazlasıyla zarar değil” dedi dazlak kafalı, yüzü hafifçe buruşmuştu. “Ses, artık <span class="ideitalik">onlara</span> konuşmayı bıraktı. Bunun ne anlama geldiğini biliyor musunuz?” </p>
				<p class="normal1">“Bilmiyorum” dedi Komatsu kuru bir sesle. </p>
				<p class="normal1">“Bilmeyin öyleyse. Benim de daha fazla açıklama yapmam mümkün değil. Ayrıca sizin de bunu bilmemeniz daha iyi olur. Ses, artık onlara hitaben konuşmaktan vazgeçti. Şimdi burada benim söyleyeceğim yalnızca bu.” Dazlak kafalı, kısa bir ara verdi. “Dahası, bu talihsiz durum<span class="ideitalik"> Pupa Hava</span> romanının matbu halde yayımlanması yüzünden ortaya çıktı.” </p>
				<p class="normal1">Komatsu yeniden sordu: “Eriko Fukada ve Öğretmen Ebisuno <span class="ideitalik">Pupa Hava</span>’yı kamuoyuna yaymakla bu talihsiz durumun meydana geleceğini tahmin ediyorlar mıydı acaba?” </p>
				<p class="normal1">Dazlak kafalı başını iki yana salladı. “Hayır, Öğretmen Ebisuno Bey o kadarını bilmiyordu mutlaka. Eriko Fukada’nın ne tasarladığı ise belirsiz. Fakat bunun kasıtsız bir hareket olmadığı, bir varsayım yalnızca. Bir kasıt varsa bile bu, kızın fikri değildir mutlaka.” </p>
				<p class="normal1">“Dünyadaki insanlar <span class="ideitalik">Pupa Hava</span>’yı sıradan bir fantastik roman olarak görüyor” dedi Komatsu. “Liseli bir kız öğrencinin yazdığı, suçsuz günahsız, ütopik bir öykü gibi. Zaten romanla ilgili fazlasıyla gerçekdışı olduğu yönünde eleştiriler de vardı. Önemli bazı sırların ya da somut bilgilerin romanda açık edilmiş olabileceğini kimse aklından bile geçirmiyordur.” </p>
				<p class="normal1">“Söylediklerinizde haklısınız” dedi dazlak kafalı. “Dünyadaki çoğu insan, bunun asla farkında değil. Fakat sorun bu değil. O sırlar ne şekilde olursa olsun açığa çıkarılmamalıydı.”</p>
				<p class="normal1">Atkuyruklu aynı şekilde kapının önünde durmuş, karşısındaki duvara gözünü dikmiş, orada başka kimsenin göremediği bir manzarayı izliyordu. </p>
				<p class="normal1">“<span class="ideitalik">Onların</span> istedikleri, sesi geri getirmek” dedi dazlak kafalı, sözcükleri özenle seçerek. “Su kaynağı kurumuş değil. Yalnızca gözle görünmeyen derin bir yere çekildi. Bunu tekrar canlandırmak oldukça zor, ama imkânsız da değil.” </p>
				<p class="normal1">Dazlak kafalı gözlerini Komatsu’nun gözlerine dikti. Adam, baktığı yerde bir şeylerin derinliğini hesaplamaya çalışıyor gibiydi. Odadaki boşluğa bakarak oraya özel bir eşyanın sığıp sığmayacağını anlamaya çalışan biri gibi. </p>
				<p class="normal1">“Az önce de söylediğim gibi, mayın tarlasının tam ortasına dalıverdiniz. İleriye gidemiyor, geriye de çekilemiyorsunuz. Burada <span class="ideitalik">onların</span> yapabileceği şey, oradan sağlam bir şekilde çıkabilmenizin yolunu size öğretmek. Bu durumda siz canınızı kurtarırsınız, <span class="ideitalik">onlar</span> da başlarına bela olan davetsiz misafirlerden uygun bir şekilde kurtulmuş olurlar.”</p>
				<p class="normal1">Dazlak kafalı bacak bacak üstüne attı. “Bir şekilde sessizce geri çekilmenizi istiyoruz. Sizin tek parça halinde çıkıp gitmeniz ya da gitmemeniz, <span class="ideitalik">onların</span> umurunda bile değil. Fakat şimdi burada bir patırtı çıkartacak olursak sıkıntı doğar. Bu yüzden Komatsu Bey, size geri çekilme yolunu öğretelim. Gerideki güvenli yere yönlendirelim sizi. Bunun karşılığında sizden istenen <span class="ideitalik">Pupa Hava</span>’nın yayımlanmasına son vermeniz. Daha fazla yeni baskı yapmamanız. Cep kitabı haline getirmemeniz. Elbette yeni reklamların da olmaması. Eriko Fukada ile bundan sonra asla irtibat kurmamanız. Ne dersiniz? Bu kadarını yapmaya gücünüz yeter, değil mi?” </p>
				<p class="normal1">“Kolay olmaz, ama denersem yapabileceğimi sanıyorum” dedi Komatsu. </p>
				<p class="normal1">“Komatsu Bey, <span class="ideitalik">sanıyorum</span> düzeyinde konuşabilmek için sizi buraya kadar getirmiş değiliz.” Dazlak kafalının gözleri bir kat daha kızarmış, bakışları sertleşmişti. “Tutup da piyasadaki kitapların tamamını geri çekin diyor değilim. Bunu yapacak olursanız medya patırtı koparır herhalde. Zaten buna gücünüzün yetmeyeceğini de biliyoruz. Öyle değil, mümkün olduğunca sessiz bir şekilde ortalığı toparlamanızı istiyoruz. Şimdiye kadar olanlar için yapılacak bir şey yok. Yitip giden şeyler eski haline dönmez. Bir süre mümkün olduğunca dünyanın dikkatini çekmeyecek şekilde durmanız, <span class="ideitalik">onların</span> dilekleri. Anlayabiliyor musunuz?” </p>
				<p class="normal1">Komatsu başını sallayarak anlayabildiğini belirtti. </p>
				<p class="normal1">“Komatsu Bey, önceden de ifade ettiğim gibi, dünyaya açıklanması durumunda sizin de sıkıntı yaşayacağınız gerçekler var. Bunlar öğrenilirse, işe karışanların tamamı toplum tarafından cezalandırılır. Bu yüzden karşılıklı çıkarımız için ateşkes antlaşması yapmak istiyoruz. <span class="ideitalik">Onlar</span>, sizi bundan sonra sorumlu tutmayacaklar. Güvenliğiniz garanti edilecek. Siz de <span class="ideitalik">Pupa Hava</span> romanından tamamen el çekeceksiniz. Kötü bir alışveriş olmasa gerek.” </p>
				<p class="normal1">Komatsu bir süre bunu düşündü. “Tamam, olur. <span class="ideitalik">Pupa Hava</span>’nın yeni baskı yapmaması sorumluluğunu üzerime alabilirim. Biraz zaman alabilir belki, ama bunun için bir yol bulabilirim. Dahası, kişisel olarak söyleyecek olursam, bu olayı da tamamen unutabilirim. Tengo Kavana da aynısını yapabilir diye düşünüyorum. O en baştan beri bu meseleye dahil olmak istemiyordu. Ben, zorla dahil ettim neredeyse. Zaten onun işi çoktan sona erdi. Eriko Fukada’yla ilgili de sorun çıkmaz herhalde. Başka bir roman yazma niyetinin olmadığını söylüyordu. Yalnız Öğretmen Ebisuno ne yapar? Tahmin bile edemiyorum. Onun asıl istediği, arkadaşı Tamotsu Fukada’nın hayatta olup olmadığını, şimdi nerede ne yaptığını bir şekilde tespit etmekti. Ben ne söylersem söyleyeyim, Fukada Bey’in ne durumda olduğuyla ilgili bilgi alana kadar izlemeye devam edebilir.” </p>
				<p class="normal1">“Tamotsu Fukada Bey öldü” dedi dazlak kafalı. Canlılığını yitirmiş, sakin bir sesti, ama bu seste feci ağır bir şeyler de vardı. </p>
				<p class="normal1">“Öldü mü?” dedi Komatsu. </p>
				<p class="normal1">“Bu yakınlarda” dedi dazlak kafalı. Sonra derin bir nefes alıp yavaşça bıraktı. “Ölüm nedeni, kalp krizi. Ani bir ölüm olduğundan, sıkıntı da çekmemiştir. Özel durumlar dolayısıyla ölüm ilamı çıkartmadan cemaat arazisi içerisinde gizlice cenazesini yaptık. Dini nedenlerden dolayı, cesedi cemaat arazisi içinde yakıldı, kemikleri iyice kül haline getirilip dağa serpildi. Yasal açıdan, ceset yok etme suçuna girer belki, ama resmi olarak kanıtlanabilmesi zor. Fakat gerçek bu. Biz insanların ölüm ve yaşamı hakkında yalan söylemeyiz. Öğretmen Ebisuno’ya da bir şekilde bunu iletin lütfen.” </p>
				<p class="normal1">“Doğal ölüm müydü?” </p>
				<p class="normal1">Dazlak kafalı başını sert bir hareketle salladı. “Fukada Bey bizim için gerçekten çok değerli bir insandı. Hayır, bunu <span class="ideitalik">değerli</span> gibi sıradan bir sözcükle ifade edebilmek mümkün değil. Muazzam bir varlıktı. Onun ölümü, şimdilik sınırlı sayıda insan tarafından biliniyor. Ancak acımız büyük. Karısı, yani Eriko Fukada’nın annesi birkaç yıl önce mide kanserinden öldü. Kemoterapiyi reddederek cemaat arazisindeki poliklinikte öldü. Kocası Tamotsu Bey şahit olmuştu.” </p>
				<p class="normal1">“Fakat yine ölüm ilamı vermediniz, öyle mi?” diye sordu Komatsu. </p>
				<p class="normal1">İtiraz yoktu. </p>
				<p class="normal1">“Sonra Tamotsu Fukada Bey bu yakınlarda öldü.” </p>
				<p class="normal1">“Aynen öyle” dedi dazlak kafalı.</p>
				<p class="normal1">“Bu, <span class="ideitalik">Pupa Hava</span> romanı yayımlandıktan sonra mı oldu?” </p>
				<p class="normal1">Dazlak kafalı önce bakışlarını masaya indirdi, sonra yüzünü kaldırarak bir kez daha Komatsu’ya baktı. “Öyle. <span class="ideitalik">Pupa Hava</span> basıldıktan sonra Tamotsu Fukada Bey öldü.” </p>
				<p class="normal1">“Bu iki olay arasında herhangi bir sebep-sonuç ilişkisi olabilir mi acaba?” diye sordu Komatsu, son bir cesaretle. </p>
				<p class="normal1">Dazlak kafalı bir süre suskun kaldı. Ne şekilde yanıtlaması gerektiğini düşünüyordu. Sonra bir karar vermiş olacak, sessizliğini bozdu. “Tamam öyleyse. Ebisuno Bey’in ikna olması için gerçeği tüm açıklığıyla ortaya koymak daha iyi olabilir. İşin doğrusu, Tamotsu Fukada Bey, cemaatin lideriydi, sesi duyandı. Kızı Eriko Fukada, <span class="ideitalik">Pupa Hava</span>’yı yayımlatınca, ses onunla konuşmayı bıraktı ve o anda Fukada Bey kendi isteğiyle varlığına son verdi. Doğal ölümdü. Daha net olarak söylemek gerekirse, o kendi isteğiyle doğal yollardan varlığını sona erdirdi.” </p>
				<p class="normal1">“Eriko Fukada, Lider’in kızıydı” dedi Komatsu mırıldanarak. </p>
				<p class="normal1">Dazlak kafalı yalın bir hareketle başını salladı. </p>
				<p class="normal1">“Bir de, Eriko Fukada sonuçta babasının ölümüne yol açtı” diye sürdürdü Komatsu.</p>
				<p class="normal1">Dazlak kafalı başını bir kez daha salladı. “Aynen öyle.” </p>
				<p class="normal1">“Fakat cemaat varlığını sürdürüyor.” </p>
				<p class="normal1">“Cemaat varlığını sürdürüyor” dedi dazlak kafalı. Buzulların derinliklerinde kalmış kadim çakıllar gibi gözlerini Komatsu’dan ayırmadan onu süzerek. “Komatsu Bey, <span class="ideitalik">Pupa Hava</span>’nın yayımlanması cemaate azımsanamayacak zararlar verdi. Fakat <span class="ideitalik">onlar</span>, bu yüzden sizi cezalandırmayı düşünmüyorlar. Şimdi cezalandırmakla ellerine hiçbir şey geçmez de o yüzden. <span class="ideitalik">Onlar</span> için yerine getirilmesi gereken bir görev var. Bunun için de sükûnet ve yalnızlık gerekiyor.” </p>
				<p class="normal1">“Bu yüzden karşılıklı olarak geri çekilip bu meseleyi unutmamızı söylüyorlar.” </p>
				<p class="normal1">“Basite indirgersek öyle.” </p>
				<p class="normal1">“Bunu iletmek için beni kaçırmak zorunda mıydınız?” </p>
				<p class="normal1">Dazlak kafalının yüzünde ilk kez ifade denebilecek bir değişim göründü. Komik bulma ile acıma arasında konumlandırılacak hafif bir duygu izi beliriverdi. “Sizi bu zahmete girerek buraya kadar getirmemiz, <span class="ideitalik">onların</span> ciddi olduğunu iletebilmek içindi. Aşırı yöntemlere başvurmak istemiyoruz, ama gerekirse tereddüt etmeyiz. Bunu bizzat hissetmenizi istedik. Eğer sözünüzü tutmazsanız hoş diyemeyeceğimiz sonuçlar doğar. Bu konuda anlaştığımızı umarım.” </p>
				<p class="normal1">“Anlaştık” dedi Komatsu. </p>
				<p class="normal1">“Komatsu Bey, dürüst olmak gerekirse siz çok şanslısınız. Yoğun bir sis yüzünden tam olarak görememiş olabilirsiniz, ama gerçekte uçurumun kenarına, birkaç santim kıyısına kadar geldiniz. Bunu aklınızdan hiç çıkartmasanız iyi olur. Şu an görünen o ki, <span class="ideitalik">onların</span> sizinle ilgilenebilecek halleri yok. <span class="ideitalik">Onlar</span>, daha önemli sorunlarla uğraşıyorlar. Bu anlamda da siz şanslıydınız. Bu yüzden henüz bu şansınız devam ederken...” </p>
				<p class="normal1">Adam, böyle dedikten sonra ellerini kıvrak bir hareketle ters döndürüp avuç içlerini yukarıya çevirdi. Yağmurun yağıp yağmadığından emin olmak isteyen insanlar gibi. Komatsu, devamında gelecek sözcükleri bekledi. Fakat başka sözcük yoktu. Konuşma bitince dazlak kafalının yüzünde aniden yorgunluğu hissettiren gölgeler beliriverdi. Yavaşça iskemleden kalktı, iskemleyi katlayarak koltuğunun altına sıkıştırdı, arkasına dönüp bakmadan o küp şeklindeki odadan çıkıp gitti. Ağır kapı kapandı, kilidin kapandığını söyleyen tok ses yankılandı. Komatsu geride tek başına kalmıştı. </p>
				<p class="normal1"> </p>
				<p class="normal1">“Ondan sonra dört gün daha, o küp gibi odada kapalı kaldım. Konuşulması gerekenler konuşulmuştu. Mesaj iletilmiş, uzlaşma sağlanmıştı. Buna rağmen niye hâlâ hapis tutulmam gerektiğini anlayamıyordum. O ikili bir daha asla görünmediler. Ayak işlerine bakan genç adam, yine tek kelime etmiyordu. Bense hâlâ, değişecek gibi görünmeyen yemekleri yiyor, elektrikli tıraş makinesiyle sakallarımı kesiyor, tavana ve duvara bakarak zaman öldürüyordum. Işık söndürülünce uyuyor, yakılınca uyanıyordum. O dazlak kafalının söylediklerini zihnimden birçok kez geçirdim. O sırada hissettiğim, bizim şanslı olduğumuzdu. Dazlak kafalı haklıydı. Bu tipler akıllarına koyarsa, ne olursa olsun yapabilirlerdi. Bir karar verince çok zalim de olabilirlerdi. Orada kapalı kaldığım süre boyunca, bunu iliklerime kadar hissettim. Bu yüzden, o konuşma gerçekleştikten sonra da, dört gün daha orada tuttular beni herhalde. Ustaca bir yöntemdi.”</p>
				<p class="normal1">Komatsu viski bardağını eline alarak içti. </p>
				<p class="normal1">“Bir kez daha yüzüme kloroformlu bez gibi bir şey kapatıldı. Uyandığımda gün ağarıyordu. Cingu-gaien Parkı’nda bankta yatıyordum. Eylül sonlarına doğru, sabaha karşı ayaz çıkıyor. Bu yüzden gerçekten soğuk aldım. Kasıtlı olarak öyle yapmamışlardır, ama üç gün ateşim çıktı. Gerçekten yatağa çakılıp kaldım. Fakat yine de bu meselenin kapanmış olmasını şans olarak düşünmek gerek.” </p>
				<p class="normal1">Komatsu’nun konuşması burada bitmiş gibiydi. Tengo sordu: “Bu konuyu Öğretmen Ebisuno ile konuştunuz mu?” </p>
				<p class="normal1">“Evet. Salıverilip de ateşim düştükten birkaç gün sonra Öğretmen Ebisuno’nun dağın tepesindeki evine gittim. Sonra aşağı yukarı şimdikiyle aynı şeyleri konuştuk.” </p>
				<p class="normal1">“Öğretmen ne dedi?” </p>
				<p class="normal1">Komatsu viskisinin son yudumunu içince yenisini sipariş etti. Tengo’ya da ikincisini teklif etti. Tengo başını iki yana salladı. </p>
				<p class="normal1">“Öğretmen Ebisuno bu öyküyü bana birçok kez tekrarlatıp ayrıntıları sordu. Yanıtlayabildiklerimi elbette yanıtladım. O istedikçe tekrar tekrar anlattım. Ne de olsa dazlak kafalı ile konuştuktan sonra, dört gün boyunca tek başıma odaya kapatılmıştım. Konuşabileceğim biri yoktu, zamanımsa boldu. Bu yüzden dazlak kafalının söylediklerini kafamın içinde tekrar tekrar düşünmüş, ayrıntılarına varana kadar net bir şekilde ezberlemiştim. İnsandan yapılma bir kayıt cihazı gibi aynen.” </p>
				<p class="normal1">“Fakat Fukaeri’nin anne babasının öldüğü, nihayetinde onların iddiasından öteye geçmiyor. Öyle değil mi?” diye sordu Tengo. </p>
				<p class="normal1">“Haklısın. Bu, onların iddiası. Ne kadar gerçek, emin olabilmek mümkün değil. Ölüm ilamı bile vermemişler. Fakat dazlak kafalının konuşma tarzına bakılırsa, bana uyduruyor gibi gelmemişti. Onun da söylediği gibi, bu tipler için insanların yaşamı ve ölümü kutsal bir şey. Konuşmam bitince, Öğretmen Ebisuno suskunlaşıp düşüncelere daldı. Uzun uzun, derin derin düşünebilen bir adamdır. Sonra tek kelime etmeden oturduğu yerden kalkıp çıktı. Odaya yeniden dönene kadar biraz süre geçti. Öğretmen, çaresiz, ikisinin ölümünü kabullenmiş gibi görünüyordu. Onların artık bu dünyada olmadıklarını içten içe tahmin etmiş, kendisini de hazırlamış olabilirdi. Yine de samimi olduğu insanların öldüğünü öğrendiği için yüreğinde büyük bir yara açılmış olmalıydı.” </p>
				<p class="normal1">Tengo, o kasvetli, süslemelerden uzak oturma odasını, oradaki derin ve soğuk sessizliği, arada sırada pencerenin dışından duyulan tiz kuş seslerini anımsadı. “Peki, nihayetinde biz geri çekilip mayın tarlasından kurtulmuş mu olduk?” dedi Tengo. </p>
				<p class="normal1">Yeni viski soda bardağı getirildi. Komatsu, içkiyle dudaklarını ıslattı. </p>
				<p class="normal1">“O konuda bir sonuca ulaşamadık. Öğretmen Ebisuno, düşünmek için zamana ihtiyacı olduğunu söyledi. Fakat o tiplerin söylediği gibi yapmaktan başka bir tercih olabilir miydi ki? Ben elbette anında harekete geçtim. Yayınevinde işe el attım, <span class="ideitalik">Pupa Hava</span>’nın yeni baskılarını yapma planı rafa kaldırıldı. Gerçekten kitabın baskısı tükendi. Cep kitabı da çıkarılmayacak. Şimdiye kadar hatırı sayılır bir satış oldu zaten. Şirket de yeterince kazandı. Bir zararları olmasa gerek. Elbette şirket söz konusu olunca, yok toplantı, yok patronun nihai kararı gibi şeyler dendi; o kadar da kolay olmadı işler. Ama hayalet yazarın işe karıştığını, öğrenilirse bir skandal olabileceğini çıtlatınca, yukarıdakiler titredi. Nihayetinde benim söylediğim gibi oldu. Bundan sonra uzunca bir süre, bana şirkette soğuk davranacakları kesin, ama böyle şeylere zaten alışığım.”</p>
				<p class="normal1">“Fukaeri’nin anne ve babasının öldüğünü söyleyince, Öğretmen Ebisuno öylece ikna oldu mu yani?” </p>
				<p class="normal1">“Muhtemelen” dedi Komatsu. “Yalnız bunu bir gerçek olarak kabul edip sindirene kadar biraz zamana ihtiyacı olsa gerek. Bir de en azından benim gördüğüm kadarıyla, o tipler ciddiydi. Biraz geri adım atmaları gerekti ama daha fazla sorun istemedikleri belliydi. İşte o yüzden adam kaçırma gibi bir yola başvurmuşlardı. Mesajlarını bize tam olarak iletmek istiyorlardı. Yine onların, Fukada çiftinin cesetlerini cemaat içerisinde gizlice yakmış olmaları bile, istediklerinde neler yapabildiklerini gösteriyor. İsteseler bana söylemeyebilirlerdi. Ceset yok etmek ağır bir suç olmasına rağmen, kalkıp da bunu kanıtlamak zor. Yine de bunu özellikle dile getirdiler. Yani oraya varana kadar kartlarını açık oynadılar. Bu anlamda da dazlak kafalının söylediklerinin önemli bir kısmı gerçekti sanıyorum. Ayrıntılar bir yana, ana hatlarıyla öyleydi.” </p>
				<p class="normal1">Tengo, Komatsu’nun söylediklerini bir düzene koydu. “Fuka-eri’nin babası, sesi dinleyendi. Yani peygamber işlevi görüyordu. Fakat kızı Fukaeri’nin <span class="ideitalik">Pupa Hava</span>’yı yazması ve kitabın çok satan olması yüzünden ses, onunla konuşmayı bıraktı. Babası bunun sonucunda doğal bir ölümle dünyadan ayrıldı.” </p>
				<p class="normal1">“Ya da doğal bir şekilde kendi canını terk etti” dedi Komatsu. </p>
				<p class="normal1">“Sonra cemaat açısından yeni peygamberi belirlemek en önemli görev haline geldi. Sesin konuşmayı bırakması, komünün varlık nedeninin ortadan kalkmasına yol açar. Bu yüzden bizimle uğraşacak durumda değiller. Özetlersek, böyle oluyor yani.” </p>
				<p class="normal1">“Herhalde.” </p>
				<p class="normal1">“<span class="ideitalik">Pupa Hava</span> adlı öykü, onlar için önemli anlamları olan bilgiler içeriyordu. Basılı halde dünyaya yayılması yüzünden ses sustu, suyun damarı yeraltında derinlere kaçtı. Bu önemli bilgi somut olarak neyi gösteriyor acaba?” </p>
				<p class="normal1">“Hapsedildiğim son dört gün boyunca, ben de sürekli bunu düşündüm” dedi Komatsu. “<span class="ideitalik">Pupa Hava</span> o kadar uzun bir roman değil. <span class="ideitalik">Little People </span>denilen varlıkların bir görünüp bir kayboldukları bir dünya tasvir ediliyor. Başkahraman on yaşındaki kız çocuğu. Kendini dünyadan soyutlamış bir komünde yaşıyor. <span class="ideitalik">Little People</span> geceleri gizlice gelip havadan pupa yapıyor. Havadan pupanın içinde kızın klonu var. Burada <span class="ideitalik">maza</span> ve <span class="ideitalik">douta</span> ilişkisi doğuyor. O dünyada gökyüzünde iki ay var. Büyük ay ve küçük ay. Herhalde <span class="ideitalik">maza</span> ve <span class="ideitalik">douta</span>’nın sembolleri. Romanındaki başkahraman için Fukaeri muhtemelen kendini model almıştır; <span class="ideitalik">maza</span> olmayı reddederek topluluktan kaçıyor, <span class="ideitalik">douta</span> geride kalıyor. <span class="ideitalik">Douta</span>’ya sonra ne olduğu romanda anlatılmıyor.”</p>
				<p class="normal1">Tengo, bardağında eriyen buza bir süre baktı. </p>
				<p class="normal1">“Sesi duyan, <span class="ideitalik">douta</span>’nın aracılığına gereksinim duyuyordur” dedi Tengo. “O, ancak <span class="ideitalik">douta</span> aracılığıyla sesi duyabilir. Belki de o sesi yeryüzündeki dillere çevirebilir. Sesin ortaya koyduğu mesajı doğru şekilde anlamak için bu ikisinin bir arada olması gerekir. Fukaeri’nin sözlerini ödünç alacak olursak, <span class="ideitalik">reşiva</span> ve <span class="ideitalik">paşiva.</span> Bunun için önce pupa hava yapmak gerekiyor. Çünkü havadan pupa düzeneği vasıtasıyla <span class="ideitalik">douta</span> ortaya çıkarılabilir. Sonra <span class="ideitalik">douta</span> yapabilmek için doğru <span class="ideitalik">maza</span> gerekiyor.” </p>
				<p class="normal1">“Bu, senin görüşün.” </p>
				<p class="normal1">Tengo başını iki yana salladı. “Bir görüş denemez. Siz romanı özetlerken, herhalde böyledir diye düşündüm yalnızca.” </p>
				<p class="normal1">Tengo, romanı yeniden yazarken de, sonrasında da <span class="ideitalik">maza</span> ve <span class="ideitalik">douta</span>’nın anlamını düşünmeyi sürdürmüştü, ama bir türlü tam olarak kavramayı başaramamıştı. Fakat Komatsu ile konuşurken ayrıntılar gitgide birbirine bağlanmaya başlamıştı. Yine de bazı sorular kalmıştı geriye. Neden babasının hastanedeki yatağında havadan pupa görünmüştü? Neden küçük kız halindeki Aomame onun içindeydi? </p>
				<p class="normal1">“Oldukça ilginç bir sistem” dedi Komatsu. “Fakat <span class="ideitalik">maza</span> ile <span class="ideitalik">douta</span> ayrılınca sorun olmuyor mu acaba?” </p>
				<p class="normal1">“<span class="ideitalik">Douta</span> olmadan <span class="ideitalik">maza</span> muhtemelen tekil bir varlık, bütünlüğü olan bir varlık değil. Fukaeri’nin durumunda olduğu gibi, somut olarak işaret etmek mümkün değil, ama burada bazı unsurlar eksik. Bu, gölgesini yitiren insanlara benziyor olabilir. <span class="ideitalik">Maza</span>’sı olmayan <span class="ideitalik">douta</span>’ya ne olduğunu bilemiyorum. Muhtemelen bunlar da bütünlüğü olan varlıklar değildir. Ne denirse densin klondan öteye geçmiyorlar çünkü. Fakat Fukaeri’nin durumunda, <span class="ideitalik">maza</span>’sı yanında olmasa bile <span class="ideitalik">douta</span> aracı rolünü gerçekleştirmiş olabilir.” </p>
				<p class="normal1">Komatsu düz bir çizgi gibi kapattığı dudaklarını büktü. Sonra sessizliğini bozdu. “Baksana Tengo, yoksa sen <span class="ideitalik">Pupa Hava</span>’da yazılanların tamamının gerçekte olduğunu mu düşünüyorsun?” </p>
				<p class="normal1">“Hayır, öyle değil. Yalnızca öyle olduğunu varsayıyorum. Tamamının gerçek olduğunu varsayarak konuşmaya çalışıyorum.”</p>
				<p class="normal1">“Tamam öyleyse” dedi Komatsu. “Yani Fukaeri’nin klonu gerçeğinden uzak kalsa bile aracı olarak işlevini sürdürebildi.” </p>
				<p class="normal1">“Bu yüzden cemaat, kaçan Fukaeri’nin nerede olduğunu bildiği halde, onu güç kullanarak geri getirmeye kalkmadı. Çünkü onun durumunda <span class="ideitalik">maza</span> yakınında olmasa bile <span class="ideitalik">douta</span> görevini yerine getirebiliyordu ne de olsa. Uzak düşseler bile, bağları çok güçlü olabilir.” </p>
				<p class="normal1">“Demek öyle.”</p>
				<p class="normal1">Tengo konuşmasını sürdürdü: “Benim tahminimce, onlar muhtemelen çok sayıda <span class="ideitalik">douta</span> sahibi. <span class="ideitalik">Little People</span> aracıları ortaya çıkarmak için çok sayıda havadan pupa yapmış olmalı. Tek <span class="ideitalik">paşiva</span> ile yetinmek mümkün olmadığından. Bununla birlikte işlevini yerine getiren <span class="ideitalik">douta</span> sayısı sınırlı da olabilir. Bu noktada, merkezde yer alan <span class="ideitalik">douta</span> ile o kadar da güçlü olmayan ikincil <span class="ideitalik">douta</span>’lar vardır. Komün açısından topluluk halinde bir işlevi yerine getiriyor olabilirler.” </p>
				<p class="normal1">“Fukaeri’nin ardında bıraktığı <span class="ideitalik">douta</span> o işlevi doğru biçimde yerine getiren, merkezi oluşturan <span class="ideitalik">douta</span> mı oluyor?” </p>
				<p class="normal1">“Büyük olasılıkla. Bu meseleyle ilgili olarak konuşacak olursak, Fukaeri sürekli her şeyin merkezinde. Tayfunun gözü gibi.” </p>
				<p class="normal1">Komatsu gözlerini kısıp, masanın üzerinde parmaklarını birbirine geçirdi. İstediğinde kısa sürede düşüncelerini toparlayabiliyordu. </p>
				<p class="normal1">“Bak Tengo. Şöyle bir an aklıma geldi de, bizim gördüğümüz Fukaeri aslında <span class="ideitalik">douta,</span> cemaatin içinde kalan ise <span class="ideitalik">maza</span> olamaz mı acaba?”</p>
				<p class="normal1">Komatsu’nun söyledikleri Tengo’yu irkiltti. Böyle bir şeyi, şimdiye kadar aklının ucundan bile geçirmemişti çünkü. Tengo için Fukaeri, sonuna kadar gerçek bir varlıktı. Fakat böyle söylenince bu olasılığı düşünmek de mümkündü. <span class="ideitalik">Ben âdet görmem. Bu yüzden hamile kalmamdan endişelenme.</span> Fukaeri o gece, tek taraflı tuhaf cinsel ilişki sonrasında böyle açıklamıştı. Eğer kız, bir klondan öteye geçmiyorsa, bu herhalde doğal bir şeydi. Klonlar kendini yeniden üretemezdi. Bunu yapabilen yalnızca <span class="ideitalik">maza</span>’ydı. Fakat Tengo bu varsayımı, kendisinin Fukaeri ile değil de onun klonuyla cinsel ilişkiye girmiş olabileceğini bir türlü kabullenemiyordu. </p>
				<p class="normal1">Tengo yanıtladı: “Fukaeri’nin belli bir kişiliği var. Kendine özgü davranış kalıpları var. Bunlar muhtemelen bir klonda söz konusu olmaz.” </p>
				<p class="normal1">“Doğru” diye hemfikir olduğunu belirtti Komatsu. “Aynen senin söylediğin gibi. Hiçbir şey olmasa bile, Fukaeri’nin kişiliği ve davranış kalıpları var. Bu noktada sana katılmak zorundayım.” </p>
				<p class="normal1">Fakat yine de Fukaeri’nin gizli bir sırrı vardı. O güzel kızın içinde Tengo’nun açığa çıkartması gereken önemli bir şifre saklıydı. Tengo, bunu hissediyordu. Kimin gerçek, kimin klon olduğunu bulmalıydı. Öte yandan belki de gerçek ve klon ayırımı da başlı başına bir yanlıştı. Muhtemelen Fukaeri duruma göre gerçeğini ya da klonunu ortaya koyuyordu. </p>
				<p class="normal1">“Bunun dışında da anlayamadığım bazı şeyler var.” Komatsu bunu söyleyip önce ellerini iki yana açtı, sonra masanın üzerine yerleştirerek bir süre bu elleri izledi. Orta yaşlı bir adam için uzun, narin parmakları vardı. “Ses konuşmayı bıraktı, kuyunun suyu çekildi, peygamber öldü. Sonrasında <span class="ideitalik">douta</span> ne oluyor acaba? Sakın eski Hindistan’daki dullar gibi peygamberle birlikte öldürülüyor olmasın.” </p>
				<p class="normal1">“<span class="ideitalik">Reşiva</span> olmayınca <span class="ideitalik">paşiva</span>’nın görevi sona erer.” </p>
				<p class="normal1">“Nihayetinde Tengo, senin varsayımından yola çıkarak ilerleyecek olursak” dedi Komatsu, “Fukaeri, <span class="ideitalik">Pupa Hava</span>’yı böyle bir sonuçla karşılaşacağını bilerek mi yazdı acaba? <span class="ideitalik">Bu, kasıtlı bir şey olmasa gerek,</span> demişti o adam. En azından Fukaeri’nin bir fikrinin olmadığını söylemeye çalıştı. Fakat nasıl oluyor da böyle bir şeyi anlayabiliyor?”</p>
				<p class="normal1">“Elbette işin özünü bilemiyorum” dedi Tengo. “Fakat Fukaeri’nin ne tür bir nedenle olursa olsun kasıtlı olarak babasını ölüme sürüklediğini düşünemiyorum. Babası ondan bağımsız olarak, bazı nedenlerden dolayı ölüme gitmiş olamaz mı? Kızın yaptığı, tam tersine buna karşı bir direnç hareketiydi belki de. Hatta babasını sesten kurtarmayı arzulamış da olabilir. Nihayetinde dayanağı olmayan tahminlerden öteye geçmiyor hiçbiri.” </p>
				<p class="normal1">Komatsu durup uzun uzun düşündü, burnunun iki kenarında kırışıklıklar oluşmuştu. Sonra iç geçirerek etrafına göz gezdirdi. “Çok tuhaf bir dünya. Nereye kadar varsayım, nereden itibaren gerçek. Arasındaki sınır bile belli değil. Baksana Tengo, bir roman yazarı olarak sen olsaydın gerçeği nasıl tanımlardın?” </p>
				<p class="normal1">“İğne batırıldığında kırmızı kanın aktığı yer, gerçeklik dünyasıdır” diye yanıtladı Tengo. </p>
				<p class="normal1">“Öyleyse burası kesinlikle gerçeklik dünyası” dedi Komatsu. Sonra kollarının iç kısmını, avuç içiyle ovuşturdu. Oradaki atardamarlar, mavi renkleriyle belirginleşti. Pek sağlıklı denemeyecek damarlardı. İçki, sigara ve düzensiz hayat ile edebiyat dünyasındaki ayak oyunları yüzünden, daralmış damarlardı. Komatsu, içkisinin kalanını bir dikişte içip, bardağı havada tutarak içinde kalan buzları tıkırdattı. </p>
				<p class="normal1">“Hazır konuşurken senin şu varsayımını daha da ileriye götürelim mi? İyice ilginç bir hal aldı.”</p>
				<p class="normal1">Tengo yanıtladı: “Onlar sesi duyanın yerine geçecek kişiyi arıyorlar. Fakat yalnızca bu değil, aynı zamanda yeni, işlevini doğru biçimde yerine getirecek <span class="ideitalik">douta</span> bulmaları da gerekiyor. Yeni <span class="ideitalik">reşiva</span> muhtemelen yeni <span class="ideitalik">paşiva</span>’ya gereksinim duyacaktır.” </p>
				<p class="normal1">“Yani yeni <span class="ideitalik">maza</span>’larını bulmak zorundalar. Öyleyse havadan pupanın da bir kez daha yapılması gerekiyor. Oldukça büyük çaplı bir iş olacaktır.” </p>
				<p class="normal1">“Bu yüzden son derece ciddiler.” </p>
				<p class="normal1">“Aynen öyle.” </p>
				<p class="normal1">“Fakat tamamen çaresiz kaldıklarını da sanmam” dedi Tengo. “Kendilerince bazı adaylar belirlemişlerdir mutlaka.” </p>
				<p class="normal1">Komatsu başını sallayarak onayladı. “Ben de bu izlenimi edindim. Bu yüzden onlar açısından en doğrusu bir an önce bizim ayak altından çekilmemizdi. <span class="ideitalik">Çekilin şöyle, işimize engel olmayın</span>, der gibi. Onları bir hayli rahatsız etmişe benziyoruz.” </p>
				<p class="normal1">“Bizim neyimiz onları rahatsız etmiş olabilir acaba?” </p>
				<p class="normal1">Komatsu başını iki yana salladı. O da işin bu kısmını bilmiyordu galiba. </p>
				<p class="normal1">Tengo sözlerini sürdürdü: “Ses şimdiye kadar onlara ne gibi mesajlar iletti acaba? Bir de bu ses ile <span class="ideitalik">Little People</span> arasında nasıl bir ilişki var?” </p>
				<p class="normal1">Komatsu başını tekrar dermansızca iki yana salladı. Bu da ikisinin hayal gücünü aşan bir şeydi.</p>
				<p class="normal1">“<span class="ideitalik">2001</span> <span class="ideitalik">Uzay Yolculuğu </span>filmini izlemiştin değil mi?” </p>
				<p class="normal1">“İzledim” dedi Tengo. </p>
				<p class="normal1">“Biz sanki oradaki maymunlar gibiyiz” dedi Komatsu. “Siyah, uzun tüylü, anlamsız sesler çıkartarak monolit etrafında fır dönen o yaratıklar gibiyiz.” </p>
				<p class="normal1">İki yeni müşteri bara girerek, oranın müdavimleriymiş gibi tezgâhtaki sandalyelere oturup kokteyl sipariş ettiler. </p>
				<p class="normal1">“Her şeye rağmen kesin olan bir şey var” dedi Komatsu, konuşmayı toparlamak ister gibi. “Senin varsayımın ikna edici, kendi içinde de tutarlı. Seninle karşı karşıya konuşmak her zaman keyifli oluyor. Fakat her şey bir yana, bu korkutucu mayın tarlasından çekiliyoruz artık. Muhtemelen Fukaeri ve Öğretmen Ebisuno ile bir daha hiç karşılaşmayacağız.<span class="ideitalik"> Pupa Hava</span>, masum bir fantastik romandı. İçinde somut tek bir bilgi yoktu. O sesin neye ait olduğu, ilettiği mesajın ne olduğu bizi ilgilendirmez. Böyle düşünmemiz daha iyi olmaz mı?” </p>
				<p class="normal1">“Kayıktan inip karadaki yaşamımıza dönüyoruz.” </p>
				<p class="normal1">Komatsu başını sallayarak onayladı. “Aynen öyle. Ben her gün yayınevinde çalışıp, edebiyat dergisi için, hiçbir halta yaramayan müsveddeleri toplamaya uğraşacağım. Sen, dershanede gelecek vaat eden gençlere matematik öğretip, boş zamanlarında romanını yazacaksın. İkimiz de huzur dolu günlerimize döneceğiz. Akıntı olmazsa, şelale de olmaz. Günler geçer, biz durağan yaşantımızda yaşlanırız. Buna itirazın var mı?” </p>
				<p class="normal1">“İyi de bundan başka tercih hakkımız yok, öyle değil mi?” </p>
				<p class="normal1">Komatsu parmak uçlarıyla burun kenarlarındaki kırışıklıkları düzeltir gibi yaptı. “Aynen öyle. Bunun dışında seçenek yok. Bir daha asla kaçırılmak istemem. Bir kere küp gibi bir odanın içine hapsolmak yetti de arttı bile. Yeniden olursa bir daha asla gün ışığını göremeyebilirim. Hepsi bir yana, o ikiliyle bir daha karşı karşıya geleceğimi düşünmek bile kalbimin sıkışmasına neden oluyor. O tipler sadece bakışlarıyla dahi insanı doğal bir ölüme sürükleyebilirler.” </p>
				<p class="normal1">Komatsu bar tezgâhına doğru bardağını kaldırıp üçüncü viski sodasını sipariş etti. Dudaklarına yeni bir sigara kıstırdı. </p>
				<p class="normal1">“Baksanıza, Komatsu Bey. Bu bir yana, neden şimdiye kadar bana bunları anlatmadınız? Bu kaçırma olayının üzerinden oldukça uzun bir zaman geçti. İki aydan fazla. Daha önce anlatsaydınız iyi olmaz mıydı?” </p>
				<p class="normal1">“Neden, bilemiyorum” dedi Komatsu başını yana eğerek. “Evet, haklısın. Sana bunları anlatmam gerektiğini düşünüyordum, ama nedense sürekli sonraya bıraktım. Neden acaba? Belki de suçluluk duygusu yüzündendir.” </p>
				<p class="normal1">“Suçluluk duygusu?” dedi Tengo şaşırarak. Böyle bir sözcüğü Komatsu’nun ağzından duyabileceği aklının ucundan bile geçmezdi. </p>
				<p class="normal1">“Benim de suçluluk duygusuna kapıldığım olur” dedi Komatsu. </p>
				<p class="normal1">“Neye karşı suçluluk duygusu?” </p>
				<p class="normal1">Komatsu bunu yanıtlamadı. Gözlerini kısıp, yakmadığı sigarasını dudaklarının arasında bir süre çevirip durdu. </p>
				<p class="normal1">“Peki, Fukaeri annesiyle babasının öldüğünü biliyor mu?” diye sordu Tengo. </p>
				<p class="normal1">“Sanırım biliyor. Ne zaman olduğunu bilmiyorum, ama Öğretmen Ebisuno ona bir şekilde söylemiş olmalı.” </p>
				<p class="normal1">Tengo başını salladı. <span class="ideitalik">Fukaeri bunu çok önceden beri biliyor olmalıydı.</span> İçinde öyle bir his vardı. Bilmeyen yalnızca kendisiydi. </p>
				<p class="normal1">“Şimdi kayıktan inip karadaki yaşantımıza dönüyoruz” dedi Tengo. </p>
				<p class="normal1">“Aynen öyle. Mayın tarlasından kaçıyoruz.” </p>
				<p class="normal1">“Peki, Komatsu Bey. Böyle düşünsek bile, o kadar kolayca eski yaşantımıza dönebilecek miyiz sizce?” </p>
				<p class="normal1">“Çabalamaktan başka çaremiz yok” dedi Komatsu. Sonra kibriti çakarak sigarasını yaktı. “Tengo, senin kafana takılan belli bir şey mi var?” </p>
				<p class="normal1">“Birçok şey. Çevremde eşzamanlı bir hareket başladı. Ben böyle hissediyorum. Bazı şeyler şekil değiştirmiş durumda. Kolayca eski haline dönemeyebilir.” </p>
				<p class="normal1">“Hayatımız tehlikede olsa bile mi?” </p>
				<p class="normal1">Tengo ne demek istediği anlaşılmayacak biçimde başını iki yana salladı. Bir noktadan itibaren güçlü, tekyönlü bir akıntıya kapılmış olduğunu hissediyordu. Bu akıntı, onu bilmediği bir yerlere götürmeye çalışıyordu. Fakat bunu net bir şekilde Komatsu’ya anlatamazdı. </p>
				<p class="normal1"> </p>
				<p class="normal1">Tengo kendi yazdığı romandaki dünyanın <span class="ideitalik">Pupa Hava</span>’da anlatılan dünyanın uzantısı olduğunu Komatsu’ya açıklamadı. Komatsu, muhtemelen buna pek memnun olmazdı. Mutlaka Öncüler’deki tipler de aynı tavrı gösterirdi. İşin kötüsü başka bir mayın tarlasına adım atması da söz konusuydu. Hatta çevresindeki insanları da işin içine katabilirdi. Fakat öykü, kendine ait bir can ve amaç taşıyor, neredeyse kendi başına ilerliyordu. Tengo, istesin ya da istemesin, kendisi de artık o dünyaya dahildi. Tengo için bu bir ütopya dünyası değildi artık. Bıçakla derisi kesildiğinde, gerçek kanın akacağı gerçeklik dünyası haline gelmişti. Gökyüzünde iki ay yan yana duruyordu.</p>
				</body>
</html>