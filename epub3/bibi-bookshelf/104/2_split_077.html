<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_76"><br class="calibre3"/>25<br class="calibre3"/>
				Uşikava</h2><br class="chapter"/><br class="chapter"/><p class="kitapickapak">Soğuk olsa da olmasa da Tanrı burada </p><br class="chapter"/><br class="chapter"/><br class="chapter"/><p class="normal1">“O kadar kolayca ölmeyeceksin” dedi arkasındaki adamın sesi, sanki Uşikava’nın içinden geçenleri okumuş gibi. “Bilincini bir süreliğine kaybettin yalnızca. Gerçi ölmene ramak kalmıştı ama.” </p>
				<p class="normal1">Daha önce hiç duymadığı bir sesti. İfadeden yoksun, tarafsız bir tınısı vardı. Ne yüksekti, ne de alçak. Sert değildi. Yumuşak da. Uçakların kalkış ve iniş saatlerini, borsadaki hisse senetlerinin durumunu bildiren sesleri andırıyordu. </p>
				<p class="normal1"><span class="ideitalik">Bugün günlerden neydi?</span> diye geçirdi aklından Uşikava, nedensizce. <span class="ideitalik">Evet, pazartesi akşamıydı. Hayır, daha doğru söylemek gerekirse, artık salı olmuştur herhalde.</span> </p>
				<p class="normal1">“Uşikava Bey” dedi adam. “Uşikava Bey’siniz, değil mi?” </p>
				<p class="normal1">Uşikava ses çıkarmadı. Yirmi saniye kadar sessizlik oldu. Sonra adam, hiçbir uyarıda bulunmadan keskin bir hareketle, Uşikava’nın sol böbreğinin üzerine sert bir darbe indiriverdi. Arkadan gelen, sessiz, fakat müthiş sert bir darbeydi. Uşikava’nın tüm vücudunu şiddetli bir acı kapladı. Bütün uzuvları kasıldı, acı yatışana kadar nefes alamadı. Sonra ağzından kuru bir inleme çıktı. </p>
				<p class="normal1">“Burada sana kibarca bir soru sordum. Yanıt vermeni isterim. Henüz doğru düzgün konuşamıyorsan, başını yukarı aşağı ya da sağa sola sallasan da olur. Görgü diye bir şey var” dedi adam. “Uşikava Bey sensin, değil mi?”</p>
				<p class="normal1">Uşikava birkaç kez başını yukarı aşağı salladı. </p>
				<p class="normal1">“Uşikava Bey. Akılda kalması kolay bir isim. Pantolonundaki cüzdanını karıştırdım. Ehliyetin ve kartvizitin vardı. <span class="ideitalik">Yeni Japonya Bilim ve Sanatı Geliştirme Cemiyeti, Sorumlu Müdür.</span> Ne kadar da şık bir unvan, Uşikava Bey. Fakat <span class="ideitalik">Yeni Japonya Bilim ve Sanatı Geliştirme Cemiyeti</span>’nin sorumlu müdürü, böyle gizli bir yerde gizli bir fotoğraf makinesi kullanarak ne yapıyor olabilir acaba?” </p>
				<p class="normal1">Uşikava suskundu. Sözcükler bir türlü ağzından çıkmıyordu. </p>
				<p class="normal1">“Yanıt versen iyi olur” dedi adam. “Bu bir uyarı. Böbreğini patlatacak olursam ömür boyu acı çekersin sonra.”</p>
				<p class="normal1">“Burada yaşayan insanları gözetliyordum” dedi Uşikava nihayet. Sesi bir alçalıp bir yükselmiş, yer yer çatlak çıkmıştı. Gözleri kapalı olunca çıkan sesin kendine ait olup olmadığını da anlayamamıştı.</p>
				<p class="normal1">“Yani Tengo Kavana’yı mı?” </p>
				<p class="normal1">Uşikava başını sallayarak onayladı. </p>
				<p class="normal1">“<span class="ideitalik">Pupa Hava</span> romanının hayalet yazarlığını yapan Tengo Kavana.” </p>
				<p class="normal1">Uşikava, bir kez daha başını sallayıp sonra hafifçe öksürdü. <span class="ideitalik">Bu adam o meseleyi biliyor.</span> </p>
				<p class="normal1">“Seni kim tuttu?” diye sordu adam. </p>
				<p class="normal1">“Öncüler.” </p>
				<p class="normal1">“O kadarını biz de tahmin edebiliyoruz, Uşikava Bey” dedi adam. “Fakat neden cemaat şimdi tutup da Tengo Kavana’nın hareketlerini gözetleme ihtiyacı duydu ki? Onlar için Tengo Kavana o kadar önemli bir kişi olmasa gerek.” </p>
				<p class="normal1">Adamın kim olduğunu, durumu ne ölçüde kavramış olduğunu Uşikava hızla kafasının içinde netleştirmeye çalıştı. Kim olduğunu bilemiyordu, ama en azından cemaatin gönderdiği biri değildi. Fakat buna sevinmeli mi, üzülmeli mi Uşikava bilemiyordu. </p>
				<p class="normal1">“Sana bir soru sordum” dedi adam. Sonra parmağını Uşikava’nın sol böbreğine bastırmaya başladı. Karşı konulamayacak bir güçle. </p>
				<p class="normal1">“Tengo bir kadınla bağlantılı” dedi Uşikava, inler gibi bir sesle.</p>
				<p class="normal1">“O kadının bir ismi var mı?”</p>
				<p class="normal1">“Aomame.”</p>
				<p class="normal1">“Neden Aomame’nin peşindesin?” diye sordu adam.</p>
				<p class="normal1">“Kadın, cemaatin liderine zarar verdiği için.” </p>
				<p class="normal1">“Zarar verdi” dedi adam bu ifadeyi irdelermiş gibi. “Öldürdü anlamına mı geliyor? Daha basit söylersek.”</p>
				<p class="normal1">“Öyle” dedi Uşikava. Bu adam karşısındayken bir şeyleri saklamasının mümkün olmadığını aklından geçirdi. Er ya da geç kendisini konuşturacaktı nasıl olsa. </p>
				<p class="normal1">“Fakat, bu herkesin bildiği bir şey değil.” </p>
				<p class="normal1">“Cemaat içinde gizli tutuluyor.”</p>
				<p class="normal1">“Cemaat içinde kaç kişi bu sırrı biliyor acaba?”</p>
				<p class="normal1">“Bir avuç insan.”</p>
				<p class="normal1">“Sen de bunlardan birisin.”</p>
				<p class="normal1">Uşikava başını sallayarak onayladı.</p>
				<p class="normal1">Adam tekrar konuştu: “Yani sen cemaat içinde oldukça önemli bir konumdasın öyleyse.”</p>
				<p class="normal1">“Hayır” dedi Uşikava, başını iki yana sallayarak. Başını iki yana sallayınca darbe yiyen böbreği sancıdı. “Ben yalnızca emir eriyim. Bu bilgiyi tesadüfen edindim.”</p>
				<p class="normal1">“Kötü bir zamanda, kötü bir yerdeydin. Öyle mi yani?”</p>
				<p class="normal1">“Sanırım öyle.”</p>
				<p class="normal1">“Bu arada, Uşikava Bey, sen şimdi tek başına mı hareket ediyorsun?”</p>
				<p class="normal1">Uşikava başını evet anlamında salladı.</p>
				<p class="normal1"> “Fakat tuhaf bir durum. Bu tür gözetleme ve takip işleri ekip halinde yapılır. Normalde hakkıyla yapabilmek için destek elemanları da dahil edilir. En azından üç kişi gerekir. Üstelik, senin normalde örgütle yakın bir bağın var. Tek başına hareket etmen hiç de doğal değil. Bu nedenle senin yanıtın hiç hoşuma gitmedi.”</p>
				<p class="normal1">“Ben cemaatin müridi değilim” dedi Uşikava. Solukları düzene girmiş, nihayet doğru düzgün konuşabilir hale gelmişti. “Cemaat beni özel olarak tuttu yalnızca. Dışarıdan birilerini kullanmak işlerine geldiği zamanlarda hep beni çağırırlar.” </p>
				<p class="normal1">“<span class="ideitalik">Yeni Japonya Bilim ve Sanatı Geliştirme Cemiyeti</span>’nin sorumlu müdürü olarak mı?” </p>
				<p class="normal1">“Bu, naylon bir cemiyet. Öyle bir cemiyet yok aslında. Esas olarak cemaatin vergi kaçırma işleri için oluşturuldu. Ben cemaatin müridi olmayan bir birey olarak cemaatin işlerini görüyordum.” </p>
				<p class="normal1">“Paralı asker gibi.” </p>
				<p class="normal1">“Hayır, paralı askerden biraz farklı. Yalnızca onların talebi üzerine bilgi toplama gibi işlere bakıyorum, o kadar. Eğer kaba kuvvet gerektiren işler çıkarsa, cemaatin içinden başkaları bakıyor.” </p>
				<p class="normal1">“Tengo Kavana’yı gözetleyerek Aomame ile bağını araştırman konusunda cemaat mi direktif verdi, Uşikava Bey?”</p>
				<p class="normal1">“Öyle.”</p>
				<p class="normal1">“Hayır, değil” dedi adam. “Bu, yanlış cevap. Eğer cemaat bu gerçeği biliyor olsaydı, yani eğer Aomame ile Tengo Kavana arasında bir bağ olduğunu bilselerdi, o tipler seni tek başına gözetleme işine yollamazlardı. Kendi içlerinden de adamlar kullanarak bir ekip halinde yaptırırlardı. Öyle olsaydı hata payı daha düşük olurdu. İnsan gücü de daha etkin kullanılırdı.”</p>
				<p class="normal1">“Fakat gerçekten öyle. Ben yukarıdakilerin emrine uydum yalnızca. Niye tek başıma yapmama izin veriyorlar, bunu ben de bilemiyorum.” Uşikava’nın sesi yüksekliğini tekrar yitirmiş, yer yer çatlak çıkmaya başlamıştı. </p>
				<p class="normal1"><span class="ideitalik">Eğer bu adam Öncüler’in henüz Aomame-Tengo bağından haberdar olmadığını anlarsa, beni buracıkta ortadan kaldırıverir, </span>diye düşündü Uşikava. <span class="ideitalik">Ben ortadan kalkarsam da, kimse bu gerçeği öğrenemeden her şey sona erer.</span> </p>
				<p class="normal1">“Doğru olmayan yanıtlar pek hoşuma gitmez” dedi adam, soğuk bir ses tonuyla. “Uşikava Bey, senin bunu iyice anlaman gerek. Yeniden aynı böbreğine vurabilirim. Var gücümle vuracak olursam, benim elim de oldukça acır. Üstelik benim amacım senin böbreğine ciddi bir hasar vermek değil. Kişisel olarak sana bir kinim yok ne de olsa. Benim amacım, yalnızca doğru yanıtları almak. Bu yüzden bu sefer farklı bir yöntem deneyelim. Denizin dibine doğru bir açıl bakalım.” </p>
				<p class="normal1"><span class="ideitalik">Denizin dibi?</span> diye düşündü Uşikava. <span class="ideitalik">Bu adam acaba ne demeye çalışıyor?</span> </p>
				<p class="normal1">Adam, cebinden bir şeyler çıkartıyor gibiydi. Uşikava’nın kulağına, bir naylonun hışır hışır sürtünme sesi geldi. Sonra Uşikava’nın başına bir şey geçiriliverdi. Naylon poşetti. Yemek dondurmak için kullanılan kalın naylon poşetlerdendi galiba. Sonra büyük, kalın bir lastik boynunun çevresine dolandı. <span class="ideitalik">Bu adam, beni boğmak niyetinde,</span> dedi Uşikava kendi kendine. Hava almaya çalışınca naylon ağzına yapıştı. Burun delikleri de kapandı. Akciğerleri, hava almak için çırpınıyordu. Fakat elbette hava falan yoktu. Naylon poşet, yüzüne yapışarak burun deliklerini ve ağzını kapatmış, tam bir ölüm maskesi haline gelmişti. Bir süre sonra vücudundaki kaslar şiddetli bir şekilde seğirmeye başladı. Uşikava elini uzatarak o torbayı çekip çıkarmaya yeltendiyse de elleri elbette kımıldamadı. Arkasında, belinin üzerinde sımsıkı bağlanmışlardı çünkü. Beyni, balon gibi şişmiş, patlayacak hale gelmişti. Uşikava haykırmayı aklından geçirdi. Ne olursa olsun, havaya ihtiyacı vardı. Ne pahasına olursa olsun. Fakat, elbette sesi çıkmadı. Dili, ağzını tamamen kaplamıştı. Bilinci kayıp gidiyordu. </p>
				<p class="normal1">Nice sonra boğazındaki lastik çıkartıldı, naylon torba başından alındı. Uşikava, son bir çabayla ciğerlerine hava doldurdu. Sonraki birkaç dakika boyunca, sanki az ötedeki bir şeylere dişleriyle tutunmaya çalışan hayvanlar gibi kıvranarak hızlı hızlı soluklandı. </p>
				<p class="normal1">“Denizin dibi nasıldı?” dedi adam, Uşikava’nın soluklarının biraz düzene girmesini bekledikten sonra. Sesinde yine herhangi bir ifade sezilmiyordu. “Oldukça derine kadar gittin. Şimdiye kadar hiç görmediğin bir şeyler görmüşsündür. Önemli bir deneyim.” </p>
				<p class="normal1">Uşikava hiçbir şey söyleyemedi. Sesi çıkmadı zaten. </p>
				<p class="normal1">“Uşikava Bey, kendimi tekrarlamış oluyorum, ama ben doğru yanıtları arıyorum. Bu yüzden bir kez daha soruyorum. Tengo Kavana’yı gözetleyerek Aomame ile bağını araştırmanı cemaat mi emretti? Bu çok önemli. Hayat memat meselesi diyelim. İyice düşünüp doğru yanıtı ver. Yalan söyleyecek olursan, bunu rahatlıkla anlarım.” </p>
				<p class="normal1">“Cemaatin bu durumdan haberi yok.” Uşikava nihayet, yalnızca bunları söyleyebildi. </p>
				<p class="normal1">“İşte böyle. Doğru yanıt bu. Cemaat, Aomame ile Tengo Kavana arasında bir bağ olduğunu henüz bilmiyor. Sen, bu gerçeği henüz o tiplere iletmedin. Doğru mu anlamışım?” </p>
				<p class="normal1">Uşikava başını sallayarak onayladı. </p>
				<p class="normal1">“En baştan dürüstçe yanıtlamış olsaydın, denizin dibini görmene gerek kalmazdı. Berbat bir şey olmalı, değil mi?” </p>
				<p class="normal1">Uşikava başını sallayarak onayladı. </p>
				<p class="normal1">“Çok iyi bilirim. Ben de eskiden aynı şeyi yaşamıştım” dedi adam, sanki havadan sudan konuşuyormuş gibi. “Ne kadar berbat olduğunu, daha önce yaşamamış insanlar anlayamaz. Sıkıntı kolayca genelleştirilebilecek bir şey değildir. Her bireyin sıkıntısında, kendine özgü bir nüans olur. Tolstoy’un ünlü sözünü biraz değiştirerek kullanacak olursak, mutluluk dediğimiz şey herkes için aşağı yukarı benzer bir şeydir, ama acı dediğimiz şey herkes için farklı, ayrı bir acıdır. Burada <span class="ideitalik">tatma</span> sözcüğüne başvuramayız. Sence de öyle değil mi?”</p>
				<p class="normal1">Uşikava başını salladı. Hâlâ soluk soluğaydı. </p>
				<p class="normal1">Adam konuşmasını sürdürdü. “Bu yüzden burada birbirimize karşı dürüst olup, hiçbir şey gizlemeden açık açık konuşalım. Olur mu, Uşikava Bey?” </p>
				<p class="normal1">Uşikava başını evet anlamında salladı. </p>
				<p class="normal1">“Eğer bir daha doğru olmayan bir yanıt verirsen, yine denizin dibini ziyaret etmek zorunda kalırsın. Bu sefer az öncekinden biraz daha uzun, biraz daha yavaş yürürsün dipte. Ramak kalana kadar. Bir hata olursa, denizin dibinden geri dönemeyebilirsin de. Böyle bir şey yaşamak istemezsin sanıyorum. Ne dersin, Uşikava Bey?”</p>
				<p class="normal1">Uşikava başını iki yana salladı. </p>
				<p class="normal1">“Galiba bizim ortak noktalarımız var” dedi adam. “Gördüğüm kadarıyla ikimiz de yalnız kurtlarız ya da sürüden ayrılmış köpekler. Açıkça söylemek gerekirse, toplumun bir kenara ittiği insanlarız. Kişiliğimiz itibariyle, örgütlü yapılara alışamıyoruz. Zaten örgüt gibi yapılar da bizim gibileri kabul etmiyor. Her şeyi tek başımıza yapıyoruz. Tek başımıza karar verip, tek başımıza hareket edip, tek başımıza sorumluluk alıyoruz. Yukarıdan emir alıyoruz, ama ne takım arkadaşımız ne astımız olan adamlarımız var. Sahip olduğumuz kafa ve kollarımız, tek dayanağımız. Öyle değil mi?” </p>
				<p class="normal1">Uşikava başını salladı. </p>
				<p class="normal1">Adam sözlerini sürdürdü: “Bu, bizim güçlü yanımız, bazen de aynı şekilde zayıf noktamız. Sözgelimi şu anki durum için konuşacak olursak, sen biraz fazla başarı hırsına kapıldın. Aradaki süreci cemaate rapor etmeksizin işleri kendi başına halletmeye kalktın. Her şeyi güzelce çözüp başarıyı kendine mal etmek istedin. O ölçüde de savunman gevşedi. Öyle değil mi?” </p>
				<p class="normal1">Uşikava bir kez daha başını salladı. </p>
				<p class="normal1">“Kendini bu kadar zorlamanı gerektiren bir neden mi vardı?” </p>
				<p class="normal1">“Lider’in ölümüyle ilgili olarak kusurluydum.” </p>
				<p class="normal1">“Ne şekilde?” </p>
				<p class="normal1">“Aomame’nin kimlik araştırmasını ben yaptım. Lider’le görüştürmeden önce her şeyini didik didik kontrol ettim. Kafa karıştıracak bir nokta bulamadım.” </p>
				<p class="normal1">“Fakat o, yine de öldürmek amacıyla Lider’e yaklaştı, gerçekten de son darbeyi indirdi. Sen, sana verilen işte hata yaptın. Bir gün gelecek bunun hesabı senden sorulacaktı. Nihayetinde dışarıdan biriydin, kullanılıp bir kenara atılacak biri. Şimdi ise onların iç meseleleri hakkında fazla şey biliyorsun. Hayatta kalabilmek için o tiplere Aomame’nin kellesini vermek zorundaydın. Durum bu mudur?” </p>
				<p class="normal1">Uşikava başını salladı. </p>
				<p class="normal1">“Kusura bakma” dedi adam. </p>
				<p class="normal1"><span class="ideitalik">Kusura bakma?</span> Uşikava bu ifadenin anlamını şekilsiz kafasıyla düşündü. Sonra farkına vardı. </p>
				<p class="normal1">“Lider cinayetini sen mi tasarladın?” dedi Uşikava. </p>
				<p class="normal1">Adam, bunu yanıtlamadı. Fakat bu sessizliğin, kesinlikle olumsuzlayan bir yanıt olmadığını Uşikava anlayabiliyordu. </p>
				<p class="normal1">“Bana ne yapmak niyetindesin?” dedi Uşikava. </p>
				<p class="normal1">“Ne yapsam acaba? Doğrusunu söylemek gerekirse, henüz karar vermedim. Şimdi yavaş yavaş düşüneceğim. Her şey sana bağlı” dedi Tamaru. “Sana sormak istediğim başka şeyler de var.”</p>
				<p class="normal1">Uşikava başını salladı. </p>
				<p class="normal1">“Öncüler’in irtibat elemanının telefon numarasını söylemeni istiyorum. Senin doğrudan bağlı olduğun bir sorumlu vardır mutlaka.” </p>
				<p class="normal1">Uşikava, biraz tereddüt ettiyse de sonunda numarayı söyledi. Artık canı pahasına saklaması gereken bir bilgi değildi. Tamaru numarayı not etti. </p>
				<p class="normal1">“Adı ne?”</p>
				<p class="normal1">“Adını bilemiyorum” diye Uşikava yalan söyledi. Fakat karşısındaki adam pek aldırış etmiş gibi değildi.</p>
				<p class="normal1">“Sağlam tipler mi?”</p>
				<p class="normal1">“Oldukça sağlam.”</p>
				<p class="normal1">“Fakat profesyonel oldukları söylenemez.”</p>
				<p class="normal1">“İşlerinde iyiler. Yukarıdan gelen emirler konusunda hiç tereddüt etmezler. Fakat profesyonel değiller.”</p>
				<p class="normal1">“Aomame’yi nereye kadar biliyorlar?” dedi Tamaru. “Nerede gizlendiğini öğrendiler mi?” </p>
				<p class="normal1">Uşikava başını iki yana salladı. “O kadarını ben de bilmiyorum. Bu yüzden şimdilik burada kalıp Tengo Kavana’yı gözlemeyi sürdürüyorum. Aomame’nin nerede olduğunu bilseydim, çoktan onunla ilgilenmeye başlardım.” </p>
				<p class="normal1">“Mantıklı” dedi Tamaru. “Bu arada, Aomame ve Tengo Kavana arasında bir bağ olduğu sonucuna nasıl ulaştın?” </p>
				<p class="normal1">“Ayaklarımı kullandım.” </p>
				<p class="normal1">“Nasıl yani?” </p>
				<p class="normal1">“Aomame’nin geçmişini ta başından itibaren inceledim. Çocukluk yıllarından itibaren. İçikava’da devlet ilkokuluna gitmişti. Tengo Kavana da İçikava kökenliydi. Sonra, acaba mı dedim, kendi kendime. İlkokula gidip araştırınca, tahmin ettiğim gibi ikisinin iki yıl boyunca aynı sınıfta okuduklarını öğrendim.” </p>
				<p class="normal1">Tamaru, gırtlağının derinliklerinden kedi gibi hafif bir hırıltı çıkarttı. “Demek öyle. Gerçekten hiçbir açık nokta bırakmayacak şekilde araştırma yapabiliyorsun, Uşikava Bey. Bir hayli zaman almış, zahmete neden olmuştur mutlaka. Hayranlık uyandırıcı.” </p>
				<p class="normal1">Uşikava suskundu. O an için bir şey sorulmuş değildi. </p>
				<p class="normal1">“Tekrar soruyorum, ama” dedi Tamaru, “şu an için Aomame ve Tengo Kavana’nın arasında bir bağ olduğunu bilen tek kişi sensin. Doğru mu?”</p>
				<p class="normal1">“<span class="ideitalik">Sen</span> de biliyorsun.”</p>
				<p class="normal1">“Benden başka, senin çevrende anlamında söylüyorum.”</p>
				<p class="normal1">Uşikava başını evet anlamında salladı. “Bizim taraftaki ilgili kişiler arasında bunu yalnızca ben biliyorum.”</p>
				<p class="normal1">“Yalan değildir umarım.”</p>
				<p class="normal1">“Yalan değil.”</p>
				<p class="normal1">“Bu arada, Aomame’nin hamile olduğunu biliyor musun?”</p>
				<p class="normal1">“Hamile mi?” dedi Uşikava, sesindeki şaşkınlık tınısı rahatlıkla hissediliyordu. “Kimden?”</p>
				<p class="normal1">Tamaru bu soruyu yanıtlamadı. “Bunu gerçekten bilmiyor muydun?”</p>
				<p class="normal1">“Bilmiyordum. Yalan değil.” </p>
				<p class="normal1">Tamaru, Uşikava’nın tepkisinin gerçek olup olmadığını bir süre sessizce tarttı. Sonra sözlerine devam etti: “Anlaşıldı. Bilmiyorum derken doğruyu söylüyor gibisin. Sana inanıyorum. Bu arada Azabu’daki Söğüt Konağı çevresinde bir süre iz sürmeye çalıştın. Bu da doğru mu?” </p>
				<p class="normal1">Uşikava başını evet anlamında salladı. </p>
				<p class="normal1">“Peki neden?” </p>
				<p class="normal1">“O konağın yaşlı sahibesi yakınlardaki lüks spor kulübüne devam ediyordu ve onun özel antrenörlüğünü Aomame yapıyordu. İkisi samimi bir ilişki içindeymiş gibi geldi bana. Sonra o kadın, konağa komşu arazide, aile içi şiddete maruz kalan kadınlar için sığınma evi kurmuştu. Güvenlik, aşırı sıkıydı. Benim bakış açıma göre, fazlasıyla sıkı. Doğal olarak Aomame’nin o sığınma evinde gizlenmiş olabileceğini tahmin ettim.” </p>
				<p class="normal1">“Sonra?” </p>
				<p class="normal1">“Fakat bir süre düşündükten sonra, <span class="ideitalik">Öyle değil,</span> dedim kendi kendime. O kadının fazlasıyla parası ve gücü var. Böyle bir insan eğer Aomame’yi gizleyecek olursa, kendi dizinin dibine yerleştirmez. Mümkün olduğunca uzak bir yere göndermek ister. Bu yüzden Azabu’daki Söğüt Konağı hakkında daha fazla araştırma yapmayı bırakıp, Tengo Kavana’ya ağırlık vermeye karar verdim.” </p>
				<p class="normal1">Tamaru, tekrar hafif bir hırıltı çıkardı. “Senin önsezilerin bir hayli iyi. Kafan da mantıklı çalışıyor. Aynı zamanda sabırlısın. Yalnızca bir emir eri olarak kullanılman yazık. Bu işi uzun süredir mi yapıyorsun?” </p>
				<p class="normal1">“Eskiden avukatlık yapıyordum” dedi Uşikava. </p>
				<p class="normal1">“Demek öyle. O işte de bir hayli iyiydin herhalde. Fakat sanırım biraz fazla havaya girdin, bir ara ayağın kaydı ve paldır küldür yuvarlandın. Şimdi ise iyice düştün, harçlığını çıkartmak için yeniyetme dini bir cemaatin emir eri gibi çalışıyorsun. Sanırım haklıyım.” </p>
				<p class="normal1">Uşikava başını evet anlamında salladı. “Aynen öyle.” </p>
				<p class="normal1">“Yapacak bir şey yok” dedi Tamaru. “Bizim gibi yolunu kaybetmiş insanların bileklerinin gücüyle bu âlemin aydınlık tarafına çıkarak yaşayabilmesi mümkün değil. İşler yolunda gidiyormuş gibi görünse bile, mutlaka bir yerlerde çuvallarız. Dünya o şekilde kurgulanmış çünkü.” Tamaru yumruğunu sıkarak eklemlerini kıtırdattı. Keskin, uğursuz bir sesti. “Peki, Söğüt Konağı meselesini cemaatle konuştun mu?” </p>
				<p class="normal1">“Hiç kimseyle konuşmadım” dedi Uşikava, dürüstçe. “Söğüt Konağı’ndan burnuma gelen kokular, kendi kişisel tahminimden öteye geçmiyor. Güvenlik aşırı sıkıydı. Kesin bir kanıt elde edemedim.” </p>
				<p class="normal1">“Bu, fena olmamış” dedi Tamaru. </p>
				<p class="normal1">“Herhalde başındaki de sensin.”</p>
				<p class="normal1">Tamaru soruyu yanıtlamadı. O, soru soran taraftaki kişiydi. Karşısındakinin sorularını yanıtlaması gerekmiyordu. </p>
				<p class="normal1">“Şimdiye kadar sorularımı yalana başvurmadan yanıtladın. En azından genel olarak. Bir kez denizin dibine dalınca yalan söyleme isteği kalmaz insanda. Kendini zorlayıp yalan söylese bile hemen sesine yansır. Korku, insanı bu hale getirir.” </p>
				<p class="normal1">“Yalan söylemiyorum” dedi Uşikava. </p>
				<p class="normal1">“Bu iyi işte” dedi Tamaru. “Bile isteye gereksiz bir acıyı tatmana gerek yok. Bu arada Carl Jung’u bilir misin?” </p>
				<p class="normal1">Uşikava, göz bağının altında gayriihtiyari kaşlarını çattı. <span class="ideitalik">Carl Jung? Bu adam, acaba ne söylemeye çalışıyor?</span> “Ruhbilimci Jung mu?” </p>
				<p class="normal1">“Aynen öyle.” </p>
				<p class="normal1">“Biraz biliyorum” dedi Uşikava, temkinli bir şekilde. “19. yüzyıl sonunda İsviçre’de doğmuş, Freud’un öğrencisi olmuş ama sonrasında ayrılmışlar. Kolektif bilinçaltı. Bildiğim bu kadar işte.” </p>
				<p class="normal1">“Yeterli” dedi Tamaru. </p>
				<p class="normal1">Uşikava konuşmanın gerisinin gelmesini bekledi. </p>
				<p class="normal1">Tamaru konuştu: “Carl Jung, İsviçre’nin Zürih şehrinde, göl kıyısındaki sakin ve lüks bir konut bölgesinde görkemli bir evin sahibiydi. Ailesiyle birlikte orada rahat bir yaşam sürüyordu. Fakat derin düşüncelere dalabilmek için, tek başına kalacağı bir yere ihtiyacı vardı. Bunun üzerine yine göl kıyısında, Bollingen adlı ücra bir yerde göle bakan küçük bir arazi bulup, orada küçük bir kulübe yaptı. Yazlık denecek gibi bir yer. Çok detaylı bir şey değildi. Taşları tek tek kendisi yığıp, yuvarlak, tavanı yüksek bir ev yaptı. Hemen yakınındaki taş kesme atölyesinden çıkan taşlarla. O dönemde İsviçre’de taş yığmak için taş kesme işçiliği sertifikası gerekli olduğundan, Jung özel olarak gidip o sertifikayı aldı. Loncaya da girdi. O evi inşa etmek, hem de kendi elleriyle inşa etmek, onun için öylesine önemli bir anlam taşıyordu. Annesinin ölmesi de onun o evi inşa etmesinde önemli bir etkendi.” </p>
				<p class="normal1">Tamaru kısa bir ara verdi. </p>
				<p class="normal1">“O bina <span class="ideitalik">kule</span> diye adlandırıldı. Jung, Afrika’da seyahat ederken gördüğü bir yerleşim yerinin kulübelerine benzeterek o binayı tasarlamıştı. Hiçbir şekilde bölünmeyen mekâna, tüm yaşam alanını sığdıracak şekilde tasarlamıştı. Çok sade bir konuttu. O kadarının yaşamak için yeterli olduğunu düşünüyordu. Elektrik, gaz, su yoktu. Suyu yakınlardaki dağdan çekti. Fakat sonrasında anladı ki, bu nihayetinde bir prototipten öteye geçmiyordu. Sonunda <span class="ideitalik">kule</span>, gereksinimlerine uygun olarak bölmelere ayrıldı, ikinci katı yapıldı. Sonrasında birkaç bina daha eklendi. Duvarlarında Jung’un kendi elleriyle yaptığı resimler vardı. Bu, o haliyle bireyin bilincinin gelişimi ve kısımlara ayrılmasını gösteriyordu. O ev, deyim yerindeyse üçboyutlu <span class="ideitalik">Mandala</span><sup class="calibre5"><a class="footnote-link" href="2_split_093.html#footnote-100-8" id="footnote-100-8-backlink" name="footnote-100-8-backlink">[*]</a></sup> işlevi görüyordu. O evin tamamlanması için yaklaşık on iki yıl gerekti. Jung araştırmacıları için son derece ilginç bir binadır. Bunu hiç duymuş muydun?” </p>
				<p class="normal1">Uşikava başını iki yana salladı. </p>
				<p class="normal1">“O ev hâlâ bugün bile Zürih’teki gölün kıyısında duruyor. Jung’un vârisleri çekip çeviriyor, ama maalesef sıradan halkın ziyaretine açık olmadığından içini görmek mümkün değil. Söylenenlere bakılırsa orijinal kulenin girişinde Jung’un kendi elleriyle üzerine bir yazı kazıdığı taş, bugün bile duvara gömülü halde duruyormuş. <span class="ideitalik">Soğuk olsa da olmasa da Tanrı burada. </span>Bu, o taşa Jung’un kendi kazıdığı söz.” </p>
				<p class="normal1">Tamaru bir kez daha ara verdi. </p>
				<p class="normal1"><span class="ideitalik">“Soğuk olsa da olmasa da Tanrı burada” </span>diye bir kez daha sakin bir ses tonuyla tekrarladı. “Anlamını biliyor musun?” </p>
				<p class="normal1">Uşikava başını iki yana salladı. “Hayır, bilmiyorum.” </p>
				<p class="normal1">“Bilmiyorsundur tabii. Ne anlama geldiğini ben de tam olarak bilemiyorum. Fazlasıyla derin bir ima var burada. Yorumlamak zor. Fakat Carl Jung, kendi tasarlayıp, taşları elleriyle tek tek dizerek inşa ettiği evin girişine, ne olursa olsun, bu sözü elleriyle, keski kullanarak kazıyıp yazmaktan alıkoyamamış kendini. Sonra, nedendir bilmem, eskiden beri bu söz beni çok etkiler. Anlamını tam olarak bilemiyorum, ama anlayamasam da o söz yüreğimin derinliklerinde yankı bulur. Tanrı’yı pek bilmem. Nasıl desem, Katoliklerin işlettiği bir yetimhanede çok feci durumlarla karşılaştığımdan, Tanrı hakkında iyi bir izlenime sahip değilim. Dahası, orası her zaman soğuk bir yerdi. Yaz ortasında bile ya çok soğuk ya da feci soğuk. Bu ikisinden biri söylenebilirdi orası için. Tanrı varsa bile, bana karşı nazikti diyemem. Fakat buna rağmen, o söz benim ruhumun küçük kıvrımları arasına sessizce nüfuz etmiş durumda. Arada sırada gözlerimi kapatıp o sözleri defalarca aklımdan tekrarlarım. Bunun üzerine tuhaf bir şekilde kendimi sakinleşmiş hissederim. <span class="ideitalik">Soğuk olsa da olmasa da Tanrı burada.</span> Kusura bakma ama sen de bir kez söyler misin?” </p>
				<p class="normal1">“Soğuk olsa da olmasa da Tanrı burada” dedi Uşikava, kısık bir sesle, tam olarak ne dediğini kendi bile anlayamadığı halde. </p>
				<p class="normal1">“İyi duyamadım.” </p>
				<p class="normal1">“Soğuk olsa da olmasa da Tanrı burada” dedi Uşikava, bu kez mümkün olduğunca net bir sesle. </p>
				<p class="normal1">Tamaru gözlerini kapatıp bir süre o seslerin tadına vardı. Sonra nihayet bir şeylere karar vermiş gibi derince bir nefes alıp sonra saldı. Gözlerini açıp kendi ellerine baktı. Parmak izi bırakmamak için ellerine ince, kullan at tarzı ameliyat eldivenleri geçirmişti. </p>
				<p class="normal1">“Kusura bakma” dedi Tamaru sakin bir sesle. Sesteki hüzün tınısı hissedilebiliyordu. Tamaru naylon torbayı bir kez daha eline alıp Uşikava’nın başına geçirdi. Sonra kalın lastikle boynunun çevresini sıktı. Uşikava’nın itiraz etmesine fırsat bırakmayacak kadar hızlı bir hareketti. Uşikava, karşı koymak için bir şeyler söylemeye çalıştıysa da o sözcükler ağzından çıkamadı. Doğal olarak kimsenin kulağına da ulaşmadı. <span class="ideitalik">Neden? </span>dedi Uşikava, o naylon torbanın içinde. <span class="ideitalik">Bildiğim her şeyi dürüstçe anlattım. Neden şimdi öldürülmek zorundayım? </span></p>
				<p class="normal1">Uşikava patlayacak raddeye gelen beyninin kıvrımları içinde Çuorinkan’daki küçük müstakil evi ve iki küçük kızını düşündü. Orada beslediği köpek de geldi aklına. Uşikava, o gövdesi uzun, küçük köpeği bir kez bile okşamamıştı. Köpek de Uşikava’dan hiç hoşlanmamıştı. Kafasız, vara yoğa havlayan bir köpekti. İkide bir halıyı kemirir, yeni döşemeye çişini yapardı. Uşikava’nın çocukken beslediği akıllı sokak köpeğinden tamamen farklıydı. Buna rağmen Uşikava’nın yaşamının son anlarında aklına gelen son şey, çimenli bahçede koşuşturan, hiçbir işe yaramayan o küçük köpek oldu. </p>
				<p class="normal1">Uşikava’nın bağlanıp tostoparlak olmuş vücudunun, karaya vurmuş devasa bir balık gibi zemindeki hasırın üzerinde kıvranışını, Tamaru göz ucuyla izliyordu. Elleri ve ayakları bağlı olduğundan, ne kadar çırpınsa bile seslerin yan daireye ulaşması tehlikesi yoktu. Böyle bir ölüm şeklinin ne kadar acı verici olduğunu Tamaru çok iyi biliyordu. Fakat insan öldürmek için bu, en ustaca, en temiz yöntemdi. Çığlıklar duyulmaz, kan akmazdı. Tamaru’nun gözleri, Tag Heuer dalgıç saatinin ibresini izliyordu. Üç dakika sonra Uşikava’nın el ve ayaklarındaki şiddetli debelenme durdu. Vücudundaki bir şeyler salınıyormuş gibi ince ince seğiriyordu. Sonra kıpırtı tamamen kesildi. Tamaru, saatin ibresini izleyerek üç dakika daha bekledi. Sonra parmağını Uşikava’nın boynuna götürüp nabzını kontrol etti, yaşam belirtilerinin tamamen yok olduğundan emin oldu. Hafif bir sidik kokusu geliyordu. Uşikava, bir kez daha altına kaçırmıştı. Mesanesi bu kez tamamen boşalmış olmalıydı. Onu suçlayamazdı. Demek bu denli acı çekmişti.</p>
				<p class="normal1">Tamaru, lastiği boynundan çıkartarak, naylon torbayı başından çekip aldı. Naylon torba, ağzın içine iyice girmişti. Uşikava, gözleri fal taşı gibi açılmış, ağzı bir tarafa yamulmuş halde ölmüştü. Kirli çarpık dişleri dışarı fırlamıştı, yeşile çalan yosun gibi bir şeyle kaplı dili de görünüyordu. Munch’un resimlerindeki gibi bir ifadeydi. Zaten şekilsiz olan iri kafasının o anormal biçimi, daha da abartılı biçimde ortaya çıkmıştı. Bir hayli acı çekmiş olmalıydı. </p>
				<p class="normal1">“Kusura bakma” dedi Tamaru. “Benim de isteyerek yaptığım bir iş değildi.” </p>
				<p class="normal1">Tamaru, parmaklarının yardımıyla Uşikava’nın yüz kaslarını yumuşatıp çene eklemini düzelterek yüzünü biraz olsun daha düzgün görünür hale getirdi. Mutfaktaki havluyla ağzının çevresindeki salyaları sildi. Zaman harcadı, ama böylelikle suratı biraz daha düzgün bir hale gelmişti. En azından görür görmez insanın bakışlarını kaçıracağı bir hali yoktu artık. Fakat bir türlü gözkapaklarını kapatamadı. </p>
				<p class="normal1">“Shakespeare’in yazdığı gibi” dedi Tamaru, o şekilsiz ağır kafaya doğru, sakin bir ses tonuyla. “Bugün ölürsen, yarın ölmene gerek kalmaz. Birbirimize iyi yüzlerimizi gösterelim.” </p>
				<p class="normal1"><span class="ideitalik">IV. Henry</span> miydi, <span class="ideitalik">III. Richard</span> mıydı? Bu repliğin geçtiği yeri anımsayamadı. Fakat bu Tamaru için pek önemli bir sorun değildi. Uşikava’nın, doğru alıntı kaynağını öğrenmek istediğini de sanmıyordu. Tamaru, Uşikava’nın el ve ayaklarını bağladığı ipi çözdü. Teninde iz kalmasın diye yumuşak havlu ip kullanarak özel bir yöntemle bağlamıştı. Tamaru, o ipleri, Uşikava’nın başına geçirdiği naylon torbayı ve boynuna doladığı lastiği alarak, yanında getirdiği naylon torbaya koydu. Uşikava’nın eşyalarını şöyle bir araştırıp, çektiği fotoğrafları, geride tek bir tane bile kalmayacak şekilde topladı. Fotoğraf makinesini ve üçayağı da çantasına koyup götürmeye karar verdi. Uşikava’nın burada birilerini gözetlediğini anlayacak olurlarsa sorun çıkabilirdi. <span class="ideitalik">Kimi gözetliyordu?</span> diye sorarlardı mutlaka. Bunun sonucunda Tengo Kavana’nın adının su yüzüne çıkma olasılığı büyüktü. Baştan sona detaylı notlarla dolu ajandasını da aldı. Geride, önemli olabilecek tek bir şey bile bırakmadı. Uyku tulumu, yemek malzemeleri, yedek giysiler, cüzdan ve anahtar, bir de tabii Uşikava’nın zavallı cesedi kalmıştı yalnızca. Son olarak Tamaru, Uşikava’nın cüzdanındaki <span class="ideitalik">Yeni Japonya Bilim ve Sanatı Geliştirme Cemiyeti,</span> <span class="ideitalik">Sorumlu Müdür </span>yazan kartvizitlerinden bir tane alıp kendi paltosunun cebine koydu. </p>
				<p class="normal1">“Kusura bakma” dedi Tamaru, oradan ayrılmadan önce bir kez daha Uşikava’ya.</p>
				<p class="normal1"> </p>
				<p class="normal1">Tamaru istasyon yakınlarındaki umumi telefon kulübesine girip telefon kartını yuvasına yerleştirerek, Uşikava’dan öğrendiği telefon numarasını tuşladı. Tokyo merkezinde bir telefon numarasıydı. Muhtemelen Şibuya semtine aitti. Zilin altıncı çalışında telefon açıldı. </p>
				<p class="normal1">Tamaru, selamsız sabahsız Koenci’deki apartmanın adresini ve daire numarasını verdi. </p>
				<p class="normal1">“Not aldınız mı?” dedi. </p>
				<p class="normal1">“Bir kez daha tekrarlayabilir misiniz?” </p>
				<p class="normal1">Tamaru, tekrarladı. Karşı taraf not alıp yüksek sesle tekrarladı. </p>
				<p class="normal1">“Orada Uşikava Bey var” dedi Tamaru. “Uşikava Bey’i biliyorsunuz değil mi?” </p>
				<p class="normal1">“Uşikava Bey?” dedi karşı taraf. </p>
				<p class="normal1">Tamaru, karşı taraftakinin sözlerini duymazdan gelerek konuşmasını sürdürdü: “Uşikava Bey bu adreste ve maalesef artık soluk almıyor. Göründüğü kadarıyla doğal ölüm değil. Cüzdanında <span class="ideitalik">Yeni Japonya Bilim ve Sanatı Geliştirme Cemiyeti,</span> <span class="ideitalik">Sorumlu Müdür</span> yazan kartvizitler var. Polis, o tipi bulacak olursa sizinle bağını er ya da geç anlayacaktır. Sizin için de sıkıntı yaratabilir. Duruma olabildiğince çabuk el koymanız yararınıza olur. Bu konularda becerikli olduğunuzu biliyorum.” </p>
				<p class="normal1">“Siz kimsiniz?” dedi karşı taraf.</p>
				<p class="normal1">“Nazik bir haberci” dedi Tamaru. “Ben de polisi pek sevmem. Tıpkı sizin gibi.”</p>
				<p class="normal1">“Doğal ölüm değil mi?”</p>
				<p class="normal1">“En azından yaşlılıktan kaynaklanan bir ölüm değil, huzurlu bir ölüm de değildi.”</p>
				<p class="normal1">Karşı taraf bir süre sessiz kaldı. “Peki, Uşikava Bey öyle bir yerde ne yapıyordu acaba?”</p>
				<p class="normal1">“Bunu da bilemiyorum. İşin ayrıntısını doğrudan Uşikava Bey’e sormaktan başka çare yok, ama az önce söylediğim gibi artık yanıt verebilecek durumda değil.”</p>
				<p class="normal1">Karşı taraf kısa bir süre sessiz kaldı. “Siz muhtemelen Okura Oteli’ne gelen genç kadınla alakalı birisinizdir.”</p>
				<p class="normal1">“Bu, yanıt beklememeniz gereken bir soru.”</p>
				<p class="normal1">“Ben o kadınla karşılaşmış bir insanım. Böyle söylersem anlayabilirsiniz. Ona iletmenizi istediğim bir şey var.”</p>
				<p class="normal1">“Dinliyorum.”</p>
				<p class="normal1">“Ona zarar vermek niyetinde değiliz” dedi karşı taraf.</p>
				<p class="normal1">“Siz onun nerede olduğunu bulmak için elinizden geleni yapıyorsunuz sanıyorum.”</p>
				<p class="normal1">“Aynen öyle. Bir süredir onu bulmaya çalışıyoruz.”</p>
				<p class="normal1">“Fakat ona zarar verme niyetiniz olmadığını söylüyorsunuz” dedi Tamaru. “Bu nasıl oluyor?”</p>
				<p class="normal1">Yanıt gelene kadar kısa bir sessizlik oldu. </p>
				<p class="normal1">“Basitçe söyleyecek olursak, bir noktada işler değişti. Elbette Lider’in ölümünden dolayı çevremizdeki insanlar derin bir yastalar. Yine de artık bitti, hiç sorun kalmadı. Lider hastaydı, bir anlamda kendi sonuna kendisi karar vermişti. Bu yüzden bu konuyla ilgili olarak Aomame Hanım’ı daha fazla takip etmek niyetinde değiliz. Artık tek istediğimiz, onunla konuşmak.” </p>
				<p class="normal1">“Ne hakkında?” </p>
				<p class="normal1">“Ortak çıkarlar hakkında.” </p>
				<p class="normal1">“Fakat bu nihayetinde sizin meseleniz. Sizin açınızdan onunla konuşmak gerekli olsa bile o böyle bir şey istemiyor olabilir.” </p>
				<p class="normal1">“Konuşabileceğimizi sanıyorum. Size verebileceğimiz şeyler var. Sözgelimi özgürlük ve güvenlik. Dahası, bilgi ve haber. Tarafsız bir yerde konuşma imkânımız olamaz mı? Neresi olursa olsun fark etmez. Sizin belirleyeceğiniz yere geliriz. Güvenliğinizi yüzde yüz garanti ediyoruz. Yalnızca sizinkini de değil, bu meseleyle ilgili olan herkesin güvenliğini garanti ediyoruz. Kimsenin daha fazla kaçmasına gerek yok. Her iki taraf için de, kötü bir öneri olduğunu sanmıyorum.” </p>
				<p class="normal1">“Siz böyle diyorsunuz” dedi Tamaru, “fakat size güvenmemiz için bir dayanak yok.” </p>
				<p class="normal1">“Yine de Aomame Hanım’a iletmenizi rica edebilir miyim?” dedi karşı taraf sabırlı bir sesle. “Durum, acil. Bir uzlaşma yolu bulmaya çalışıyoruz. Güvenilirlik hakkında daha somut koşullar gerekiyorsa, bu konuda da düşünebiliriz. Buraya telefon edecek olursa her zaman bize ulaşabilir.” </p>
				<p class="normal1">“Biraz daha anlaşılır şekilde anlatabilir misiniz? Ona neden bu kadar ihtiyacınız var? Ne oldu da durum böylesine değişiverdi?” </p>
				<p class="normal1">Karşı taraf kısa nefesler aldı. Sonra yanıtladı: “Sesi duymaya devam etmemiz gerekiyor. Bizim için bereketli bir kuyu gibi. Bunu yitiremeyiz. Şimdilik söyleyebileceğim yalnızca bu kadar.” </p>
				<p class="normal1">“Bu kuyunun kurumaması için de Aomame’ye ihtiyaç duyuyorsunuz.” </p>
				<p class="normal1">“Tek cümleyle açıklamak mümkün değil. Bununla ilgili olduğunu söyleyebilirim ancak.” </p>
				<p class="normal1">“Peki, Eriko Fukada’nın durumu nedir? Ona ihtiyaç duymuyor musunuz?” </p>
				<p class="normal1">“Şu durumda Eriko Fukada’ya pek ihtiyaç duymuyoruz. Onun nerede olduğu, ne yaptığı bizi ilgilendirmez. Onun görevi sona erdi.” </p>
				<p class="normal1">“Nasıl bir görev?”</p>
				<p class="normal1">“Bu hassas bir konu” dedi karşı taraf. Kısa bir sessizliğin ardından, “Kusura bakmayın, ama şimdi daha fazla ayrıntıya giremem” diye sürdürdü. </p>
				<p class="normal1">“Bulunduğunuz konumu iyice bir düşünseniz iyi olur” dedi Tamaru. “Şu an için oyunu yönlendirme sırası bizde. Biz istersek sizinle irtibat kurabiliriz, ama siz bizimle kuramazsınız. Bizim kim olduğumuzu bile bilmiyorsunuz. Öyle değil mi?” </p>
				<p class="normal1">“Aynen öyle. Yönlendirme sırası şu an için sizde. Sizin kim olduğunuzu bilmiyoruz. Fakat yine de bu, telefonda konuşulabilecek bir mesele değil. Şu an bile fazla şey söylemiş sayılırım. Muhtemelen bana tanınan yetkiden fazlasını.” </p>
				<p class="normal1">Tamaru kısa bir süre suskun kaldı. Sonra yeniden konuştu: “Önerinizi düşünelim. Biz de kendi içimizde görüşmeliyiz. Sonraki günlerde irtibata geçebiliriz belki.” </p>
				<p class="normal1">“Aramanızı bekliyoruz” dedi karşı taraf. “Tekrar etmiş olacağım, ama bu iki taraf için de fena bir öneri değil.” </p>
				<p class="normal1">“Ya biz bu öneriyi görmezden gelip reddedecek olursak?” </p>
				<p class="normal1">“O durumda kendi yöntemimize başvurmaktan başka çaremiz kalmaz. Biz çok güçlüyüz. Mesele, istemediğimiz halde biraz çetrefilli bir hal alabilir. Çevredeki insanlara da zarar verebiliriz. Siz her kimseniz, bu durumu kazasız belasız atlatamazsınız. Muhtemelen her iki taraf için de pek keyifli bir durum olmayacaktır.” </p>
				<p class="normal1">“Öyle olabilir. Fakat o noktaya gelmesi zaman alacaktır. Dahası, sizin sözlerinizi tekrar edecek olursam, durum acil.” </p>
				<p class="normal1">Karşı taraftaki adam hafifçe öksürdü. “Zaman alabilir. Ama hiç almayabilir de.”</p>
				<p class="normal1">“Denemeden bilemezsiniz.” </p>
				<p class="normal1">“Haklısınız” dedi karşı taraf. “Mutlaka belirtmemiz gereken önemli bir nokta daha var. Sizin benzetmenizi ödünç alacak olursam, gerçekten oyunu yönlendirme sırası şu an sizin elinizde. Fakat bu oyunun temel kurallarını henüz tam olarak bilmiyor gibisiniz.” </p>
				<p class="normal1">“Bunu da gerçekten oynamadıktan sonra bilemeyiz.” </p>
				<p class="normal1">“Gerçekten oynayınca işler yolunda gitmezse, hiç de keyifli olmaz.” </p>
				<p class="normal1">“Her iki taraf için de” dedi Tamaru. Birtakım imaları içeren kısa bir sessizlik oldu. </p>
				<p class="normal1">“Peki, Uşikava Bey’i ne yapacaksınız?” diye sordu Tamaru. </p>
				<p class="normal1">“İlk fırsatta alırız. Bu gece.” </p>
				<p class="normal1">“Evin kapısı kilitli değil.” </p>
				<p class="normal1">“Teşekkür ederiz” dedi karşı taraf. </p>
				<p class="normal1">“Bu arada sizin tarafta Uşikava Bey için de derin bir yas olur mu acaba?” </p>
				<p class="normal1">“Kim olursa olsun, bir insanın ölümü için burada her zaman derin bir yas olur.” </p>
				<p class="normal1">“Yas tutsanız iyi olur. Kendince becerikli bir adamdı.” </p>
				<p class="normal1">“Fakat <span class="ideitalik">yeterince değildi</span>. Bu anlamda mı söylediniz?” </p>
				<p class="normal1">“Sonsuza kadar yaşamayı başarabilecek ölçüde becerikli bir insan yoktur.” </p>
				<p class="normal1">“Siz böyle düşünüyorsunuz” dedi karşı taraf. </p>
				<p class="normal1">“Elbette” dedi Tamaru. “Ben böyle düşünüyorum. Siz öyle düşünmüyor musunuz?” </p>
				<p class="normal1">“Aramanızı bekleyeceğim” dedi karşı taraf. Tamaru’nun sorusuna yanıt vermeksizin, soğuk bir ses tonuyla. </p>
				<p class="normal1">Tamaru bir şey söylemeden telefonu kapattı. Daha fazla konuşmak gereksizdi. Gerekirse tekrar araması yeterli olurdu. Telefon kulübesinden çıkınca, arabayı bıraktığı yere kadar yürüdü. Koyu lacivert eski tip Toyota Corolla Van, göze çarpmayacak bir arabaydı. Arabayla on beş dakika yol aldıktan sonra ıssız bir parkın önünde durdu, kimsenin görmediğinden emin olunca, naylon torbayı, ipleri ve lastiği çöp kutusuna fırlattı. Ameliyat eldivenlerini de attı. </p>
				<p class="normal1">“Bir insanın ölümü için orada her zaman derin bir yas olur” dedi Tamaru, motoru çalıştırıp emniyet kemerini takarken, alçak sesle. <span class="ideitalik">En iyisi bu,</span> diye düşündü. <span class="ideitalik">Tüm insanların ölümü için yas tutulması gerekir. Kısa bir süreliğine de olsa.</span></p>
				</body>
</html>