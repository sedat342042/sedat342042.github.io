<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_19"><br class="calibre3"/>16<br class="calibre3"/>
				Tengo</h2><br class="chapter"/><br class="chapter"/><p class="kitapickapak">Hoşuna gitmesine çok sevindim</p><br class="chapter"/><br class="chapter"/><br class="chapter"/><p class="normal1">On gün boyunca <span class="ideitalik">Pupa Hava </span>üzerinde çalışıp, metni yeni bir eser haline getirerek Komatsu’ya teslim ettikten sonra, Tengo fırtına sonrasındaki dinginliği akla getiren günler geçirmeye başladı. Haftada üç gün dershaneye giderek ders veriyor, evli kadın arkadaşıyla buluşuyordu. Bunların dışında kalan zamanlarını ev işlerine, yürüyüşlere ve kendi romanını yazmaya ayırıyordu. Böylece nisan ayı bitiverdi. Kiraz çiçekleri döküldü, yeni sürgünler belirdi, manolyalar açtı, mevsim yavaş yavaş değişti. Günler düzenli, pürüzsüzce ve hiçbir şey olmadan akıp gidiyordu. Zaten bu da, Tengo’nun istediği yaşam tarzıydı. Bir haftanın kesintiye uğramadan, doğallığı içerisinde sonraki haftaya bağlandığı bir yaşam.</p>
				<p class="normal1">Fakat bir değişim vardı. İyi bir değişimdi. Kendi romanını yazarken, Tengo içinde yeni bir kaynağın doğduğunu hissetmeye başlamıştı. Bu kaynaktan oluk oluk su fışkırıyor değildi. Tanımlamak gerekirse, kayaların arasından süzülüveren, cılız bir pınar gibiydi. Miktarı az da olsa, su kesintisiz geliyor gibiydi. Acelesi yoktu. Telaş da gereksizdi. Suyun kayaların girintilerinde birikmesini beklemesi yeterli oluyordu. Su biriktiğinde avuçlarına doldurabiliyordu. Geriye masasının başına geçip avuçlarına doldurduğu suyu, cümleler haline getirmek kalıyordu yalnızca. Böylelikle, öyküsü doğal bir akış içerisinde ilerliyordu.</p>
				<p class="normal1">Başka hiçbir şey düşünmeden, iyice yoğunlaşarak <span class="ideitalik">Pupa Hava’</span>yı baştan yazması sayesinde, o kaynağın önünü tıkayan kaya yerinden oynamıştı belki de. Neden böyle olduğunu Tengo tam olarak bilemiyordu, ama “ağır bir tıpanın yerinden çıktığı”nı rahatlıkla anlayabiliyordu. Hafiflediği, dar bir yerden rahatça gerinebileceği bir yere çıktığı hissine kapılıyordu. Muhtemelen <span class="ideitalik">Pupa Hava</span>, onun içinde zaten var olan bir şeyi güçlü bir şekilde uyarmıştı.</p>
				<p class="normal1">Tengo bir de, içinde ihtirasa yakın bir duygunun oluştuğunu fark etmişti. Bu Tengo’nun doğduğundan beri hiç yaşamadığı bir şeydi. Lisede ve üniversitede, judo antrenörleri ve kıdemli takım arkadaşları onu hep eleştirirler, “Senin hamurunda bu spora yatkınlık var, gücün yerinde, antrenmanları da aksatmıyorsun. Fakat hırs yok” derlerdi. Belki de haklıydılar. Tengo’nun “ne pahasına olursa olsun yenme” isteği nedense zayıftı. O yüzden yarı finale, hatta finale kadar yükselir, en önemli mücadele anı geldiğinde ise kolayca yeniliverirdi. Yalnızca judoyla sınırlı kalmaksızın, hemen her şeyde Tengo’nun bu eğilimi güçlüydü. Yumuşak huyluydu, dişiyle tırnağıyla kazımak gibi bir derdi olmazdı. Roman konusunda da durum aynıydı. Yazdığı metinler fena değildi, kurguladığı öyküler de kendi çapında keyifliydi. Fakat okurları içine çekecek güçten yoksundular. Okumayı tamamlayan kişide “bir şeyler eksik” duygusunu bırakıyorlardı. Bu yüzden, her seferinde son elemelere kaldığı halde, yeni yazarlar ödülünü alamıyordu. Komatsu haklıydı.</p>
				<p class="normal1">Tengo, <span class="ideitalik">Pupa Hava</span>’yı yeniden yazmayı tamamlandığında, ömründe ilk kez kendini oyuncağı elinden alınmış çocuk gibi hissetmişti. Yeniden yazma işine kendini tamamen kaptırmıştı. Başka hiçbir şey düşünmeden yazıp durmuştu. Fakat işi tamamlayıp Komatsu’ya teslim ettiğinde, derin bir çaresizlik hissine kapılmıştı. Bu çaresizlik hissi yok olduğunda, bu kez kızgınlığa yakın bir duygu içini kemirmeye başlamıştı. Bu, kendine karşı duyduğu öfkeydi.<span class="ideitalik"> Bir başkasının eserini aldım, dolandırıcı gibi baştan yazdım. Hem de kendi eserlerimi yazarken hissettiğimden daha güçlü bir tutkuyla.</span> Böyle düşündükçe, Tengo’nun içini bir utanç dalgası kaplıyordu. Kendi içinde gizlenen bir öyküyü bulup çıkartarak, doğru sözcüklerle ifade etmek değil miydi yazarlık? Kendini kötü hissetmesi gerekmez miydi? Böylesi bir eseri daha önce kendisinin yazabilmiş olması gerekirdi. Doğrusu da bu değil miydi?</p>
				<p class="normal1">Fakat Tengo’nun bunu kendine kanıtlaması gerekiyordu.</p>
				<p class="normal1">Tengo o güne kadar yarım bıraktığı yazılarının tümünü topladı, hepsini çöpe attı. Tamamen yeni bir öyküyü, en başından yazmaya başladı. Gözlerini kapatıyor, uzunca süre içindeki kaynağın şırıltısına kulak veriyordu. Sonra sözcükler doğallıkla beliriveriyordu. Tengo da bunları yavaş yavaş, zamana yayarak metin haline getiriyordu.</p>
				<p class="normal1"> </p>
				<p class="normal1">Mayısa girildiğinde, uzun bir aradan sonra Komatsu’dan telefon geldi. Saat akşam 9’du.</p>
				<p class="normal1">“Oldu” dedi Komatsu. Sesi hafif bir heyecan yüklüydü. Söz konusu Komatsu olunca nadir görülen bir durumdu bu.</p>
				<p class="normal1">İlk başta Tengo Komatsu’nun neden söz ettiğini tam olarak kavrayamadı. “Ne oldu?”</p>
				<p class="normal1">“Ne olacaktı ki? Az önce yeni yazarlar ödülünün <span class="ideitalik">Pupa Hava’</span>ya verilmesi kesinleşti. Seçici kurul oybirliğiyle karar verdi. Fikir ayrılığı bile çıkmadı. Eh, normal sonuç. Çok güçlü bir eser ne de olsa. Artık tekerlekler dönmeye başladı. Bundan sonra aynı teknedeyiz. Batmamak için elimizden geleni yapalım.”</p>
				<p class="normal1">Tengo duvardaki takvime göz attı. Seçici kurulun toplanacağı gündü. Tengo romanını yazmaya kendini öyle kaptırmıştı ki, zaman algılamasını neredeyse yitirmiş durumdaydı.</p>
				<p class="normal1">“Peki, şimdi ne olacak? Yani, program nedir?” dedi Tengo.</p>
				<p class="normal1">“Yarın gazetelerde duyurusu yayınlanacak. Ulusal gazetelerin tümünde haberler çıkacak. Bakarsın kızın fotoğrafını da koyarlar. On yedi yaşında güzel bir kız. Başlı başına bu bile gündeme oturur. Örneğimi mazur gör, ama kış uykusundan uyanmış ayı gibi duran otuz yaşındaki bir dershane öğretmeninin ödül almasıyla karşılaştırıldığında, haber değeri çok daha yüksek.”</p>
				<p class="normal1">“Yer ve gök kadar farklı” dedi Tengo.</p>
				<p class="normal1">“16 Mayıs’ta Şimbaşi’deki bir otelde ödül töreni var. Aynı yerde basın toplantısı da yapılacak.”</p>
				<p class="normal1">“Fukaeri de gelecek mi?”</p>
				<p class="normal1">“Herhalde. O günle sınırlı olmak üzere, bir kez. Yeni yazarlar ödülünü alan kişinin orada bulunmaması söz konusu olamaz. O günü sorunsuz bir şekilde atlatabilirse, sonrasını gizemli yazar diye geçiştiririz. <span class="ideitalik">Kusura bakmayın, ama yazarımız kalabalık önüne çıkmayı pek sevmiyor.</span> Sonuna kadar bu çizgiyi koruruz. Böylece açık da vermeyiz.”</p>
				<p class="normal1">Tengo, Fukaeri’nin otel salonunda yapılacak basın toplantısındaki halini gözünün önüne getirmeye çalıştı. Yan yana sıralanmış mikrofonlar, üst üste patlayan flaşlar. O manzarayı bir türlü hayalinde canlandıramıyordu.</p>
				<p class="normal1">“Komatsu Bey, basın toplantısı konusunda gerçekten ciddi misiniz?”</p>
				<p class="normal1">“Mutlaka bir kez yapmak lazım.”</p>
				<p class="normal1">“Başımıza iş alırız, orası kesin.”</p>
				<p class="normal1">“İşte, başımıza iş almayacak şekilde halletmek senin görevin Tengo.”</p>
				<p class="normal1">Tengo bir an, elinde ahize öylece kalakaldı. İçinde, ufuk çizgisinde beliriveren karanlık bir bulutu andıran bir uğursuzluk hissi oluşuvermişti. </p>
				<p class="normal1">“Hey, orada mısın?” dedi Komatsu.</p>
				<p class="normal1">“Buradayım” dedi Tengo. “Bunu ne anlamda söylediniz? Benim görevim, ne demek?”</p>
				<p class="normal1">“Yani, işte, basın toplantısında neler yapması, ne şekilde davranması gerektiğini kıza öğretmek. O tür yerlerde, genelde benzer sorular gelir. Onun için, olası sorulara önceden yanıtlar hazırlayıp, ezberletmen yeter. Dershanede öğretmenlik yapıyorsun. Bu işlerden anlarsın.”</p>
				<p class="normal1">“Bunu ben mi yapacağım?”</p>
				<p class="normal1">“Evet, öyle. Nedendir bilmem, Fukaeri sana güveniyor. Senin sözünü dinler. Benim yapmam mümkün değil. Henüz yüz yüze görüşmedik bile.”</p>
				<p class="normal1">Tengo derince iç geçirdi. Elinden gelse, <span class="ideitalik">Pupa Hava </span>ile ilişkisini bıçakla kesip atar gibi sonlandırırdı. Kendine söyleneni yapmıştı ve artık, kendi işi üzerinde yoğunlaşmak istiyordu. Fakat bunun kolay olmayacağını da biliyordu. Bir de, içinde oluşan kötü bir his, iyi hislere oranla çok daha kesin bir biçimde gerçeğe dönüşüyordu.</p>
				<p class="normal1">“Öbür gün akşam, zamanın var mı?” diye sordu Komatsu.</p>
				<p class="normal1">“Boşum.”</p>
				<p class="normal1">“Saat 6’da, her zamanki kafede, Fukaeri orada olacak.”</p>
				<p class="normal1">“Bakın Komatsu Bey. Bu isteğinizi yerine getiremem. Basın toplantısı nasıl bir şeydir tam olarak bilmiyorum. Şimdiye kadar bir kez bile görmedim.”</p>
				<p class="normal1">“Roman yazarı olmak istemiyor musun? Öyleyse hayalinde canlandır. Yazarın işi hiç görmediği şeyleri hayalinde canlandırabilmektir.”</p>
				<p class="normal1">“İyi de, <span class="ideitalik">Pupa Hava’</span>yı yeniden yazmaktan başka bir şey yapmam gerekmeyeceğini, oyunun gerisini koltuğuma oturup izleyebileceğimi söyleyen siz değil misiniz?”</p>
				<p class="normal1">“Bak Tengo. Yapabileceğim bir şey olsa, memnuniyetle kendim yaparım. Ben de, başkalarından bir şey istemeyi seven bir adam değilim. Fakat benim elimden gelmiyorsa, yalvar yakar da olsa isterim. Hızlı bir akıntıya kapılmış bir kanoyu örnek verecek olursak, şu an dönemeçlerle dolu yerlerden geçiyorum ve iki elimi de kullanmak zorundayım. O yüzden sana da bir kürek veriyorum. Eğer sen yapamayacağını söylersen, kano tepetaklak olur ve hepimiz mahvolabiliriz. Fukaeri de dahil. Böyle bir şey olmasını istemezsin değil mi?</p>
				<p class="normal1">Tengo bir kez daha iç geçirdi. Neden hep böyle, hayır diyemeyeceği durumlara düşüyordu acaba? “Tamam. Elimden geldiğince yapmaya çalışırım. Başarılı olacağımı garanti edemem.”</p>
				<p class="normal1">“Yap öyleyse. Bunu unutmam. Zaten Fukaeri de senden başkasıyla görüşmeyeceğini söylüyor” dedi Komatsu. “Bir de, yeni bir şirket kuruyoruz.”</p>
				<p class="normal1">“Şirket mi?”</p>
				<p class="normal1">“Büro, ofis, prodüksiyon şirketi... Adına ne dersen de. Nihayetinde Fukaeri’nin yazarlık faaliyetleriyle ilgilenecek bir şirket. Elbette kâğıt üzerinde kalacak. Görünüşte Fukaeri’ye ödemeler şirket üzerinden yapılacak. Şirket yöneticisi Öğretmen Ebisuno olacak. Sen de o şirketin elemanı olacaksın. Unvanının ne olduğu önemli olmasa gerek. Ben de ismim gözükmeyecek şekilde şirkete dahil olacağım. Benim de işin bir parçası olduğum bilinirse sorun çıkar çünkü. İşte bu şekilde, kârı bölüşeceğiz. Senin birkaç kâğıda imza atman yeterli olur. Gerisini ben hallederim. Becerikli bir avukat tanıdığım var ne de olsa.”</p>
				<p class="normal1">Tengo kısa bir süre Komatsu’nun söylediklerini düşündü. “Komatsu Bey. Beni bu meselenin dışında tutabilir misiniz lütfen? Para falan istemiyorum. <span class="ideitalik">Pupa Hava’</span>yı yeniden yazmak keyifliydi. O sayede birçok şey öğrendim. Fukaeri’nin ödül alması da başka bir keyif. Onun basın toplantısını sıkıntısız geçirmesi için elimden geleni yaparım. Bu kadarına gücüm yeter sanıyorum. Fakat böyle, insanın başına bela olabilecek bir şirkette yer almak istemiyorum. Bu her şeyiyle, tam bir örgütlü dolandırıcılık olur çünkü.”</p>
				<p class="normal1">“Tengo artık geri dönemeyiz” dedi Komatsu. “Örgütlü dolandırıcılık? Öyle de denebilir belki. Haklı olabilirsin. Fakat bunu baştan beri biliyordun. Yanlış mı? Fukaeri gibi yarı hayali bir yazar yaratmak bile, başlı başına bir dolap değil mi? Bu durumda doğal olarak para işin içine girer ve elbette bu parayla ilgili işlerin bir şekilde halledilebileceği bir sistem gerekir. Çocuk oyunu değil bu. Şimdi tutup da, ‘Ben korktum. Böyle bir şeye bulaşmak istemiyorum. Para da istemez’ demenin yeri yok. Madem kanodan inecektin, çok daha önce, akıntının daha durgun olduğu bir yerde inseydin. Artık çok geç. Senin bu şirket işinde mutlaka yer alman gerek. Sen olmazsan olmaz.”</p>
				<p class="normal1">Bir an, Tengo’nun aklı iyice karıştı. Ama içini rahatlatacak bir şeyler bulamadı.</p>
				<p class="normal1">“Bir sorum var” dedi Tengo. “Söylediklerinize bakılırsa, Öğretmen Ebisuno bu plana doğrudan dahil olacak, hatta kâğıt üzerinde kalacak şirketin yöneticiliğini üstlenecek. Doğru mu?”</p>
				<p class="normal1">“Öğretmen, Fukaeri’nin hamisi olarak her şeyi kabul ediyor ve izin veriyor. Geçen gün senin anlattıklarını duyunca, hemen ona telefon ettim. Beni elbette anımsıyordu. Yalnızca benim hakkımda neler düşündüğünü öğrenmek istemiş. Senin insanları gözlemleme konusundaki yeteneğine hayran kalmış. Benim hakkımda ne söyledin sen?” </p>
				<p class="normal1">“Öğretmen Ebisuno bu plana katıldı diyelim. Eline ne geçecek? Para için yapacağını sanmam.”</p>
				<p class="normal1">“Haklısın. Bu kadarcık bir paradan etkilenecek insan değildir.”</p>
				<p class="normal1">“Öyleyse, neden böylesine tehlikeli bir plana katılıyor? Eline hiçbir şey geçmez. Yanlış mı düşünüyorum?”</p>
				<p class="normal1">“İşin o kısmını ben de bilmiyorum. Aklından neler geçirdiğini belli etmeyen bir insandır.”</p>
				<p class="normal1">“Bunu siz bile anlayamadıysanız, tam bir tilki demektir.”</p>
				<p class="normal1">“Eh” dedi Komatsu. “Dış görünüş itibariyle her yerde karşılaşılabilecek sevimli bir ihtiyardır, ama aslında çözmesi imkânsız biridir.”</p>
				<p class="normal1">“Fukaeri bunların ne kadarını biliyor?”</p>
				<p class="normal1">“Perde arkası hakkında hiçbir şey bilmiyor. Bilmesi de gerekmez. Fukaeri Öğretmen Ebisuno’ya güveniyor, sana da sempati duyuyor. Zaten o yüzden, senin bir kez daha onu ikna etmek için kolları sıvaman gerekiyor.”</p>
				<p class="normal1">Tengo ahizeyi tuttuğu elini değiştirdi. Olayların gidişatına bir şekilde ayak uydurması gerekiyordu. “Bu arada, Öğretmen Ebisuno artık bilim adamı değil. Üniversiteyi bıraktı, kitap da yazmıyor. Doğru değil mi?”</p>
				<p class="normal1">“Evet. Bilimsel çalışmalardan tamamen el çekmiş durumda. Üstün yetenekli bir bilim adamıydı, ama akademik camiadan bezmiş durumda. Zaten otorite ve örgüt onun karşı olduğu kavramlardır. Biraz aykırı bir insandır.”</p>
				<p class="normal1">“Şu an ne işle uğraşıyor?”</p>
				<p class="normal1">“Borsa simsarlığı galiba” dedi Komatsu. “Simsar sözcüğü kulağını tırmalıyorsa yatırım danışmanlığı da diyebilirsin. İnsanlardan para toplayıp, o parayla borsa oynayarak kâr elde ediyor. O dağ başından alım satım direktifleri verip duruyor. Önsezileri müthiş güçlüdür. Veri analizi konusunda da oldukça iyidir. Kendine özgü bir sistem geliştirmiş. Başlangıçta hobi olarak girmiş, ama şimdi esas mesleği bu. Öyküsü böyle. O camiada çok ünlüymüş. Kısacası, para sıkıntısı olmayan bir adam.”</p>
				<p class="normal1">“Antropoloji ve borsa arasında nasıl bir ilgi olduğunu çözemiyorum.”</p>
				<p class="normal1">“Normalde ilgi yok. Fakat ona göre var.”</p>
				<p class="normal1">“Dahası aklından ne geçirdiğini anlamak zor.”</p>
				<p class="normal1">“Aynen öyledir.”</p>
				<p class="normal1">Tengo bir süre parmağını şakağına bastırdı. “Öbür gün akşam saat 6’da, Şincuku’da her zamanki kafede Fukaeri’yle buluşup, önümüzdeki basın toplantısını görüşeceğim. Şimdilik yapmam gereken bu mu?”</p>
				<p class="normal1">“Bir aksilik olmazsa, evet” dedi Komatsu. “Bak Tengo. Aklımıza kötü şeyler getirmeyelim. Kendimizi akıntıya bırakmamız yeter. Hayatta böyle şeylerle sık sık karşılaşılmaz. Suç romanlarının dünyasındayız artık. Önyargılardan kurtulup kötülük kokusunun keyfine varalım. Akıntıyla sürüklenmenin keyfini çıkaralım. Sonra şelaleden düşeceksek bile, şık bir düşüş olsun.”</p>
				<p class="normal1"> </p>
				<p class="normal1">Tengo ertesi gün akşamüzeri Şincuku’daki kafede Fukaeri’yle buluştu. Kız göğüslerinin şeklini belli eden bir yazlık süveter ile dar kesim kot pantolon giymişti. Uzun saçları dümdüz, teni pürüzsüzdü. Etraftaki erkekler ona arada sırada kaçamak bakışlar fırlatıyordu. Tengo o bakışları hissediyordu. Fakat Fukaeri farkına bile varmıyor gibiydi. Evet, böyle bir kızın yeni yazarlar ödülünü almasının biraz patırtı çıkartacağı kesindi.</p>
				<p class="normal1">Fukaeri <span class="ideitalik">Pupa Hava</span>’yla yeni yazarlar ödülü aldığını öğrenmişti. Fakat bu habere ne sevinmiş ne de heyecanlanmış gibi bir hali vardı. Onun için ödülü almanın ya da almamanın bir önemi yok gibiydi. Yaz günlerini andıran bir gündü, ama Fukaeri sıcak kakao sipariş etti. Sonra fincanı iki eliyle tutarak, elinden düşüp kırılmasından korkuyormuş gibi hareketlerle içti. Basın toplantısı yapılacağını da duymuştu, ama bu sözcüğü yeniden duyduğunda hiç tepki vermedi.</p>
				<p class="normal1">“Basın toplantısının nasıl bir şey olduğunu biliyorsun değil mi?”</p>
				<p class="normal1">“Basın toplantısı” dedi Fukaeri, anlamadığı belliydi.</p>
				<p class="normal1">“Gazete ve dergi muhabirleri toplanır, sen de kürsüye çıkarak farklı sorulara yanıt verirsin. Fotoğraflarını da çekerler. Bakarsın televizyona da çıkarsın. Sorulara verdiğin yanıtlar ulusal ölçekte yayınlanır. On yedi yaşında bir kızın yeni yazarlar ödülü alması pek sık karşılaşılan bir durum değildir ve haber değeri yüksektir. Seçici kurulun oybirliğiyle karar vermiş olması da dikkat çeker. Ne de olsa, nadiren oybirliğiyle karara varılır.”</p>
				<p class="normal1">“Soru sorarlar” diye sordu Fukaeri.</p>
				<p class="normal1">“Onlar sorar, sen de yanıtlarsın.”</p>
				<p class="normal1">“Nasıl sorular?”</p>
				<p class="normal1">“Her şeyi sorarlar. Eser hakkında, senin hakkında, özel hayatın, merakların, bundan sonra ne yapacağın. Bu tür sorulara şimdiden hazırlanman iyi olur.”</p>
				<p class="normal1">“Neden?”</p>
				<p class="normal1">“Böylesi daha güvenli olur. Sorular karşısında şaşırıp kalmazsın. Bir parça hazırlık yapmanın zararı olmaz. Deneme sınavı gibi.”</p>
				<p class="normal1">Fukaeri hiçbir şey söylemeden kakaosunu içti. Sonra, “Bu tür şeylere hiç merakım yok, ama sen gerekli olduğunu düşünüyorsan” der gibi Tengo’ya baktı. Bazen kızın sözlerinden ziyade bakışları çok daha açıklayıcı olabiliyordu. En azından daha çok tam cümleler kuruyor gibiydi. Fakat ne olursa olsun sadece bakışlarıyla basın toplantısı yapması mümkün değildi.</p>
				<p class="normal1">Tengo çantasından kâğıtları çıkartıp önüne açtı. Kâğıtlarda basın toplantısında gelmesi muhtemel sorular yazılıydı. Tengo önceki akşam, epeyce bir zaman harcayarak aklına gelen soruları kâğıda dökmüştü.</p>
				<p class="normal1">“Şimdi ben soruları sorayım. Benim gazeteci olduğumu varsay, ona göre yanıtla.”</p>
				<p class="normal1">Fukaeri başını sallayarak onayladı. </p>
				<p class="normal1">“Bugüne kadar başka roman çalışmanız oldu mu?”</p>
				<p class="normal1">“Çok” diye yanıtladı Fukaeri.</p>
				<p class="normal1">“Ne zamandan beri yazıyorsunuz?”</p>
				<p class="normal1">“Eskiden beri.”</p>
				<p class="normal1">“İşte böyle” dedi Tengo. “Kısa yanıtlar vermen yeterli. Fazla şey söylemene gerek yok. Böyle devam et. Yani, Azami’nin senin yerine yazdığını ekleme.”</p>
				<p class="normal1">Fukaeri yine başını tamam anlamında salladı.</p>
				<p class="normal1">“İşin o kısmını söylemesen de olur. Bu ikimizin arasındaki bir sır.”</p>
				<p class="normal1">“O kısmını söylemem” dedi Fukaeri.</p>
				<p class="normal1">“Ödül için başvuruda bulunduğunuzda, kazanacağınız aklınızdan geçiyor muydu?”</p>
				<p class="normal1">Fukaeri gülümsediyse de ağzını açmadı, suskun kaldı.</p>
				<p class="normal1">“Yanıtlamak istemiyorsun yani” dedi Tengo.</p>
				<p class="normal1">“Öyle.”</p>
				<p class="normal1">“Tamam. Yanıtlamak istemediğin sorular olduğunda, bir şey söylemeden gülümsemen yeterli. Nasıl olsa saçma sorular.”</p>
				<p class="normal1">Fukaeri yine başını salladı.</p>
				<p class="normal1">“<span class="ideitalik">Pupa Hava</span>’nın öyküsü nereden çıktı?”</p>
				<p class="normal1">“Kör keçiden çıktı.”</p>
				<p class="normal1">“Kör olmaz” dedi Tengo. “Gözleri görmeyen keçi demen daha doğru.”</p>
				<p class="normal1">“Neden?”</p>
				<p class="normal1">“Kör aşağılayıcı sözcüklerden. Bunu duyan gazeteciler arasında sinir krizi geçirenler olabilir.”</p>
				<p class="normal1">“Aşağılayıcı sözcük.”</p>
				<p class="normal1">“Açıklaması uzun sürer. Sen kör keçi yerine gözleri görmeyen keçi de. Olur mu?”</p>
				<p class="normal1">Fukaeri bir an duraksadı. Sonra, “Gözleri görmeyen keçiden çıktı” dedi.</p>
				<p class="normal1">“İşte böyle” dedi Tengo.</p>
				<p class="normal1">“Kör olmaz” dedi Fukaeri, emin olmak ister gibi.</p>
				<p class="normal1">“Aynen öyle. Fakat bu soruya o yanıtı vermen gayet iyi.”</p>
				<p class="normal1">Tengo sorularını sürdürdü. “Okuldaki arkadaşlarınız ödül almanıza ne diyor?”</p>
				<p class="normal1">“Okula gitmiyorum.”</p>
				<p class="normal1">“Neden okula gitmiyorsunuz?”</p>
				<p class="normal1">Yanıt yoktu.</p>
				<p class="normal1">“Bundan sonra da roman yazacak mısınız?”</p>
				<p class="normal1">Fukaeri yine suskun kalmıştı.</p>
				<p class="normal1">Tengo kahvesini bitirip, fincanı tepsiye bıraktı. Kafenin tavanına gömülü hoparlörlerden alçak sesle telli çalgılar eşliğinde <span class="ideitalik">Neşeli Günler </span>filminin müziği çalıyordu. <span class="ideitalik">Yağmur damlaları, güller, yavru kedinin bıyıkları...</span></p>
				<p class="normal1">“Yanıtlarım kötü mü?” diye sordu Fukaeri.</p>
				<p class="normal1">“Hayır” dedi Tengo. “Kesinlikle hayır. Böyle iyisin.”</p>
				<p class="normal1">Tengo söylediklerinde samimiydi. Her söz alışında tam bir cümle kurmasa da, vurgulamaları yetersiz de olsa, Fukaeri’nin yanıtları bir anlamda mükemmeldi. Her şeyden önce hiç boşluk bırakmadan yanıtlıyordu. Üstelik karşısındakinin gözlerine doğrudan bakarak, gözlerini kırpmadan veriyordu yanıtlarını. Bu dürüstçe yanıtladığının göstergesiydi. Konuştuğu insanı hafife aldığı için kısa yanıtlar veriyor değildi. Dahası, onun tam olarak ne demek istediğini anlamak da mümkün değildi. İşte bu da Tengo’nun olmasını ümit ettiği şeydi. Net bir izlenim bırakmakla birlikte, karşısındakilerin aklını karıştırmak.</p>
				<p class="normal1">“En sevdiğiniz roman hangisi?”</p>
				<p class="normal1">“<span class="ideitalik">Heike Öyküsü</span>.”</p>
				<p class="normal1">Tengo’nun aklından bunun muhteşem bir yanıt olduğu düşüncesi geçti. “<span class="ideitalik">Heike Öyküsü</span>’nün hangi kısmını seviyorsunuz?”</p>
				<p class="normal1">“Tamamını.”</p>
				<p class="normal1">“Başka?”</p>
				<p class="normal1">“<span class="ideitalik">Geçmiş Zaman Masalları.”</span></p>
				<p class="normal1">“Çağdaş edebiyatı okumuyor musunuz?”</p>
				<p class="normal1">Fukaeri bir an düşündü. “<span class="ideitalik">Sanşo Dayu</span>.”</p>
				<p class="normal1">Muhteşem bir yanıttı. Ogai Mori <span class="ideitalik">Sanşo Dayu</span>’yu 1910’larda yazmıştı. Bu Fukaeri için çağdaş edebiyattı.</p>
				<p class="normal1">“Hobileriniz neler?”</p>
				<p class="normal1">“Müzik dinlemek.”</p>
				<p class="normal1">“Ne tür müzikler?”</p>
				<p class="normal1">“Bach.”</p>
				<p class="normal1">“Özellikle sevdiğiniz bir bestesi var mı?”</p>
				<p class="normal1">“BWV 846 ile BWV 893 arası.”</p>
				<p class="normal1">Tengo bir an düşündükten sonra sözlerini sürdürdü. “<span class="ideitalik">Eşit Düzenlenmiş Klavye</span>’deki besteleri. Birinci ve ikinci kitapçıklar.”</p>
				<p class="normal1">“Öyle.”</p>
				<p class="normal1">“Niye numaralarıyla yanıtladın?”</p>
				<p class="normal1">“Öylesi daha kolay akılda kalıyor.”</p>
				<p class="normal1"><span class="ideitalik">Eşit Düzenlenmiş Klavye</span>’deki besteler, matematikçiler açısından ilahi bir müziktir. 12 ses tonunun tamamı eşit olarak kullanılarak, uzun ve kısa tonlamaların dahil edildiği prelüd ve fügler söz konusudur. Toplamda 24 beste vardır. Birinci ve ikinci kitapçık birlikte düşünüldüğünde 48. Muhteşem bir besteleme tekniği sergilenmektedir.</p>
				<p class="normal1">“Başka?”</p>
				<p class="normal1">“BWV 244.”</p>
				<p class="normal1">BWV 244’ün ne olduğunu, Tengo hemen anımsayamadı. Numarayı anımsıyordu, ama bestenin adını çıkaramadı.</p>
				<p class="normal1">Fukaeri söylemeye başladı.</p>
				<p class="indentmetin"> </p>
				<p class="indentmetin">Buß’ und Reu’</p>
				<p class="indentmetin">   Buß’ und Reu’</p>
				<p class="indentmetin">   Knirscht das Sündenherz entzwei</p>
				<p class="indentmetin">   Buß’ und Reu’</p>
				<p class="indentmetin">   Buß’ und Reu’</p>
				<p class="indentmetin">   Knirscht das Sündenherz entzwei</p>
				<p class="indentmetin">   Knirscht das Sündenherz entzwei</p>
				<p class="indentmetin">   Buß’ und Reu’</p>
				<p class="indentmetin">   Buß’ und Reu’</p>
				<p class="indentmetin">   Knirscht das Sündenherz entzwei</p>
				<p class="indentmetin">   Buß’ und Reu’</p>
				<p class="indentmetin">   Knirscht das Sündenherz entzwei</p>
				<p class="indentmetin">   Daß die Tropfen meiner Zähren</p>
				<p class="indentmetin">Angenehme Spezerei</p>
				<p class="indentmetin">Treuer Jesu, dir gebären.</p>
  <p class="indentmetin"> </p>
				<p class="normal1">Tengo bir an ne diyeceğini şaşırdı. Ritim düzgün değildi, ama Fukaeri’nin Almanca telaffuzu anlaşılır ve şaşırtıcı ölçüde düzgündü.</p>
				<p class="normal1">“<span class="ideitalik">Matthäus Passion</span>” dedi Tengo. “Sözlerini ezberlemişsin.”</p>
				<p class="normal1">“Ezberlemedim” dedi Fukaeri.</p>
				<p class="normal1">Tengo bir şeyler söylemek istediyse de, aradığı sözcüğü bulamadı. Çaresiz elindeki notlara göz atarak sonraki soruya geçti.</p>
				<p class="normal1">“Erkek arkadaşınız var mı?”</p>
				<p class="normal1">Fukaeri başını iki yana salladı.</p>
				<p class="normal1">“Neden yok?”</p>
				<p class="normal1">“Hamile kalmak istemiyorum.”</p>
				<p class="normal1">“Erkek arkadaşının olması, hamile kalmanı gerektirmez.”</p>
				<p class="normal1">Fukaeri bir şey söylemedi. Yalnızca birkaç kez gözlerini kırpıştırdı.</p>
				<p class="normal1">“Neden hamile kalmak istemiyorsunuz?”</p>
				<p class="normal1">Fukaeri ağzını sımsıkı kapatmıştı. Tengo çok saçma bir soru sorduğu hissine kapıldı.</p>
				<p class="normal1">“Artık bırakalım” dedi Tengo, notlarını çantasına koyarak. “Gerçekte ne tür sorular çıkacağını bilmiyoruz. Gelecek soruları da istediğin gibi yanıtlarsın. Bunu başarabilirsin.”</p>
				<p class="normal1">“İyi oldu” dedi Fukaeri, rahatlamış gibi.</p>
				<p class="normal1">“Röportaj için hazırlık yapmanın anlamsız olduğunu düşünüyorsun.”</p>
				<p class="normal1">Fukaeri omuzlarını hafifçe kıstı.</p>
				<p class="normal1">“Yalnız” dedi Tengo. “Benim <span class="ideitalik">Pupa Hava</span>’yı düzelttiğimi kimseye söylememeni istiyorum. Anlaştık mı?”</p>
				<p class="normal1">Fukaeri başını iki kez salladı. “Ben tek başıma yazdım.”</p>
				<p class="normal1">“Neticede <span class="ideitalik">Pupa Hava </span>yalnızca senin eserin, başka kimsenin bu eser üzerinde hakkı yok. Bu en baştan beri kabul ettiğimiz bir şey.”</p>
				<p class="normal1">“Ben tek başına yazdım” diye tekrarladı Fukaeri.</p>
				<p class="normal1">“Benim düzelttiğim halini okudun mu?”</p>
				<p class="normal1">“Azami okudu.”</p>
				<p class="normal1">“Nasıl buldun?”</p>
				<p class="normal1">“Sen çok ustaca yazıyorsun.”</p>
				<p class="normal1">“Yani, bu hoşuna gittiği anlamına mı geliyor?”</p>
				<p class="normal1">“Sanki ben yazmışım gibi” dedi Fukaeri.</p>
				<p class="normal1">Tengo Fukaeri’nin yüzüne baktı. Kız kakao kupasını kaldırıp içti. Tengo’nun, güzel göğüs kıvrımlarına bakmamak için çaba harcaması gerekti.</p>
				<p class="normal1">“Hoşuna gitmesine çok sevindim” dedi Tengo. “<span class="ideitalik">Pupa Hava</span>’yı yeniden yazmak çok keyifliydi. Elbette sıkıntılı yanları da vardı. <span class="ideitalik">Pupa Hava</span>’nın senin yazdırdığın haliyle özgünlüğünü yitirmemesi için uğraşmak gerekti. Bu yüzden, ortaya çıkan sonucun senin hoşuna gitmesi benim için çok önemli.”</p>
				<p class="normal1">Fukaeri sessizce başını salladı. Sonra, sanki yerinde olup olmadığını kontrol ediyormuş gibi elini kulak memesine götürdü.</p>
				<p class="normal1">Garson kadın masalarına gelerek, bardaklarındaki suyu tazeledi. Tengo sudan bir yudum alarak boğazını ıslattı. Sonra cesaretini toplayarak, az öncesinden beri aklına takılan düşüncesini söyledi.</p>
				<p class="normal1">“Özel bir ricam var. Elbette senin için de uygunsa.”</p>
				<p class="normal1">“Nedir?”</p>
				<p class="normal1">“Mümkünse basın toplantısına da bu kıyafetle çıkar mısın?”</p>
				<p class="normal1">Fukaeri yüzünde ne demek istendiğini anlamamış gibi bir ifadeyle Tengo’ya baktı. Sonra üzerindekileri tek tek kontrol etti. Sanki o ana kadar ne giydiğinin farkında değilmiş gibi bir hali vardı.</p>
				<p class="normal1">“Bu giysilerle oraya gideceğim” dedi Fukaeri, soru kalıbı kullanmadan.</p>
				<p class="normal1">“Öyle. Şu an üzerinde bulunan giysilerle basın toplantısına çık.”</p>
				<p class="normal1">“Neden?”</p>
				<p class="normal1">“Çok yakışıyor da ondan. Yani, göğsünün şeklini çok iyi ortaya çıkartmış, muhabirlerin gözü hemen oraya gider, böylece zor soru sormazlar herhalde. İstemezsen kendin bilirsin. Öyle yapmak zorunda değilsin.”</p>
				<p class="normal1">Fukaeri, “Giysileri hep Azami seçer” dedi.</p>
				<p class="normal1">“Sen seçmiyor musun?”</p>
				<p class="normal1">“Benim için fark etmez.”</p>
				<p class="normal1">“Bugün üzerindekileri de Azami mi seçti?”</p>
				<p class="normal1">“Azami seçti.”</p>
				<p class="normal1">“Fakat çok yakışmış.”</p>
				<p class="normal1">“Bu giysiler göğüs şeklimi iyi gösteriyor” dedi Fukaeri, yine soru kalıbı kullanmadan.</p>
				<p class="normal1">“Evet, öyle. Nasıl desem, dikkat çekiyor.”</p>
				<p class="normal1">“Bu süveterle sutyen birbirine uyuyor.”</p>
				<p class="normal1">Fukaeri bakışlarını ayırmadan yüzüne bakınca, Tengo’nun yanakları kızarıverdi.</p>
				<p class="normal1">“İçine ne giydiğini bilemem, ama ortaya iyi bir sonuç çıkmış.”</p>
				<p class="normal1">Fukaeri gözünü ayırmadan Tengo’nun yüzüne bakmaya devam ediyordu. Sonra ciddi bir yüz ifadesiyle sordu: “Gözün hemen oraya gidiyor.”</p>
				<p class="normal1">“Kabul etmem gerekir” dedi Tengo, sözcükleri özenle seçmeye çalışarak.</p>
				<p class="normal1">Fukaeri süveterinin yaka kısmını yukarı çekerek, burnunu sokmaya çalışırmış gibi bir hareketle içine baktı. Herhalde o gün giydiği sutyenini kontrol ediyordu. Sonra bir süre Tengo’nun hafifçe kızarmış yüzüne, sanki böyle bir şeyi ilk kez görüyormuş gibi baktı. “Söylediğin gibi yaparım” dedi.</p>
				<p class="normal1">“Teşekkür ederim” dedi Tengo, başını hafifçe öne eğerek. Böylece görüşmeleri sona ermişti.</p>
				<p class="normal1"> </p>
				<p class="normal1">Tengo Fukaeri’yi Şincuku İstasyonu’na kadar götürdü. İnsanların çoğu ceketlerini çıkartmış halde yürüyorlardı. Askılı tişörtlerle dolaşan kızlar bile vardı. İnsan sesleri arabaların gürültüsüne karışarak büyük şehre özgü ses cümbüşünü oluşturuyordu. Yazın ilk günlerinin rüzgârı tatlı dokunuşlar bırakarak esiyordu. Bu güzel kokulu rüzgâr Şincuku’ya nereden geliyordu acaba? Tengo’nun tuhafına gitmişti.</p>
				<p class="normal1">“Şimdi eve mi döneceksin?” diye sordu Tengo. Trenlerin kalabalık olduğu saatlerdi ve Fukaeri’nin eve varmasının uzun süreceği kesindi.</p>
				<p class="normal1">Fukaeri başını iki yana salladı. “Şinanomaçi’de ev var.”</p>
				<p class="normal1">“Vakit geç olduğunda orada mı kalıyorsun?”</p>
				<p class="normal1">“Futamatao uzak çünkü.”</p>
				<p class="normal1">İstasyona kadar yürüdükleri süre boyunca, Fukaeri önceki sefer olduğu gibi Tengo’nun elini tutmuştu. Sanki küçük bir kız çocuğu bir yetişkinin elini tutar gibiydi. Fakat yine de, onun gibi güzel bir kızın elini tutması Tengo’nun kalp atışlarını hızlandırmıştı.</p>
				<p class="normal1">İstasyona vardıklarında Fukaeri Tengo’nun elini bıraktı. Sonra otomatik bilet makinesinden Şinanomaçi’ye bilet aldı.</p>
				<p class="normal1">“Basın toplantısından endişelenme” dedi Fukaeri.</p>
				<p class="normal1">“Endişelenmiyorum.”</p>
				<p class="normal1">“Yolunda gidecek.”</p>
				<p class="normal1">“Biliyorum” dedi Tengo. “Endişe etmiyorum. Yolunda gider mutlaka.”</p>
				<p class="normal1">Fukaeri bir şey söylemeksizin, turnikeden geçen insan kalabalığı arasında kayboldu.</p>
				<p class="normal1"> </p>
				<p class="normal1">Fukaeri’den ayrıldıktan sonra, Tengo Kinokuniya Kitabevi’nin yakınlarındaki küçük bir bara girerek cin tonik sipariş etti. Arada sırada gittiği bir yerdi burası. Eski tarz dekoru ve müzik yayınının olmaması hoşuna gidiyordu. Bar tezgâhına tek başına oturup, hiçbir şey düşünmeden sol eline baktı. Fukaeri’nin tuttuğu eliydi. Kızın dokunuşunun sıcaklığı hâlâ duruyordu. Sonra kızın göğüs şeklini hayalinde canlandırdı. Şekli öylesine güzeldi ki, sanki cinsellikle ilgili bir anlam taşımıyordu.</p>
				<p class="normal1">Aklından bunlar geçerken, Tengo kendinden yaşça büyük kadın arkadaşıyla telefonda konuşmak istedi. Konunun bir önemi yoktu. Kadın çocuk yetiştirmenin zorluklarından dert yanabilir, Nakasone hükümetinin aldığı destek oranından söz edebilirdi. Hiç fark etmezdi. Yalnızca kadının sesini duymak, hatta mümkün olsa, bir yerlerde buluşup seks yapmak istiyordu. Fakat kadına telefon edemezdi. Telefona kocası ya da çocukları çıkabilirdi. Tengo telefon açmayacaktı. İkisinin arasındaki kural böyleydi.</p>
				<p class="normal1">Tengo bir cin tonik daha sipariş ederek, içkisinin gelmesini beklerken kendisini küçük bir kanoda hızlı bir akıntıyla ilerlerken hayal etti. “Şelaleden düşeceksek bile, şık bir düşüş olsun” demişti Komatsu, telefonda. Onun söylediklerine tamamen güvenebilir miydi acaba? Tam şelaleye gelmek üzereyken, Komatsu bir kayanın üzerine atlayıverir miydi acaba? Hem de, “Tengo, kusura bakma. Yapmam gereken bir iş geldi aklıma. Gerisini sen hallet” gibi bir laf ederek. Sonra kaçmayı başaramayarak, şelaleden şık bir şekilde düşen yalnızca kendisi mi olurdu acaba? Asla böyle olmaz diyemezdi. Hatta bu olasılık bayağı güçlüydü.</p>
				<p class="normal1"> </p>
  <p class="normal1">Eve dönüp uyuduğunda bir rüya gördü. Uzun zamandan beri ilk kez rüya görüyordu. Rüyasında devasa bir yapbozun küçük bir parçasıydı. Fakat o sabit parçalardan değildi, sürekli şekil değiştiriyordu. O yüzden hiçbir yere tam oturmuyordu. Bu da çok doğaldı. Üstüne üstlük, kendi yerini ararken, belli bir süre içerisinde de timbal için yazılan notaları da toplamak zorundaydı. Notaların yazılı olduğu kâğıtlar güçlü bir rüzgârla dört bir yana savruluyordu. Tengo hepsini tek tek topladı. Bir de, sayfa numaralarını kontrol ederek sıraya koyması gerekiyordu. O arada da, şekli amip gibi değişip duruyordu. Durumu kontrol altına almayı başaramıyordu. Nihayet nereden çıkıp geldiyse, Fukaeri Tengo’nun sol elini tuttu. Bunun üzerine Tengo’nun şekil değiştirmesi sona erdi. Rüzgâr da aniden kesilmiş, nota kâğıtlarının uçması durmuştu. Tengo rahatlamıştı. Fakat aynı zamanda, kendisine verilen sürenin sonu da yaklaşmıştı. “Artık bitti” dedi Fukaeri, alçak sesle. Yine yalnızca tek cümle kurmuştu. Zaman aniden durdu, dünya sona erdi. Dünyanın dönüşü durdu, yerküredeki tüm sesler ve ışıklar silinip yok oldu.</p>
				<p class="normal1"> </p>
				<p class="normal1">Ertesi gün uyandığında, dünya her zamanki halindeydi. Her şey kendi yolunda ilerliyordu. Önüne çıkan her canlıyı ezip geçen, Hint mitolojisindeki devasa araba gibi.</p>
				</body>
</html>