<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_12"><br class="calibre3"/>9<br class="calibre3"/>
				Aomame</h2><br class="chapter"/><br class="chapter"/><p class="kitapickapak">Manzara değişti, kurallar değişti</p><br class="chapter"/><br class="chapter"/><br class="chapter"/><p class="normal1">Aomame evine en yakın yerdeki semt kütüphanesine gitti. Sonra danışma masasından küçültülmüş kopya gazete arşivini istedi. 1981’in Eylül-Kasım arası üç aylık kısmını. <span class="ideitalik">Asahi</span>, <span class="ideitalik">Yomiuri</span>, <span class="ideitalik">Mainiçi</span> ve <span class="ideitalik">Nikkei</span> gazetelerinin bulunduğunu söyleyen kütüphane memuresi hangisini istediğini sordu. Gözlüklü, orta yaşlı bir kadındı ve kadrolu kütüphane memurundan ziyade, yarı zamanlı çalışan bir ev kadını gibi duruyordu. O kadar şişman olmadığı halde, bilekleri salam gibi tombuldu.</p>
				<p class="normal1">Aomame fark etmeyeceğini söyledi. Nasıl olsa hepsi aynıydı.</p>
				<p class="normal1">“Orası öyle olabilir, ama birini tercih edin lütfen” dedi kütüphane memuresi, daha fazla tartışmak istemediğini belli eden bir tavırla. Aomame’nin de tartışmak gibi bir niyeti olmadığından, özel bir nedeni olmaksızın <span class="ideitalik">Mainiçi</span> gazetesini istedi. Sonra üzerinde hiçbir şey bulunmayan bir masaya oturup defterini açarak, bir elinde tükenmezkalemi, gazete makalelerini incelemeye başladı.</p>
				<p class="normal1">1981 sonbaharının başında çok fazla önemli olay olmamıştı. O senenin temmuzunda Prens Charles ile Prenses Diana’nın düğünü yapılmıştı ve konuyla ilgili artçı haberler devam ediyordu. Çiftin nereye gidip ne yaptığı, Diana’nın neler giydiği, ne tür takılar taktığı gibi. Charles ile Diana’nın düğünlerini Aomame elbette biliyordu. Fakat bu konuya özel bir merakı yoktu. İnsanların İngiltere veliaht prensi ve prensesinin kaderlerine karşı neden bu kadar meraklı olduklarını Aomame anlayamıyordu. Charles dış görünümü açısından veliaht prensten ziyade, mide ve bağırsaklarından rahatsız bir fizik öğretmenini andırıyordu.</p>
				<p class="normal1">Polonya’da Komite Başkanı Walesa’nın önderliğindeki “dayanışma” hareketinin hükümet karşıtlığı derinleşmiş, Sovyet hükümeti konuyla ilgili “üzüntü”sünü dile getirmişti. Daha açık bir ifadeyle, Polonya hükümeti durumu kontrol altına alamayacak olursa, 1968 yılındaki “Prag Baharı”nda olduğu gibi, tank taburlarını yollayacakları anlamına geliyordu. Aomame o olayı da çok iyi anımsıyordu. Sonuçta, yaşanan gelişmeler sonrasında Sovyet hükümetinin müdahale etmekten vazgeçtiğini de biliyordu. O yüzden makaleyi uzun uzadıya okumasına gerek yoktu. Yalnız, ABD Başkanı Reagan, herhalde Sovyetler’in Polonya’nın iç işlerine karışmasını engellemek amacıyla, “Polonya’daki gerilimin, ABD-SSCB ortak Ay üssü planına zarar vermemesini temenni ettiği”ni açıklamıştı. <span class="ideitalik">Ay üssü planı</span>? Aomame bunu hiç duymamıştı. Şöyle bir düşününce, geçen gün televizyonda ona dair bir şeylerin konuşulduğunu anımsıyor gibiydi. Osaka tarafından gelen seyrek saçlı adamla Akasaka’daki otelde seks yaptıktan sonra.</p>
				<p class="normal1">20 Eylül’de Jakarta’da dünyanın en büyük uçurtma şenliği yapılmış, on binden fazla insan bir araya gelerek uçurtmalarını havalandırmıştı. Aomame’nin bundan haberi olmamıştı, ama haberinin olmamasında tuhaf bir yan yoktu. Üç yıl önce Jakarta’da yapılan bir uçurtma şenliği haberini kim anımsardı ki?</p>
				<p class="normal1">6 Ekim’de Mısır Devlet Başkanı Enver Sedat Müslüman köktendinci teröristlerin suikastına kurban gitmişti. Aomame o olayı biliyordu ve bir kez daha Başkan Sedat için üzüldü. Başkan Sedat’ın kelliği çok hoşuna giderdi ve radikal dincilere karşı ayırım yapmaksızın tiksinti duyardı. O tiplerin dogmatik dünya görüşünü, üstünlük komplekslerini ve başkalarına karşı empatiden yoksun dayatmalarını düşündükçe, içindeki öfke kabarırdı. Bu öfkesini tam olarak kontrol edemedi. Fakat bunun, şu an yüz yüze olduğu sorunla ilgisi yoktu. Birkaç kez derin nefes alarak sinirlerini yatıştırıp, sonraki sayfaya geçti.</p>
				<p class="normal1">12 Ekim’de Tokyo İtabaşi semtinin konut bölgesinde, bir NHK tahsildarı (yaşı 56) yayından yararlanma ücretini ödemeyi reddeden bir üniversite öğrencisi ile ağız dalaşına girmiş, çantasında taşıdığı ekmek bıçağını oğlanın karnına saplayarak ağır yaralanmasına neden olmuştu. Tahsildar hemen harekete geçen polisler tarafından olay yerinde tutuklanmıştı. Tahsildar elinde kana bulanmış bıçak, yüzünde kendinden geçmiş bir ifadeyle öylece dikilmiş, tutuklama anında hiç direnmemişti. NHK tahsildarı altı yıl öncesinden beri kadrolu eleman olarak çalışıyordu ve mesai arkadaşları başarılı bir adam olduğunu ifade etmişlerdi.</p>
				<p class="normal1">Aomame’nin böyle bir olaydan haberi yoktu. Aomame, <span class="ideitalik">Yomiuri</span> gazetesine aboneydi ve her gün baştan sona satır satır okurdu. Toplum haberlerini, özellikle işlenen suçlarla ilgili haberleri, titizlenerek okumaya çalışırdı. Fakat bu haber akşam baskısının toplum sayfasının neredeyse yarısını kaplayacak şekilde yayımlanmıştı. Bu kadar büyük bir haberi gözden kaçırmış olmasına imkân yoktu. Fakat elbette, herhangi bir nedenle okuyamamış da olabilirdi. Son derece düşük bir olasılıktı, ama asla mümkün olamayacağını da söyleyemezdi.</p>
				<p class="normal1">Aomame, alnında kırışıklar oluşmuş halde, bir süre bu olasılığı düşündü. Sonra defterine tarihi ve olayın özetini not düştü.</p>
				<p class="normal1">Tahsildarın adı Şinnosuke Akutagava idi. Hoş bir addı. Yazar adı gibiydi. Fotoğrafı yoktu. Bıçaklanan Akira Tagava’nın (21 yaşında) fotoğrafı vardı yalnızca. Tagava, Nihon Üniversitesi Hukuk Fakültesi üçüncü sınıf öğrencisiydi ve kendoda ikinci dan sahibiydi. Elinde kendo kılıcı olsa, öyle kolay kolay bıçaklanmazdı, ama insanlar normalde NHK tahsildarının karşısına ellerinde kendo kılıcıyla çıkmazlar. Yine normalde, NHK tahsildarları çantalarında ekmek bıçağıyla dolaşmazlar. Aomame, olay sonrasındaki günlere ait birkaç gazeteyi dikkatle incelediyse de, bıçaklanan öğrencinin öldüğüne dair bir habere rastlamadı. Herhalde hayatta kalmış olmalıydı.</p>
				<p class="normal1">16 Ekim’de Hokkaido Yubari’deki kömür madeninde büyük bir kaza meydana gelmişti. Yeraltında, 1.000 metre derinlikteki kömür çıkartma yerinde yangın çıkmış, olay yerinde çalışan elliden fazla işçi boğularak ölmüştü. Yangın yukarı katlara da sıçramış, o bölümlerde on kişi daha ölmüştü. Şirket yangının yayılmasını önlemek için, geri kalan çalışanların hayatta olup olmadıklarını kontrol etmeksizin, pompalarla su basarak, damarı suyla doldurmuştu. Ölü sayısı doksan üçe ulaşmıştı. İnsanın içini sızlatan bir olaydı. Kömür “kirli” bir enerji kaynağıydı ve çıkartılması da tehlikeli bir çabayı gerektiriyordu. Maden şirketi, ekipman yatırımını kısmıştı ve çalışma koşulları feciydi. Sıklıkla kaza oluyordu, işçilerin çoğunluğu akciğerlerinden rahatsızdı. Fakat ucuz olduğundan dolayı, kömür isteyen insanlar ve şirketler de vardı. Aomame o kazayı çok iyi anımsıyordu.</p>
				<p class="normal1">Aomame’nin aradığı olay, Yubari maden kazasının artçı haberlerinin devam ettiği 19 Ekim tarihinde meydana gelmişti. Öyle bir olayın olduğunu, birkaç saat önce Tamaru’dan öğrenene kadar, Aomame hiç bilmiyordu. Böyle bir şeyin olmasına imkân yoktu. Olay sabah baskısının baş sayfasına, gözden kaçırılması imkânsız bir şekilde, kocaman harflerle manşet olmuştu.</p>
				<p class="ortayazi"> </p>
				<p class="ortayazi"><span class="idebold">Yamanaşi Dağlık Bölgesinde Radikallerle<br class="chapter"/>
			    Silahlı Çatışma: Üç Polis Öldü</span></p>
  <p class="ortayazi"> </p>
				<p class="normal1">Büyük fotoğraflar da konulmuştu. Olay yerinin havadan çekilmiş fotoğrafı. Motosu Gölü yakınları. Basit bir harita da yerleştirilmişti. Yazlık bölgesi olarak kullanıma açılan alandan daha içerlerdeki dağlık alandı. Yamanaşi ili Emniyet Müdürlüğü’ne mensup, ölen üç polisin vesikalık fotoğrafları da vardı. Helikopterle olay yerine sevk edilen Özel Savunma Kuvvetleri Hava İndirme Bölüğü. Kamuflajlı operasyon giysileri. Dürbünlü, kısa namlulu tüfekler.</p>
				<p class="normal1">Bir süre, Aomame’nin yüzü tamamen yamulmuş halde kaldı. Hislerini tam olarak ifade edebilmek için yüzündeki kasları gerginleştirebildiği kadar gerginleştirmişti. Masanın iki yanında bölmeler olduğundan, hiç kimse Aomame’nin yüzündeki o müthiş değişimi görmedi. Sonra Aomame derin derin nefes aldı. Çevresindeki havayı olabildiğince içine çekip, sonra kuvvetlice bıraktı. Balinaların su yüzüne çıkıp da, devasa akciğerlerindeki havayı dışarı vermeleri gibi. Arkasındaki masada oturmuş ders çalışan, sırt sırta verdiği lise öğrencisi o sesle şaşırarak dönüp Aomame’ye baktıysa da, elbette bir şey söylemedi. Yalnızca korkmuştu.</p>
				<p class="normal1">Aomame yüzü bir süre yamulmuş halde kaldıktan sonra, kısım kısım kaslarını gevşeterek, yüzünü eski haline getirdi. Tükenmezkaleminin ucuyla bir süre boyunca dişlerine vurdu. Sonra düşüncelerini toparlamayı denedi. Bunun bir nedeni olmalıydı. Daha ziyade, bir nedeni olmak zorundaydı. <span class="ideitalik">Böylesine büyük, Japonya’nın tamamını sarsan bir olaydan, benim niye haberim olmadı?</span></p>
				<p class="normal1"><span class="ideitalik">Hayır, yalnızca o olay değil. NHK tahsildarının üniversite öğrencisini bıçaklama olayından da haberim olmamış. Çok tuhaf. Üst üste gelen bu iki büyük olayı gözden kaçırmama imkân yok. Ne de olsa, titiz ve dikkatli bir insanım. Bir milimlik farkı bile anlarım. Belleğime güvenim tam. İşte o yüzden, o kadar insanı öbür tarafa yollarken, bir kez bile hata yapmadım ve yaşantıma olduğu gibi devam ediyorum. Her gün titizlenerek gazete okurum ve “titizlenerek gazete okurum” diyorsam, bu küçük de olsa bir önemi olan bir haberi gözden kaçırmayacağım anlamına gelir.</span></p>
				<p class="normal1">Elbette o Motosu Gölü olayı gazetelerde günlerce manşetlere taşınmıştı. Özel Savunma Kuvvetleri ve polis, kaçan on kişilik radikal grubun peşine düşerek, büyük çaplı bir sürek avı başlatmıştı. Üçü vurularak öldürülmüş, ikisi ağır yaralanmış, dördü (biri kadındı) tutuklanmıştı. Birinin izi kaybedilmişti. Gazetenin neredeyse tamamı bu olayla ilgili haberlere ayrılmıştı. O yüzden, NHK tahsildarının İtabaşi semtinde üniversite öğrencisini bıçaklama olayı gölgede kalmıştı.</p>
				<p class="normal1">NHK, elbette kamuoyuna belli etmese de, derin bir oh çekmiş olmalıydı. Eğer böylesine büyük bir olay olmasaydı, medya NHK’nın tahsilat sistemini eleştirmekle kalmaz, o olaydan yola çıkarak NHK gibi devasa bir örgütlenmenin kendisi hakkında da şiddetli eleştiriler getirirdi. O yılın başında Lockheed yolsuzluk olayı hakkında özel program yapan NHK, Liberal Parti üyelerinin eleştirilerine ve program içeriğinin değiştirilmesi taleplerine maruz kalmıştı. NHK yayın öncesinde bazı iktidar partisi siyasetçilerine program içeriğini ayrıntılarıyla anlatmış, öyle bir programı yayınlamalarının doğru olup olmayacağı konusunda fikir almıştı. Şaşırtıcıydı, ama bu rutin olarak uygulanan bir prosedürdü. NHK bütçesinin meclisten onay alması gerekiyordu ve NHK kurmayları bu durum karşısında iktidar partisi ve hükümetin nasıl bir misillemede bulunacağını düşündükçe korkuya kapılıyordu. İktidar partisinde ise, NHK’nın kendi partilerinin yayın organından öte bir şey olmadığı görüşü hâkimdi. Bu iç işleyişin açığa çıkmasıyla, halkın büyük çoğunluğu doğal olarak NHK programlarının tarafsızlığıyla ve siyaseten adil olup olmadığıyla ilgili güvensizlik hissetmeye başlamıştı. Öte yandan, yayın kullanım ücretini ödememeye yönelik eylemler de sürüyordu.</p>
				<p class="normal1">O Motosu Gölü çatışması ve NHK tahsildarının olayı hariç tutulursa, Aomame o dönemde meydana gelen diğer olayları ve kazaları net olarak anımsıyordu. Bu iki olay dışındaki haberlerle ilgili olarak belleğinde bir boşluk yoktu. Diğer tüm haberlerle ilgili hafızasında bir sorun yoktu. Buna rağmen, Motosu Gölü silahlı çatışması ve NHK tahsildarı olayı, belleğinden tamamen silinivermiş gibiydi. <span class="ideitalik">Neden acaba? Eğer beynimde bir gariplik meydana geldiyse bile, yalnızca bu iki olayı atlamış, hatta bu iki olaya ait belleğimi tamamen silmiş olabilir miyim?</span></p>
				<p class="normal1">Aomame gözlerini kapatarak, parmağını şakağına güçlüce bastırdı. <span class="ideitalik">Hayır, belki de bu mümkün olabilir. Beynimde gerçekleri değiştirmeye yarayan bir işlev ortaya çıkmıştır ve bu da, yalnızca belirli haberleri seçerek, kara bir örtünün altına gizleyerek gözümden kaçmasını, belleğimde kalmamasını sağlıyor olabilir. Polislerin üniforma ve tabancalarının yenilenmesi, Amerikan-Sovyet Ay üssü ortak projesi, NHK tahsildarının ekmek bıçağıyla üniversite öğrencisini yaralaması, Motosu Gölü’nde radikal bir grupla Özel Savunma Kuvvetleri’nin özel birliği arasında şiddetli bir çatışma yaşanması gibi olayları.</span></p>
				<p class="normal1"><span class="ideitalik">Fakat tüm bunlar arasında nasıl bir bağ var ki?</span></p>
				<p class="normal1"><span class="ideitalik">Neresinden bakılırsa bakılsın yok.</span></p>
				<p class="normal1">Aomame tükenmezkaleminin ucunu ön dişlerine vurmaya devam ediyordu. Bir yandan da akıl yürütmeye çalışıyordu.</p>
				<p class="normal1">Uzun bir süre geçtikten sonra Aomame düşüncelerini toparlamayı başardı.</p>
				<p class="normal1"><span class="ideitalik">Şöyle düşünülemez mi acaba? Sorun bende değil, beni çevreleyen dünyada olabilir mi? Bilincim ve belleğimde bir anormallik yoktur; ne olduğu belirsiz bir güç devreye girmiştir ve çevremdeki dünya bu gücün etkisiyle değişim geçirmiştir.</span></p>
				<p class="normal1">Düşündükçe bu savı Aomame’ye doğal gelmeye başlamıştı. Çünkü kendi bilincinde bir eksiklik ya da çarpıklık olduğunu bir türlü kabullenemiyordu. </p>
				<p class="normal1">O yüzden, savını biraz daha ileriye taşıdı.</p>
				<p class="normal1"><span class="ideitalik">Çivisi çıkan ben değilim, dünya.</span></p>
				<p class="normal1"><span class="ideitalik">Öyle. Doğrusu bu.</span></p>
				<p class="normal1"><span class="ideitalik">Zamanın bir noktasında benim bildiğim dünya yok olmuş ya da başka bir yere taşınmış, yerini de başka bir dünya almış olmalı. Rayların makas değiştirmesi gibi. Yani, şu an burada bulunan benim bilincim aslında burada bulunan dünyaya ait, ama dünyanın kendisi farklı bir dünya haline gelmiş. Burada gerçeklerde meydana gelen değişim, henüz sınırlı ölçüde. Yeni dünyanın büyük kısmı, benim bildiğim esas dünyadan olduğu gibi geçiş yapmış. O yüzden yaşamımı sürdürmemde gerçek anlamda bir engel (en azından şimdilik) yok. Fakat bu “değiştirilen kısımlar” daha ileride çevremde büyük değişiklikler meydana getirecek. Farklılık gitgide büyüyecek. Dahası, duruma göre bu farklılıklar, hareketlerimdeki mantığın kaybolmasına, hayati hatalar yapmama neden olabilir. Eğer böyle bir şey olursa, evet, hayatıma mal olabilir.</span></p>
				<p class="normal1"><span class="ideitalik">Paralel dünya?</span></p>
				<p class="normal1">Sanki ağzına çok ekşi bir şey atmış gibi Aomame suratını buruşturdu. Fakat az önceki kadar feci değildi ifadesi. Sonra tükenmezkalemin ucunu biraz daha sertçe ön dişlerine vurdu, boğazının derinliklerinden inlemeyi andırır bir ses geldi. Arkasındaki liseli, bu sesi elbette duymuştu, ama bu kez duymazdan geldi.</p>
				<p class="normal1"><span class="ideitalik">Bu ancak bilimkurgularda olur</span>, dedi Aomame içinden.</p>
				<p class="normal1"><span class="ideitalik">Sakın savunma mekanizmamı devreye sokarak, işime geldiği şekilde bir sav kurguluyor olmayayım? Gerçekte, belki de en basit haliyle kafamda bir anormallik ortaya çıkmıştır yalnızca. Ruh halimin tamamen normal olduğunu düşünüyorum. Bilincimde bir çarpıklık olmadığına inanıyorum. Fakat kendisinin normal, çevresindeki dünyanınsa anormal olduğunu, ruh hastaları da çoğunlukla söyler. Paralel dünya diye bir laf ortaya atıp, deliliğimi zorla haklı çıkartmaya çalışıyor olamaz mıyım?</span></p>
				<p class="normal1"><span class="ideitalik">Soğukkanlı olabilecek bir üçüncü göze ihtiyacım var.</span></p>
				<p class="normal1"><span class="ideitalik">Fakat bir psikiyatra gidip muayene de olamam. Her şey birbirine karışmış durumda ve konuşamayacağım şeyler de var. Sözgelimi son zamanlarda yaptığım “iş” kuşkusuz yasalara aykırı. Ne de olsa el yapımı buz kıracağı kullanarak, birtakım adamları öldürdüm durdum. Böyle bir şeyi bir doktora açıklayamam. Öldürdüğüm adamlar ölmeyi yerden göğe kadar hak eden sefil tipler olsa bile.</span></p>
				<p class="normal1"><span class="ideitalik">Bu yasadışı kısmı gizleyebilsem bile, doğumumdan bugüne yaşadığım hayatın yasal kısmı için bile normal demek iltifatı aşar. Tıka basa kirli çamaşır doldurulmuş bir bavul gibiyim. İçinde belki de iki üç kişilik eşya dolu bir bavul. Seks hayatım bile tek başına yeterli olur. İnsanların önünde dile getirilecek bir şey değil. </span></p>
				<p class="normal1"><span class="ideitalik">Doktora gidemem</span>, diye geçirdi aklından Aomame.<span class="ideitalik"> Kendi başıma çözmek zorundayım.</span></p>
				<p class="normal1"><span class="ideitalik">Kafamda oluşturduğum savı biraz daha geliştireyim.</span></p>
				<p class="normal1"><span class="ideitalik">Eğer gerçekten böyle bir şey meydana gelmişse, yani, benim şu an bulunduğum dünya gerçekten değiştirilmişse, somut noktaların değişimi ne zaman, nerede, ne şekilde gerçekleşmiş olabilir acaba?</span></p>
				<p class="normal1">Zihnini yoğunlaştırmaya çalışan Aomame, hafızasını yokladı.</p>
				<p class="normal1"><span class="ideitalik">Dünyanın değiştirilen kısmıyla ilk karşılaşmam, birkaç gün önce Şibuya’daki otelde şu petrolcüyü hallettiğim gün. 3. Başkent Otobanı Hattı’nda taksiden indim, acil durum merdivenlerini kullanarak 246. Devlet Karayolu’na indim. Külotlu çorabımı değiştirdim, Tokyo Hattı’nın Sangencaya İstasyonu’na yöneldim.</span> İşte o sırada, Aomame genç polisle karşılaşmış, dış görünümünün her zamanki polis görüntüsünden değişik olduğunu fark etmişti. Her şey böyle başlamıştı. Öyleyse, o anın biraz öncesinde dünya kısmen değiştirilmiş olmalıydı. O günün sabahı oturduğu evin yakınlarında gördüğü polisin üzerinde, her zamanki eski üniforma ve belinde de eski tip revolver vardı zira.</p>
				<p class="normal1">Aomame trafik tıkanıklığında taksinin içerisinde Janáček’in “Sinfonietta”sının giriş kısmını duyduğunda yaşadığı o tuhaf hisleri anımsadı. Sanki vücudu buruluyormuş gibi bir histi. Vücuduna ait dokuların, bez gibi burularak sıkıldığını hissetmişti. <span class="ideitalik">Sonra o şoför bana otobanın acil durum merdivenlerini söyledi, ben de yüksek topuklu ayakkabılarımı çıkartıp, o tehlikeli merdivenlerden aşağıya indim. O merdivenleri çıplak ayakla, şiddetli rüzgâra direnerek inerken “Sinfonietta”nın başlangıcı kulaklarımda yankılanmaya devam ediyordu. Belki de o an başlamış olabilir.</span></p>
				<p class="normal1">Taksi şoföründe de tuhaf bir şeyler vardı. Adamın tam ayrılmak üzereyken söylediği sözleri çok iyi anımsıyordu. Aomame o sözleri mümkün olduğunca aslına uygun bir şekilde hatırlamaya çalıştı.</p>
				<p class="normal2">İşte öyle bir şey yapınca da, gündelik yaşam manzaraları daha farklı görünmeye başlayabilir. Fakat görünüş sizi aldatmasın. Gerçek daima tektir.</p>
				<p class="normal1">Alışık olmadığı şekilde konuşan bir şoför olduğunu düşünmüştü Aomame. Fakat adamın ne demek istediğini tam olarak anlayamamış, pek de oralı olmamıştı. Acelesi vardı ve çetrefilli meseleler düşünebilecek halde de değildi. Fakat yeniden düşününce, o ifade fazlasıyla sıra dışı ve tuhaftı. Hem bir uyarı, hem de üstü kapalı bir mesaj olarak da görülebilirdi. <span class="ideitalik">O şoför bana ne söylemeye çalışıyordu acaba?</span></p>
				<p class="normal1"><span class="ideitalik">Bir de, Janá</span>č<span class="ideitalik">ek müziği.</span></p>
				<p class="normal1"><span class="ideitalik">Neden o müziğin Janá</span>č<span class="ideitalik">ek bestesi olduğunu anında anlayabildim acaba? 1926 yılında bestelendiğini nereden biliyorum ben? Janá</span>č<span class="ideitalik">ek’in “Sinfonietta”sı baş kısmını dinleyen herkesin hemen anlayabileceği ölçüde popüler bir parça değil. Üstelik şimdiye kadar, tutkuyla klasik müzik dinleyen biri de değildim. Haydn ile Beethoven arasındaki farkı bile tam olarak bilmem. Buna rağmen, neden taksinin radyosundan gelen müziği duyduğum anda Janá</span>č<span class="ideitalik">ek’in “Sinfonietta”sı olduğunu anlayabildim acaba? Bir de, o müzik neden bedenimde sarsıntıyı andırır bir his yarattı?</span></p>
				<p class="normal1"><span class="ideitalik">Evet, o sarsıntı çok kişiseldi. Sanki uzun süre uyuyakalan alt belleğim bir vesileyle apansızın uyanıvermiş gibi bir histi. Omuzlarımdan yakalamış, sarsıyorlarmış gibi olmuştum. Öyleyse, şimdiye kadarki yaşamımın bir yerinde, o müzikle derinden ilgilenmiş olabilirim. O müzik çalmaya başlayınca, bir tuş otomatik olarak devreye girmiş, içimdeki bir şeylere ait bellek yavaş yavaş uyanmış da olabilir. Janá</span>č<span class="ideitalik">ek’in “Sinfonietta”sı.</span> Fakat belleğinin derinliklerini ne kadar yoklarsa yoklasın, Aomame’ye bir şey ifade etmiyordu.</p>
				<p class="normal1">Aomame çevresine bakındı, avuç içlerinde göz gezdirerek tırnaklarını kontrol edip, gömleğinin üzerinden göğüslerinin şekline baktı. Değişiklik yoktu. <span class="ideitalik">Aynı büyüklük ve aynı şekil. Ben her zamanki benim, dünyaysa her zamanki dünya. Fakat bir şeyler farklılaşmaya başladı.</span> Aomame bunu hissedebiliyordu. İki resim arasındaki farkları bulmak gibiydi. İki resim vardı. Duvara yan yana asılarak karşılaştırılsa tamamen aynıymış gibi duran iki resim. Fakat ayrıntılarını dikkatle inceleyince, bazı çok küçük farkları yakalamak mümkündü.</p>
				<p class="normal1">Aomame aklındakileri bir kenara iterek kendini toparlayıp, gazete sayfalarını çevirdi, Motosu Gölü’ndeki silahlı çatışmayla ilgili not aldı. Beş Çin malı kalaşnikof AK-47 otomatik tüfeğin Kore Yarımadası üzerinden getirilmiş olabileceği söyleniyordu. Muhtemelen ordunun elden çıkarttığı ikinci el silahlardı ve iyi durumdaydılar. Bol bol cephaneleri de vardı. Japon Denizi sahil şeridi uzundur. Balıkçı teknesi süsü verilmiş teknelerle, gecenin karanlığında silahları Japonya’ya getirip, karşılığında bolca Japon yeni alarak geri dönmüş olmalıydılar.</p>
				<p class="normal1">Yamanaşi ili Emniyet Müdürlüğü polisleri, radikal grupların o ölçüde silahlanmış olduğunu bilmiyordu. Yaralama suçu dolayısıyla, elbette göstermelik olarak, arama emri çıkarttırmış, iki devriye arabası, bir minibüs ve günlük teçhizatlarıyla o <span class="ideitalik">Şafakçılar</span> diye adlandırılan grubun ana merkezi durumunda olan “çiftlik”e gitmişlerdi. Grup üyeleri görünüşte organik tarımla uğraşıyordu. Polisin çiftlik içerisinde arama yapmasını reddetmişlerdi. Doğal olarak sürtüşme başlamış ve bir nedenle silahlı çatışma patlak vermişti.</p>
				<p class="normal1">Gerçekte kullanılmamış bile olsa, adamların elinde tahrip gücü yüksek Çin yapımı el bombası bile vardı. El bombasını çatışmada kullanamamışlar, çünkü yeni ele geçirmişler ve kullanmayı henüz tam olarak bilmiyorlarmış. Bu gerçekten polisler için bir şans olmuştu. Çünkü el bombası kullanılacak olsa polis ve Özel Savunma Kuvvetleri’nin çok daha fazla kayıp vereceği kesindi. Polisler başlangıçta kurşun geçirmez yelek bile giymemişti. Polis yetkililerinin istihbarat konusundaki gevşekliği ve ellerindeki teçhizatın yetersizliği eleştirilerin hedefi olmuştu. Fakat insanları en çok hayrete düşüren, radikal grupların halen silahlı çatışmaya girebilecek örgütler olarak varlığını sürdürmekte olduğu gerçeğiydi. 1960’ların ikinci yarısındaki o gösterişli “devrim” şamatasının artık geçmişte kaldığı, radikal grupların kalıntılarının ise Asama Dağı olayında kökünün kazındığı düşünülüyordu oysa.</p>
				<p class="normal1">Aomame notlarını tamamladıktan sonra gazetenin küçültülmüş kopyasını memureye geri verip, müzikle ilgili kitapların bulunduğu raftan <span class="ideitalik">Dünya Bestecileri</span> adlı kalın kitabı çekerek masasına döndü. Sonra da Janáček sayfasını açtı.</p>
				<p class="normal1"> </p>
				<p class="normal1">Leoš Janáček 1854 yılında Moravya’nın bir köyünde doğmuş, 1928 yılında ölmüştü. Kitapta son yıllarından kalma bir fotoğrafı vardı. Kel değildi; başı karışık otları andıran gür ak saçlarla kaplıydı. Kafasının şeklini tam olarak anlamak mümkün değildi. “Sinfonietta”yı 1926 yılında bestelemişti. Janáček sevgisiz, bedbaht bir evlilik yaşarken, 1917 yılında 63 yaşındayken, kendisi gibi evli olan Kamila ile karşılaşır ve âşık olur. Evli iki insanın olgunluk çağlarında yaşadıkları bir aşktır bu. Bir dönem kendini çökkün hisseden Janáček, Kamila ile karşılaşması sonrasında, muazzam bir beste yapma hevesine kapılır. Son yıllarında birbiri ardına muhteşem eserler besteler.</p>
				<p class="normal1">Bir gün Kamila ile parkta gezerken açık hava müzikholünde müzik icra edildiğini görür ve orada durarak bir süre kulak verir. İşte o an, aniden Janáček’in vücuduna bir mutluluk dalgası yayılır ve “Sinfonietta”nın ilhamını o şekilde alır. O an kafasının içerisinde bir şeyler çözülmüş gibi bir hisse kapıldığını, inanılmaz bir coşku yaşadığını anılarında da yazmaktadır. Janáček o sırada tesadüfen büyük bir spor şöleni için açılış marşı bestelemek üzere teklif almıştır ve o marş motifleri ile parkta aldığı “ilham” birleşince ortaya “Sinfonietta” çıkar. Eser başlığı küçük senfoni anlamındadır, ama geleneksel çizgilerin dışında bir kurguyla, nefesli çalgıların şölensel havası ile Orta Avrupa’ya özgü durağan telli çalgı performansı ustaca birleştirilerek özgün bir eser ortaya çıkartılmıştır. “Sinfonietta” hakkındaki bilgi bu kadardı.</p>
				<p class="normal1">Aomame belki lazım olur diye, bu biyografik gerçekleri ve beste hakkındaki açıklamaları defterine not etti. Fakat “Sinfonietta” ile kendisi arasında nasıl bir bağ bulunduğuna ya da nasıl bir bağ bulunabileceğine dair bir ipucu, kitapta anlatılanlar arasında yoktu. Kütüphaneden çıktıktan sonra, akşam saatleri yaklaşırken şehrin sokaklarında amaçsızca dolaştı. Arada sırada kendi kendine söyleniyor, arada sırada başını iki yana sallıyordu.</p>
				<p class="normal1"><span class="ideitalik">Elbette, tamamıyla bir savdan öte geçmiyor</span>, diye geçirdi aklından Aomame, yürümeye devam ederek. <span class="ideitalik">Fakat şu an için, bu bana göre ikna gücü en yüksek sav. En azından, ikna gücü daha yüksek bir sav ortaya çıkana kadar, bu sava uygun hareket etmem gerek. Aksi takdirde bir yerlere savrulup gidebilirim. Bunun için, içine düştüğüm bu yeni koşullara, öylesine bir ad vermem daha iyi olacak. Polislerin eski tip revolverlerle dolaştığı </span>bir zamanki dünya<span class="ideitalik"> ile bir ayrım yapabilmek için de, kendine özgü bir ad gerekiyor. Kedi ve köpeğin bile adı olur. Değişime uğramış bu dünyaya bir ad gerekmesi de gayet normal.</span></p>
				<p class="normal1"><span class="ideitalik">1Q84... Bu yeni dünyaya bu adı vereyim. </span>Aomame kararını vermişti.</p>
				<p class="normal1">Q, <span class="ideitalik">question mark</span>’ın<sup class="calibre5"><a class="footnote-link" href="2_split_087.html#footnote-100-2" id="footnote-100-2-backlink" name="footnote-100-2-backlink">[*]</a></sup> Q’su idi. Dünyanın soru işaretleriyle dolu olduğu anlamındaydı.</p>
				<p class="normal1">Aomame yürürken kendi kendine başını salladı.</p>
				<p class="normal1"><span class="ideitalik">İstesem de istemesem de, ben bu “1Q84”teyim. Benim bildiğim 1984 artık yok. Şimdi 1Q84 yılındayız. Hava değişti, manzara değişti. Ben bu soru işareti ekli dünyanın haline, olabildiğince çabuk ayak uydurmak zorundayım. Yeni bir ormana bırakılmış bir hayvanla aynı durumdayım. Kendimi koruyup, hayatta kalabilmek için o yerin kurallarını bir an önce özümsemeli, uyum sağlamalıyım.</span></p>
				<p class="normal1">Aomame, Ciyugaoka İstasyonu yakınlarındaki bir plak dükkânına girerek, Janáček’in “Sinfonietta”sını aradı. Janáček o kadar popüler bir besteci değildi. Janáček’in plaklarının bulunduğu kısım oldukça dardı ve içinde “Sinfonietta” olan yalnızca bir plak vardı. George Szell yönetimindeki nefesli ve telli çalgılardan oluşan Cleveland Orkestrası tarafından çalınmıştı. A yüzünde Bartok’un “Orkestra için Konçertolar”ı yer alıyordu. Ne tür parçalar olduğunu bilmiyordu, ama başka seçenek olmadığından Aomame bu uzunçaları satın aldı. Eve dönünce buzdolabından Fransız şarabı beyaz Chablis şişesini çıkartarak tıpasını açtı, plağı tablaya koyarak iğneyi plağın üzerine yerleştirdi. Sonra tam kıvamında soğumuş şarabını yudumlayarak, müziğe kulak verdi. O başlangıçtaki marş kısmı ihtişamla yankılanıyordu. Takside dinlediğiyle aynı müzikti. Orası kesindi. Gözlerini kapatıp, zihnini müziğe yoğunlaştırdı. Vücudu buruluyormuş gibi olmamıştı. Algılamalarında bir değişim de söz konusu değildi.</p>
				<p class="normal1">Müziği sonuna kadar dinledikten sonra, plağı kabına yerleştirdi, yere oturarak sırtını duvara dayadı ve şarabını içmeye devam etti. Tek başına düşüncelere dalarak içilen bir şarabın, neredeyse hiç tadı yoktu. Lavaboya giderek yüzünü sabunla yıkayıp, küçük bir makasla saçlarının ön kısmını düzeltti, pamuklu çubukla kulaklarını temizledi.</p>
				<p class="normal1"><span class="ideitalik">Ya bende tuhaf bir şeyler var ya da dünya tuhaflaştı. İkisinden biri. Fakat hangisi doğru bilemiyorum. Şişenin ağzı ile kapağın büyüklüğü birbirine uymuyor. Sorun belki şişede, belki de kapakta. Hangisi olursa olsun, büyüklüğün birbirini tutmadığı gerçek.</span></p>
				<p class="normal1">Aomame buzdolabını açıp içindekilere şöyle bir göz attı. Son birkaç gündür alışveriş yapmadığından, fazla bir şey yoktu. Papaya çıkartıp bıçakla ikiye bölerek, kaşıkla kazıya kazıya yedi. Sonra üç salatalık çıkartarak, mayoneze batırıp mideye indirdi. Lokmalarını zamana yayarak iyice çiğniyordu. Bir bardak soya sütü doldurarak içti. Akşam yemeğinin tamamı bundan ibaretti. Basitti, ama kabızlığı önlemek için ideal bir yemekti. Kabızlık Aomame’nin dünyada en nefret ettiği şeylerden biriydi. Aile içi şiddete başvuran sefil adamlardan, dogmatik köktendincilerden nasıl nefret ediyorsa kabızlıktan da öyle nefret ederdi. </p>
				<p class="normal1">Yemeğini bitirince, Aomame soyunup sıcak bir duş aldı. Duştan çıkıp, havluyla vücudunu kurularken, kapıya monte edilmiş boy aynasında kendine baktı. Dümdüz bir karın, sıkı kaslar. Hafifçe asimetrik sağ ve sol memeler ile bakımsız futbol sahalarını andıran apış arası tüyleri. Çıplaklığını izlerken, bir hafta sonra otuz yaşına gireceğini anımsadı. O anlamsız doğum günü yine geliyordu. <span class="ideitalik">Şu işe bak. Otuzuncu doğum günümü, bu bir türlü anlam veremediğim dünyada karşılamak zorundayım</span>, dedi Aomame. Sonra kaşlarını çattı.</p>
				<p class="normal1">1Q84 yılı.</p>
				<p class="normal1">Aomame’nin bulunduğu nokta orasıydı.</p>
				</body>
</html>