<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_62"><br class="calibre3"/>11<br class="calibre3"/>
				Aomame</h2><br class="chapter"/><br class="chapter"/><p class="kitapickapak">Mantığa yer yok, nezaket yetersiz</p><br class="chapter"/><br class="chapter"/><br class="chapter"/><p class="normal1">Salı sabahı Aomame Tamaru’ya not yazdı. NHK tahsildarı olduğunu söyleyen adamın tekrar geldiğini, kapıya inatla vurarak Aomame’yi (ya da Takai adıyla orada yaşayan kişiyi) yüksek sesle eleştirerek, bağırıp durduğunu söyledi. Burada kesinlikle aşırı, doğal olmayan bir şeyler vardı. Ciddi olarak tedbir almak gerekli olabilirdi. </p>
				<p class="normal1">Aomame bu kâğıt parçasını zarfa koyup mutfak masasının üzerine bıraktı. Zarfın üzerine T diye Tamaru’nun baş harfini yazdı. Malzeme getiren kişiler tarafından zarf Tamaru’ya götürülecekti. </p>
				<p class="normal1">Öğlen 1’den önce Aomame yatak odasına girip kapıyı kilitledi, yatağa kıvrılıp Proust’un devamını okudu. Tam saat 1’de kapı zili bir kez çaldı. Kısa bir boşluk bıraktıktan sonra kapının kilidi açılıp malzeme ekibi içeriye girdi. Her zamanki gibi mekanik hareketlerle buzdolabını doldurup, çöpleri toplayıp, raflardaki malzemeleri kontrol ettiler. On beş dakika kadar sonra işlerini bitirip evden çıktılar, kapıyı dışarıdan kilitlediler. Sonra işaret olarak bir kez daha zili çaldılar. Her zamanki gibi. </p>
				<p class="normal1">Temkini elden bırakmamak için saatin 1.30’u göstermesini bekledikten sonra Aomame yatak odasından çıkıp mutfağa gitti. Tamaru için bıraktığı zarf kaybolmuş; masanın üzerine, eczane reklamı basılı kâğıt bir torba konmuştu. Bir de Tamaru’nun bulduğu <span class="ideitalik">Kadın Anatomisi Ansiklopedisi </span>adlı kalın kitap. Torbanın içinde üç ayrı türde gebelik testi vardı. Aomame kutuyu açıp kullanım kılavuzlarını tek tek okuyarak karşılaştırdı. Üçünde de aynı şeyler yazıyordu. Âdet kanaması bir hafta gecikmişse test yapılabilirdi. Testin güvenilirliği yüzde 95’ti, eğer sonuç pozitifse, yani hamile olunduğuna dair sonuç çıkarsa en kısa sürede uzman bir doktora muayene olunması gerekiyordu. Bu testlerin sonucuna bakarak hemen sevinilmemesi isteniyordu. İma etmeye çalıştıkları, hamile olduğunu görüp sevinme durumuydu. </p>
				<p class="normal1">Testin uygulanışı basitti. İdrar temiz bir kapta toplanacak ve çubuk idrara daldırılacaktı ya da idrar doğrudan çubuğa tutulacaktı. Sonra birkaç dakika beklenecekti. Renk maviye dönüşürse hamile olunduğu anlamına geliyordu. Renk değişmezse hamile olunmadığı. Sonuç farklı biçimlerde çıksa da, tümünün prensibi aynıydı. İdrarda insana özgü luteinizan hormonunun bulunup bulunmamasına göre hamile olunup olunmadığı anlaşılıyordu. </p>
				<p class="normal1"><span class="ideitalik">İnsana özgü luteinizan hormonu?</span> Aomame yüzünü iyice buruşturdu. 30 yaşında bir kadın olduğu halde, bu terimi şimdiye kadar bir kez bile duymamıştı. <span class="ideitalik">Ben ismini bile bilmediğim bu hormon tarafından yönlendiriliyordum demek.</span> </p>
				<p class="normal1">Aomame, <span class="ideitalik">Kadın Anatomisi Ansiklopedisi</span>’nin<span class="ideitalik"> </span>sayfalarını karıştırdı. </p>
				<p class="normal1"><span class="ideitalik">Doğurganlık hormonları, hamileliğin ilk dönemlerinde salgılanır, </span>diye yazıyordu. <span class="ideitalik">Yumurtalıklar progesteron ve östrojen salgılar, bu hormonlar rahim iç duvarında korunur, âdeti engeller. Böylelikle rahim içerisinde günden güne plasenta oluşur. Yedi hafta ila dokuz hafta arasında plasenta oluşunca luteinizan hormonunun görevi tamamlanmış olur. </span></p>
				<p class="normal1">Yani döllenme sonrasında yedi ila dokuz hafta süresince bu hormon salgılanıyor demekti. Onun durumunda zamanı tahmin etmek biraz zordu ama söyleyebileceği tek şey, sonuç pozitif çıkarsa kesinlikle hamile demekti. Sonuç negatif çıkarsa, durumundan kolayca emin olamazdı. Nihayetinde, salgılama döneminin sona erme olasılığı da vardı. </p>
				<p class="normal1">Çişi yoktu. Buzdolabından su şişesini çıkartıp iki bardak içti. Fakat yine çişi gelmedi. Aceleye gerek yoktu. Aomame gebelik testi kitini unutup, koltukta Proust okumaya verdi kendisini. </p>
				<p class="normal1"> </p>
				<p class="normal1">Saati 3’ü geçerken çişi geldi. İdrarını bir kaba yapıp, kâğıt çubuğu daldırdı. Çubuk gözlerinin önünde yavaş yavaş renk değiştirip sonunda berrak bir maviye dönüştü. Hoş bir araba rengi olabilirdi. Mavi, küçük, üstü açılan bir araba, tentesinin rengi de açık sütlü kahve. Öyle bir arabaya binip, yaz başında rüzgârın keyfini çıkararak bir sahil yolunda araba sürebilse mutlaka kendini iyi hissederdi. Fakat Tokyo merkezindeki bir apartman dairesinin tuvaletinde, sonbaharın ortasında, bir öğleden sonra bu mavinin söylediği şey, Aomame’nin hamile olduğuydu. Yüzde 95 hamileydi. Aomame, lavabo aynasının karşısında durup, gözünü ayırmadan, mavileşen ince uzun çubuğu izledi. Fakat ne kadar bakarsa baksın renk değişmedi. </p>
				<p class="normal1">Tedbir açısından başka marka bir test denedi. Bunun kullanım kılavuzunda, <span class="ideitalik">Çubuğun ucuna doğrudan idrar tutunuz,</span> diye yazıyordu. Fakat bir süre daha çişi gelmeyecek gibi olduğundan çubuğu kaptaki idrara batırmaya karar verdi. Yeni yaptığı taze idrardı sonuçta. İdrarın çubuğa tutulması ya da çubuğun idrara batırılması arasında pek fark yoktu herhalde. Bunda renk değil çizgiler çıkıyordu ama sonuç aynıydı. Plastik çubuğun üzerindeki yuvarlak pencerede net olarak iki çizgi belirdi. Bu da yine Aomame’ye, <span class="ideitalik">Hamile olabilirsiniz,</span> diyordu. </p>
				<p class="normal1">Aomame kaptaki idrarı klozete döküp sifonu çekti. Test çubuklarını tuvalet kâğıdıyla sararak çöp kutusuna attı, kabı banyoda yıkadı. Sonra mutfağa gidip, iki bardak daha su içti. <span class="ideitalik">Yarın da üçüncü kiti deneyeyim. Üç, rahatlatıcı bir rakam. Bir vuruş, iki vuruş. Nefesini tutup son topu bekle.</span> </p>
				<p class="normal1">Aomame su kaynatarak sıcak çay yaptı, koltuğa oturup Proust okumaya devam etti. Peynirli kurabiyeden tabağa beş tane koyup, çayını içerken kurabiyeleri yedi. Sakin bir öğleden sonraydı. Kitap okumak için son derece uygundu. Fakat gözleri harfleri izlese bile orada yazılı içerik kafasına girmiyordu. Aynı yeri birçok kez okuması gerekiyordu. Teslim olup gözlerini kapatınca, Aomame tentesi indirilmiş, üstü açılan mavi arabadaydı. Sahil boyunca yol alıyordu. Deniz kokusu yüklü hafif bir rüzgâr, saçlarını dalgalandırıyordu. Yol kenarındaki işaret levhasında, dikine iki çizgi vardı. Bunun anlamı, <span class="ideitalik">Dikkat hamile olabilirsiniz</span> idi.</p>
				<p class="normal1">Aomame iç geçirerek kitabı koltuğa fırlattı. </p>
				<p class="normal1">Üçüncü kiti denemeye gerek olmadığını çok iyi biliyordu. Yüz kez denese bile aynı sonuç çıkacaktı. Boşa zaman harcamaktan başka bir şey değildi. <span class="ideitalik">Benim luteinizan hormonum bildiğini okumayı sürdürür. Yumurtalığı destekleyip âdet kanamasını engelleyerek plasentayı oluşturur. Ben, hamileyim. Luteinizan hormonu bunu biliyor. Ben de biliyorum. Onun varlığını karnımın alt kısmında belli bir noktada hissedebiliyorum. Şimdilik küçük bir imla işareti kadar ancak. Fakat zamanla plasenta oluşacak, büyüyecek. Benden beslenecek, karanlık ağır suyun içinde yavaş yavaş, fakat durup dinlenmeden büyümesini sürdürecek. </span></p>
				<p class="normal1">İlk kez hamile kalıyordu. Aomame kendi kurallarına sımsıkı bağlıydı. Gözüyle görmedikçe güvenmezdi. Seks yaparken birlikte olduğu kişinin prezervatif takıp takmadığını mutlaka kontrol ederdi. Sarhoş olsa bile bunu asla atlamazdı. Azabu’daki yaşlı kadına da söylediği gibi, on yaşında ilk kez âdet gördüğünden beri, âdeti bir ay bile atlamamıştı. Âdetinin iki gün geciktiği ya da erken geldiği bile olmamıştı. Âdet sancısı hafif olurdu. Kanaması, yalnızca birkaç gün sürerdi. Spor yapmasına da engel olmazdı. </p>
				<p class="normal1">İlk âdeti, ilkokulun sınıfında Tengo’nun elini tuttuktan birkaç ay sonrasına denk gelmişti. Bu iki olay arasında kesin bir ilişki olduğunu düşünüyordu. Tengo’nun elinin hissi, dokunuşu Aomame’nin vücudunu etkilemiş de olabilirdi. İlk âdetini gördüğünü söylediğinde, annesinin yüzünde kızgın bir ifade oluşmuştu. Gereksiz yere üzerine fazladan bir angarya daha yüklenmiş gibi. <span class="ideitalik">Biraz erken oldu, </span>demişti Annesi. Fakat Aomame, bu sözlere aldırış etmemişti. Bu, Aomame’nin kendi sorunuydu, annesinin ya da başka birinin sorunu değildi. Aomame tek başına yeni bir dünyaya adım atmıştı. </p>
				<p class="normal1">Şimdi ise Aomame hamileydi. </p>
				<p class="normal1">Aomame yumurtayı düşündü. <span class="ideitalik">Benim içimde saklı duran dört yüz yumurtadan biri (tam ortalardaki bir tanesi) kesinlikle döllendi. Büyük olasılıkla, eylülde şiddetli fırtınanın olduğu o gece. O sırada karanlık bir odada bir adamı öldürdüm. Ensesinden, beyninin alt kısmına sivri bir iğne sapladım. </span>Fakat o adam Aomame’nin daha önce öldürdüğü adamlardan tamamen farklıydı. Öldürülmek üzere olduğunu kabullenmişti. Hatta bunu arzuluyordu.<span class="ideitalik"> Ben nihayetinde onun isteğini yerine getirdim. Bu bir cezalandırma değil, aksine bir merhamet gereğiydi. </span>Buna karşılık olarak adam da Aomame’nin istediğini vermişti. Karanlığın içinde yapılan bir anlaşmaydı.<span class="ideitalik"> O gece döllenme gizlice gerçekleşti. Bunu anlayabiliyorum. </span></p>
				<p class="normal1"><span class="ideitalik">Ben, bu ellerle bir adamın canını aldım. Hemen hemen aynı sıralarda içimde yeni bir can oluştu. Bu da anlaşmanın bir parçası mıydı acaba?</span> Aomame gözlerini kapatıp, düşünmeyi bıraktı. Kafası boşalınca bir şeyler oraya sessizce akıverdi. Sonra kendisi bile farkına varmadan duanın sözlerini tekrarlamaya başladı. </p>
				<p class="indentmetin"> </p>
				<p class="indentmetin">Semalardaki Yüce Efendimiz. Saf adın hak ettiği saygıyı görsün, Krallığın bize gelsin. Günahlarımızı bağışla. Ufacık adımlarımızı kutsa. Amin.</p>
  <p class="indentmetin"> </p>
				<p class="normal1"><span class="ideitalik">Neden böyle bir zamanda duanın sözleri aklıma geliverdi acaba? Krallık, cennet, Yüce Efendi gibi şeylere hiç inanmadığım halde.</span> Yine de sözler kafasına kazınmıştı. Üç ya da dört yaşında, sözcüklerin anlamını bile doğru düzgün bilmediği bir sırada, o sözler kendisine ezberletilmişti. Tek bir yerde bile hata yapınca cetvelle elinin sırtına sertçe vururlardı. Normalde gözle görülmese bile bir şeyler olduğunda yüzeye çıkıveriyordu. Gizli bir dövme gibi. </p>
				<p class="normal1"> </p>
				<p class="normal1"><span class="ideitalik">Cinsel ilişkiye girmeden hamile kaldığımı söylesem annem ne derdi acaba? Bunun, inanca karşı ağır bir hakaret olduğunu düşünürdü belki de. Ne de olsa bir tür bakire hamileliği gibi.</span> Elbette Aomame bakire değildi, ama yine de hamileydi. <span class="ideitalik">Hatta asla dikkate almayabilirdi de. Kulak bile asmazdı. Ben çok eskiden onun dünyasından kopmuş, hatalı imalat ürünü bir insanım ne de olsa. </span></p>
				<p class="normal1">Aomame başka bir şekilde düşünmeyi denedi. Açıklanması güç şeyler hakkında kendini zorlayarak açıklama bulmaya çalışmaktan vazgeçip, bu gizemi bir kenara bırakıp, duruma farklı bir açıdan bakmayı denedi. </p>
				<p class="normal1"><span class="ideitalik">Bu hamileliği iyi bir şey, memnuniyetle karşılanacak bir şey olarak mı görüyorum acaba? Yoksa istenmeyen, uygun olmayan bir şey olarak mı?</span> </p>
				<p class="normal1"><span class="ideitalik">Ne kadar düşünsem de bir sonuca ulaşamam. Şimdilik şaşkınlık aşamasındayım. Karmaşa yaşıyorum, kafam karışık. İkiye bölünmüş gibiyim. Dahası, doğal olarak karşı karşıya kaldığım bu yeni durumu henüz kabullenemedim.</span> Fakat aynı zamanda Aomame kendisinin geleceğe dair bir merakla o küçük ısı kaynağını koruduğunu fark etmişti elbette. Bu ne olursa olsun, doğacak olan şeyin akıbetini görme isteği, Aomame’de vardı. Elbette huzursuzdu, korkuyordu. Bu, Aomame’nin hayal gücünü aşan bir şey de olabilirdi. Aomame’yi içten kemirip bitirecek, düşmanca düşünceler besleyen yabancı bir şey de olabilirdi. Aklına kötü olasılıklar geliyordu. Buna rağmen, temelde sağlıklı bir merak kaplamıştı içini. Bu merakla birlikte Aomame’nin aklına birdenbire bir düşünce geliverdi. Karanlıkta aniden bir ışık huzmesinin belirmesi gibi. </p>
				<p class="normal1"><span class="ideitalik">Rahmimdeki, Tengo’nun çocuğu da olabilir.</span> </p>
				<p class="normal1">Aomame yüzünü hafifçe buruşturarak bir süre bu olasılığı düşündü. <span class="ideitalik">Nasıl olur da Tengo’nun çocuğuna gebe kalırım?</span> </p>
				<p class="normal1"><span class="ideitalik">Şöyle düşüneyim: Her şeyin art arda geldiği o karmaşa gecesinde, bu dünyada bir yan etki oluşup, Tengo benim rahmime kendi spermlerini göndermeyi başardı. Gök gürültüleri ve sağanak yağmur, karanlık ve cinayet arasında bir geçit açılmış gibi. Mantığını çözemiyorum, ama özel bir koridor oluştu. Muhtemelen geçici olarak. Sonra biz o koridoru olması gerektiği gibi kullandık. Vücudum o şansı kaçırmayarak Tengo’yu istekle içine aldı, ardından da gebe kaldı. Benim 201, bilemedin 202 numaralı yumurtam onun milyonlarca sperminden birini yakaladı. Sahibiyle aynı ölçüde sağlıklı, akıllı, kararlı bir spermi. </span></p>
				<p class="normal1">Korkutucu ölçüde uçuk bir düşünceydi. Hiçbir mantığı yoktu. Ne kadar uygun sözcükleri bularak açıklamaya çalışsa bile muhtemelen dünyadaki hiç kimseyi ikna edemezdi. <span class="ideitalik">Fakat benim hamile kalmış olmam bile başlı başına mantıksız bir durum. Öte yandan, ne denirse densin burası 1Q84 yılı. Ne meydana gelirse gelsin tuhaf olmayacak bir dünya. </span></p>
				<p class="normal1"><span class="ideitalik">Ya bu, gerçekten Tengo’nun çocuğuysa?</span> diye düşündü Aomame. </p>
				<p class="normal1"><span class="ideitalik">O sabah, 3. Başkent Otoban Hattı’nın acil durum cebinde tabancanın tetiğini çekmedim. Gerçekten ölmek amacıyla oraya gitmiş, namluyu ağzıma sokmuştum. Ölmekten zerre kadar korkmuyordum. Tengo’yu kurtarmak için ölecektim ne de olsa. Fakat bir güç beni etkisi altına alarak ölmemi engelledi. Çok uzaklardan bir ses, adımı söyledi. Hamile kalmış olduğum için olabilir mi? Bir şeyler, bana içimde bir canın var olduğunu bildirmeye çalışmış olabilir mi? </span></p>
				<p class="normal1">Aomame sonra, rüyasında çıplakken mantosunu onun üzerine örten orta yaşlı, nezih kadını anımsadı. <span class="ideitalik">Kadın gümüş rengi Mercedes Coupé’den inip, hafif, yumuşak, yumurta rengi mantosunu bana verdi. O, benim hamile olduğumu biliyordu. Dahası, insanların çekincesiz bakışlarından, soğuk rüzgârdan, bunlar dışındaki birçok kötü şeyden beni nazikçe korudu.</span> </p>
				<p class="normal1">Bu, iyiliğin işaretiydi.</p>
				<p class="normal1">Aomame yüzündeki kasları gevşetip, ifadesini normal haline getirdi. <span class="ideitalik">Birileri, beni gözetip koruyor. </span>Aomame böyle düşünüyordu. <span class="ideitalik">Bu 1Q84 yılının dünyasında bile asla tamamen yalnız değilim. Galiba. </span></p>
				<p class="normal1"> </p>
				<p class="normal1">Aomame soğuyan çayını eline alıp pencerenin kenarına gitti. Balkona çıkıp dışarıdan görünmeyecek şekilde bahçe sandalyesine gömüldü, siperlik levhalarının aralığından çocuk parkını izlemeye başladı. Sonra Tengo’yu düşünmeye çalıştı. Fakat nedense bugün Tengo’yu düşünmeye odaklanamıyordu. Gözünün önünde canlanan, Ayumi Nakano’nun yüzüydü. Ayumi neşeyle gülümsüyordu. Son derece doğal, içten pazarlıksız bir gülümseme. İkisi karşılıklı olarak restoranın masasında oturmuş, şarap kadehlerini kaldırmışlardı. İkisi de çakırkeyif olmuştu. Kaliteli Bourgogne şarabı kanlarına karışıyor, yumuşak dokunuşlarla vücutlarında dolaşıp, çevrelerindeki dünyayı uçuk bir mora boyuyordu. </p>
				<p class="normal1"><span class="ideitalik">Fikrimi soracak olursan Aomame, </span>diyordu Ayumi, şarap kadehini parmağıyla okşayarak. <span class="ideitalik">Bu dünyada mantığa yer yok ve burada nezaket yetersiz.</span> </p>
				<p class="normal1"><span class="ideitalik">Öyle olabilir. Fakat kafaya takılacak bir şey yok. Bu dünya, çok geçmeden sona erecek ne de olsa,</span> diyordu Aomame. <span class="ideitalik">Sonra Krallık gelecek.</span> </p>
				<p class="normal1"><span class="ideitalik">Sabırsızlanıyorum,</span> diyordu Ayumi. </p>
				<p class="normal1"> </p>
				<p class="normal1"><span class="ideitalik">Ben neden o gün tutup da Krallık’tan bahsettim acaba?</span> dedi içinden Aomame, garipseyerek. <span class="ideitalik">Neden hiç inanmadığım Krallık meselesini durup dururken ortaya atıverdim? Ondan bir süre sonra da Ayumi öldü. </span></p>
				<p class="normal1"><span class="ideitalik">Bunu dile getirdiğimde, muhtemelen Şahitler üyelerinin inandığından farklı bir krallığı düşünmüştüm. Muhtemelen daha kişisel bir krallığı. İşte o yüzden o sözcükler doğal olarak ağzımdan çıkıvermişti. Fakat ben nasıl bir krallığa inanıyorum ki? Dünya yok olduktan sonra nasıl bir krallığın geleceğini düşünüyorum acaba? </span></p>
				<p class="normal1">Aomame, elini usulca karnının üzerine koydu. Sonra kulak kesildi. Elbette ne kadar kendini zorlayarak kulak verse bile hiçbir şey duyamadı. </p>
				<p class="normal1">Nihayetinde Ayumi bu dünyadan silkelenip atılmıştı. Şibuya’daki bir otelde, bilekleri sert, soğuk kelepçeyle bağlanmış halde, kuşakla boğazı sıkılarak öldürülmüştü (Aomame’nin bildiği kadarıyla henüz suçlu bulunamamıştı). Adli tıp otopsisi yapılmış, bedeni tekrar dikilerek kapatılmış, krematoryuma taşınarak yakılmıştı. Bu dünyada artık Ayumi Nakano adında bir insan yoktu. Kanı da canı da yitip gitmişti. Ayumi artık kayıtlar ve bellekler dünyasındaydı ancak. </p>
				<p class="normal1"><span class="ideitalik">Hayır, öyle olmayabilir. O, 1984 yılının dünyasında hâlâ sağlıklı bir şekilde yaşıyor olabilir. Kendisine tabanca kullanma yetkisi verilmemesine söylene söylene, park yasağını ihlal eden arabaların sileceklerine makbuz sıkıştırmaya devam ediyor olabilir. Tokyo merkezindeki liselerde dolaşıp kız öğrencilere hamilelikten korunma yöntemlerini öğretiyor olabilir. “Arkadaşlar, prezervatif yoksa girmek de yok” diyerek. </span></p>
				<p class="normal1">Aomame, Ayumi’yi görmek istiyordu. Başkent Otobanı’nın acil durum merdivenini geri tırmanarak eskiden bulunduğu 1984 yılının dünyasına dönecek olursa, belki de bir kez daha onunla karşılaşabilirdi. <span class="ideitalik">Orada Ayumi hâlâ sağlıklı bir şekilde yaşıyor olabilir. Ben de Öncüler’deki tipler tarafından takip edilmiyor olabilirim. İkimiz Nogizaka’daki küçük restoranda Bourgogne kadehlerimizi kaldırıyor olabiliriz. Belki de... </span></p>
				<p class="normal1"><span class="ideitalik">Başkent Otobanı’nın acil durum merdivenini geri tırmanmak?</span> </p>
				<p class="normal1">Aomame, kaseti başa sarar gibi, düşüncelerini tersine çevirdi. Nasıl olmuştu da şimdiye kadar bu aklına gelmemişti? <span class="ideitalik">Ben otobanın acil durum merdiveninden bir kez daha inmeye kalktım. Bu yüzden girişi bulamadım. Esso reklam tabelasının karşı tarafında bulunması gereken o merdiven yok olmuştu. Fakat belki ters yönden her şey yolunda gidebilirdi. Merdivenden inmem değil, çıkmam gerekiyordu. O otobanın altındaki malzeme deposuna bir kez daha girerek, oradan geriye, 3. Otoban Hattı’na çıkmam, koridoru tersine kat etmem lazımdı. Yapman gereken buydu belki de.</span> </p>
				<p class="normal1">Böyle düşününce Aomame, yerinden fırlayıp Sangencaya’ya gitme ve bu olasılığı deneme isteğine kapıldı. İşe yarayabileceği gibi, yaramayabilirdi de. Fakat denemeye değerdi. <span class="ideitalik">Aynı elbiseleri giyip, aynı yüksek topukluları ayağıma geçirip, o örümcek ağının olduğu merdivenden çıkmalıyım.</span> Fakat Aomame bu isteğini bastırdı. </p>
				<p class="normal1"><span class="ideitalik">Hayır, olmaz, bunu yapamam. 1Q84 yılına geldiğim için Tengo ile karşılaşabildim. Dahası, muhtemelen ondan hamile kaldım. Ne olursa olsun, bu yeni dünyada Tengo ile bir kez daha karşılaşmak zorundayım. Onunla yüz yüze gelmem gerekiyor. En azından o ana kadar bu dünyadan ayrılamam. Ne olursa olsun. </span></p>
				<p class="normal1"> </p>
				<p class="normal1">Ertesi gün öğleden sonra Tamaru’dan telefon geldi. </p>
				<p class="normal1">“Önce şu NHK tahsildarı meselesi” dedi Tamaru. “NHK’nın bürosuna telefon ederek teyit ettim. Koenci’de o kısma bakan tahsildar, 303 numaralı dairenin kapısını çalmadığını söylüyor. Adam, yayın kullanma ücretinin bankadan otomatik olarak ödendiğini gösteren etiketin girişe yapıştırılmış olduğunu görmüş. <span class="ideitalik">Her şeyden önce zil varken tutup da kapıyı yumruklamaya kalkmam,</span> dedi. Bunu yapmakla yalnızca eli acırmış. Üstelik tahsildarın senin oraya geldiği gün, adam başka bir bölgede dolaşıyormuş. Konuştuğumuz kadarıyla, adamın yalan söylediğini sanmıyorum. On beş yıldır çalışan tecrübeli bir eleman. Sabırlı ve uysal olmasıyla tanınıyor.” </p>
				<p class="normal1">“Öyleyse?” dedi Aomame. </p>
				<p class="normal1">“Öyleyse senin oraya gelenin gerçek tahsildar olmama olasılığı güçleniyor. Birileri kendisine NHK tahsildarı süsü vererek kapını çalıyor galiba. Telefonda konuştuğum adam da öyle tahmin etti. Sahte bir tahsildarın ortaya çıkması halinde bu, NHK için de sorun yaratır. Sorumlu kişi, mümkünse şahsen seninle görüşüp daha ayrıntılı bilgi almak istediğini söyledi. Elbette reddettim. Bir zarara uğramış değiliz. Meseleyi daha da büyütmeyi düşünmüyoruz, dedim.” </p>
				<p class="normal1">“O adam, ruh hastası ya da benim peşimde olan birisi o zaman.” </p>
				<p class="normal1">“Seni takip eden insanların öyle bir şey yapacağını sanmıyorum. Hiçbir işe yaramaz, tersine senin tedbir almana neden olur.” </p>
				<p class="normal1">“Fakat ruh hastası ise, neden gelip de bu evin kapısını seçti acaba? Başka bir sürü kapı var oysa. Dışarıya ışık sızmamasına dikkat ediyorum, fazla ses de çıkartmıyorum. Perdeler sürekli kapalı, dışarıya çamaşır da asmıyorum. Buna rağmen o adam bula bula bu evi seçerek kapısını vuruyor. Benim burada gizlendiğimi biliyor ya da bildiğini iddia ediyor. Bir de üsteleyerek kapıyı açtırmaya çalışıyor.” </p>
				<p class="normal1">“Tekrar gelir mi sence?” </p>
				<p class="normal1">“Bilemiyorum. Fakat bana gerçekten kapıyı açtırmaya çalışıyorsa, kapı açılana kadar gelmeye devam eder herhalde.” </p>
				<p class="normal1">“Dahası bu durum senin kafanı karıştırıyor.” </p>
				<p class="normal1">“Kafam karışık değil” dedi Aomame “Yalnızca hoşuma gitmiyor.” </p>
				<p class="normal1">“Elbette benim de hoşuma gitmiyor. Hem de hiç. Fakat bu sahte tahsildar tekrar gelirse NHK yetkililerini ya da polisi çağıramayız. Sen beni arayınca hemen fırlasam bile oraya vardığım sırada adam ortadan kaybolmuş olur herhalde.” </p>
				<p class="normal1">“Sanırım kendi başıma bir şekilde halledebilirim” dedi Aomame. “Ne kadar tahrik ederse etsin kapıyı açmamam yeterli ne de olsa.” </p>
				<p class="normal1">“Karşındaki muhtemelen tüm yolları deneyerek tahrik edecektir.” </p>
				<p class="normal1">“Muhtemelen” dedi Aomame. </p>
				<p class="normal1">Tamaru genzini temizleyerek konuyu değiştirdi. “Testi yaptın mı?” </p>
				<p class="normal1">“Pozitif çıktı” dedi Aomame yalın bir şekilde. </p>
				<p class="normal1">“Yani tam isabet.” </p>
				<p class="normal1">“Aynen öyle. İki marka denedim, ama sonuç aynıydı.” </p>
				<p class="normal1">Sessizlik oldu. Henüz üzerine tek bir harf bile kazınmamış taş tabletleri hatırlatan bir sessizlikti. </p>
				<p class="normal1">“Kesin mi?” dedi Tamaru. </p>
				<p class="normal1">“Bunu baştan beri biliyordum. Test, yalnızca destekleyici bir unsur.” </p>
				<p class="normal1">Tamaru parmağının ucuyla o sessizliğin kuşattığı taş tableti bir süre okşadı. </p>
				<p class="normal1">“Burada doğrudan bir soru sormak zorundayım” dedi. “Doğurmak niyetinde misin? Yoksa icabına bakacak mısın?” </p>
				<p class="normal1">“İcabına bakmayacağım.” </p>
				<p class="normal1">“Doğuracaksın öyleyse.” </p>
				<p class="normal1">“Bir sorun çıkmazsa, doğum tarihi seneye haziran-temmuz gibi olur tahminen.” </p>
				<p class="normal1">Tamaru kafasında basit bir hesap yaptı. “Öyleyse bizim de planımızda bazı değişiklikler yapmamız gerekir.” </p>
				<p class="normal1">“Özür dilerim.” </p>
				<p class="normal1">“Özür dileyecek bir şey yok” dedi Tamaru. “Nasıl bir ortamda olursan ol, tüm kadınların çocuk doğurma hakkı vardır. Bu haklarını da korumaları gerekir.” </p>
				<p class="normal1">“İnsan Hakları Bildirgesi’ndeki gibi” dedi Aomame. </p>
				<p class="normal1">“Bir kez daha tedbir olsun diye soruyorum ama, babasının kim olduğu hakkında bir fikrin yok mu?” </p>
				<p class="normal1">“Hazirandan sonra hiç kimseyle cinsel ilişkiye girmedim.” </p>
				<p class="normal1">“Bu durumda bakire gebeliği gibi bir şey mi oluyor?” </p>
				<p class="normal1">“Böyle söyleyince dini merciler öfkelenirler belki.” </p>
				<p class="normal1">“Konu ne olursa olsun, normal olmayan bir şeyler yapıldığında mutlaka birileri öfkelenir” dedi Tamaru. “Fakat mesele hamilelikse, mümkün olduğunca erken bir aşamada uzman bir doktora muayene olmak gerekir. O eve gizlenmiş halde hamilelik dönemini geçiremezsin.” </p>
				<p class="normal1">Aomame iç geçirdi. “Bu yılın sonuna kadar burada kalmama izin verin. Başınıza bela olmam.” </p>
				<p class="normal1">Tamaru bir süre suskun kaldı. Sonra sessizliğini bozdu. “Bu yılın sonuna kadar orada kalabilirsin. Daha önce söz verdiğimiz gibi. Fakat seni yılbaşında daha az tehlikeli, tıbbi kontrollerinin yapılabileceği bir yere taşımamız gerek. Bu konuda anlaştık mı? </p>
				<p class="normal1">“Anlaştık” dedi Aomame, fakat emin değildi. <span class="ideitalik">Eğer Tengo ile karşılaşamazsam, yine de buradan ayrılabilir miyim acaba? </span></p>
				<p class="normal1">“Bir seferinde bir kadını hamile bırakmıştım” dedi Tamaru. </p>
				<p class="normal1">Aomame bir süre konuşamadı. “Sen mi? İyi de sen...” </p>
				<p class="normal1">“Evet öyle. <span class="ideitalik">Gay</span>’im. Kuşkuya yer bırakmayacak ölçüde <span class="ideitalik">gay</span>. Eskiden beri öyleydim, şimdi de öyleyim. Bundan sonra da hep öyle kalacağım.” </p>
				<p class="normal1">“Fakat bir kadını hamile bıraktın.” </p>
				<p class="normal1">“Herkes hata yapar” dedi Tamaru. Fakat espri yapıyormuş gibi bir hali yoktu. “Ayrıntılarını atlıyorum, ama gençken, tek atışta tam isabet oldu.” </p>
				<p class="normal1">“Kadına ne oldu sonra?” </p>
				<p class="normal1">“Bilmiyorum” dedi Tamaru. </p>
				<p class="normal1">“Bilmiyor musun?” </p>
				<p class="normal1">“Hamileliğinin altıncı ayına kadar biliyorum. Sonrasını bilmiyorum.” </p>
				<p class="normal1">“Altıncı aya kadar geldiyse aldırması imkânsızdır.” </p>
				<p class="normal1">“Ben de öyle sanıyorum.” </p>
				<p class="normal1">“Çocuğun doğmuş olma olasılığı yüksek” dedi Aomame. </p>
				<p class="normal1">“Muhtemelen.” </p>
				<p class="normal1">“Eğer çocuk doğduysa, o çocuğu görmek istiyor musun?” </p>
				<p class="normal1">“Özel bir merakım yok” dedi Tamaru, tereddütsüz bir şekilde. “Benim tarzım değil. Peki ya sen? Kendi çocuğunu görmek istiyor musun?” </p>
				<p class="normal1">Aomame kısa bir süre bu soruyu düşündü. “Küçükken anne babam tarafından dışlanmış bir kişiyim, bu yüzden çocuk sahibi olmanın nasıl bir şey olduğunu tahmin edemiyorum. Düzgün bir model olmadı hayatımda çünkü.” </p>
				<p class="normal1">“Buna rağmen o çocuğu dünyaya getirmeyi düşünüyorsun. Bu tezatlarla dolu, şiddete bulanmış dünyaya.” </p>
				<p class="normal1">“Ben aşkı arzuluyorum da ondan” dedi Aomame. “Fakat bu, kendimle çocuk arasındaki aşk değil. Henüz o aşamaya ulaşmış değilim.” </p>
				<p class="normal1">“Fakat çocuk, bu aşkla ilişkili.” </p>
				<p class="normal1">“Herhalde, bir şekilde.” </p>
				<p class="normal1">“Fakat eğer tahmininde yanılıyorsan ve senin aradığın aşkla hiçbir şekilde ilişkili değilse, çocuk yaralanacaktır. Bizim yaralandığımız gibi.” </p>
				<p class="normal1">“Bu olası. Fakat öyle olmadığını önsezilerimle hissediyorum.” </p>
				<p class="normal1">“Önsezilerine saygı duyuyorum” dedi Tamaru. “Fakat ego bir kez doğunca, ahlak taşıyıcısı olarak yaşamaktan başka çaresi yoktur. Bunu aklından çıkarma.” </p>
				<p class="normal1">“Kim böyle bir laf etmiş?” </p>
				<p class="normal1">“Wittgenstein.” </p>
				<p class="normal1">“Aklımda tutarım” dedi Aomame. “Eğer senin çocuğun doğmuşsa, şu an kaç yaşındadır?” </p>
				<p class="normal1">Tamaru aklından hesap yaptı. </p>
				<p class="normal1">“On yedi.” </p>
				<p class="normal1">“On yedi.” </p>
				<p class="normal1">Aomame, ahlak taşıyıcısı olan on yedi yaşında bir delikanlıyı ya da kızı hayalinde canlandırmaya çalıştı.</p>
				<p class="normal1">“Bu durumu yukarıyla konuşacağım” dedi Tamaru. “Madam, seninle yüz yüze konuşmak istiyordu. Fakat birçok kez söylediğim gibi, güvenlik nedenleriyle ben bunu pek hoş karşılamıyorum. Mümkün olduğunca teknik önlemler aldım, ama yine de telefon oldukça tehlikeli bir iletişim aracı.” </p>
				<p class="normal1">“Biliyorum.”</p>
				<p class="normal1">“Fakat Madam bu meseleyle yakından ilgileniyor. Senin için endişeleniyor.” </p>
				<p class="normal1">“Bunu da biliyorum. Minnettarım.” </p>
				<p class="normal1">“Ona güvenip uyarılarını dikkate alman akıllıca olur. Çok bilge bir insandır.” </p>
				<p class="normal1">“Elbette” diye yanıtladı Aomame. </p>
				<p class="normal1"><span class="ideitalik">Fakat hepsinden öte bilincimi keskinleştirip kendimi korumam gerekiyor. Azabu’daki yaşlı kadın, gerçekten derin, erdem sahibi bir insan. Büyük ve gerçek bir güç sahibi. Fakat onun da bilemeyeceği bir şey var. O, muhtemelen 1Q84 yılının hangi prensipler temelinde işlediğini bilmiyordur. Gökyüzünde iki ay olduğunun bile farkında değildir. </span></p>
				<p class="normal1"> </p>
				<p class="normal1">Telefonu kapattıktan sonra, Aomame koltuğa uzanıp yarım saat kadar uyukladı. Kısa, ama derin bir uykuydu. Rüya görmüştü, fakat bu hiçbir şeyin olmadığı bir boşluk rüyasıydı. O boşluk içerisinde Aomame düşünüyordu. Bembeyaz bir deftere görünmez mürekkeple yazı yazıyordu. Uyandığında, aklında hayal meyal de olsa bazı tuhaf görüntüler kalmıştı. <span class="ideitalik">Bu çocuğu doğururum herhalde. Bu küçük can parçası, kötü hiçbir şey olmadan bu dünyada yaşam bulur. Tamaru’nun söylediği gibi, ahlakın kaçınılmaz taşıyıcısı olarak. </span></p>
				<p class="normal1">Aomame elini karnının alt kısmına koyarak kulak kabarttı. Hiçbir şey duyulmuyordu. Şimdilik.</p>
				</body>
</html>