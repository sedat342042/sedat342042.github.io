<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_74"><br class="calibre3"/>23<br class="calibre3"/>
				Aomame</h2><br class="chapter"/><br class="chapter"/><p class="kitapickapak">Işık kesinlikle orada </p><br class="chapter"/><br class="chapter"/><br class="chapter"/><p class="normal1">Vakit geceyarısını geçmiş, pazar bitip pazartesi başlamıştı ama uyku henüz uğramamıştı. </p>
				<p class="normal1">Aomame banyodan çıkınca pijamalarını giymiş, yatağa girerek ışıkları söndürmüştü. Geç saate kadar uyanık kalarak yapabileceği hiçbir şey yoktu. Sorun şimdilik Tamaru’nun ellerine emanetti. Ne düşünecekse düşünsün, önce bir uyuyup, sabah olduktan sonra dinç kafayla yeniden düşünmesi iyi olacaktı. Yine de Aomame’nin bilinci tamamen uyanıktı. Vücudundan, inatla hareket etmesini istiyordu. Uyumasına imkân yoktu. </p>
				<p class="normal1"> </p>
				<p class="normal1">Aomame şansına küserek yataktan çıktı, pijamasının üzerine sabahlığını giydi. Su kaynatarak bitki çayı yaptı, mutfaktaki masaya oturarak ağır ağır içmeye koyuldu. Kafasında bazı düşünceler oluşuyordu, ama neler olduğunu tam olarak netleştiremiyordu. Uzaktan görünen yağmur bulutları gibi bu düşünceler yoğun ve kalındı sanki. Siluet olarak seçebiliyordu ama tam şekillerini yakalayamıyordu. Siluet ve şekil arasında bir tutarsızlık vardı sanki. Aomame iri kupası elinde, pencere kenarına gidip perdenin aralığından çocuk parkına baktı. </p>
				<p class="normal1">Elbette orada kimsecikler yoktu. Geceyarısı saat 1’i geçerken kum havuzu, salıncak, kaydırak, hepsi bir köşeye atılmış gibi duruyorlardı. Her zamankinden daha sessiz bir geceydi. Rüzgâr durmuştu, tek bir bulut bile yoktu. Dahası iki ay, donmuş gibi duran ağacın üzerinde yan yana asılı duruyorlardı. İki ay, son gördüğünden beri dünyanın dönüşüne uygun olarak konumlarını değiştirmiş olsa da, hâlâ görüş açısı içindeydiler. </p>
				<p class="normal1">Aomame orada dikilerek, koca kafanın girip içinde kaybolduğu eski apartmanı ve 303 numaralı dairenin kapısındaki levhada yazan ismi gözünde canlandırdı. Beyaz karttaki Kavana adı daktiloyla yazılmıştı. Kart yeni bir şey değildi. Köşeleri yıpranmış, yer yer kırışmış, nemden kaynaklanan lekeler belli belirsiz kartın tamamını kaplamıştı. O kartın levhaya yerleştirilmesinden bu yana epeyce zaman geçmiş olmalıydı. </p>
				<p class="normal1">Tamaru, o dairede yaşayanın Tengo Kavana mı, yoksa Kavana soyadlı başka biri mi olduğunu ortaya çıkaracaktı. Kısa zaman içinde, muhtemelen ertesi gün bununla ilgili bir bilgi verirdi. Hangi konuda olursa olsun, boşa zaman harcamayan bir adamdı. O zaman gerçek açığa çıkacaktı. <span class="ideitalik">Belki de çok geçmeden Tengo ile buluşabilirim.</span> Bu olasılık, Aomame’nin nefesinin daralmasına neden oluyordu. Çevresindeki hava, aniden seyreliyordu sanki. </p>
				<p class="normal1">Fakat her şey o kadar da yolunda gitmeyebilirdi. Eğer 303 numaralı dairedeki apartman sakini Tengo Kavana olsa bile, uğursuz koca kafa muhtemelen o apartmanın bir yerinde gizleniyordu. Dahası, gizlice bir şeyler, ne olduğu bilinmeyen ama kötü olduğu şüphe götürmeyen bir şeyler tasarlıyordu. <span class="ideitalik">O adamın Tengo’yla ikimizin peşinde, ustalıkla plan yaparak, yeniden buluşmamızı engellemeye çalıştığına şüphe yok. </span></p>
				<p class="normal1"><span class="ideitalik">Hayır, endişelenecek bir şey yok</span>, dedi Aomame kendi kendine. <span class="ideitalik">Tamaru güven duyulabilecek bir adam. Dahası, benim tanıdığım herkesten daha titiz, becerikli, deneyimli birisi. Ona bırakırsam kesinlikle ihmal etmez, koca kafayı devreden çıkartır mutlaka. Yalnızca benim için değil, Tamaru için de koca kafa belalı bir adam, ortadan kaldırılması gereken tehlikeli bir unsur.</span></p>
				<p class="normal1"><span class="ideitalik">Fakat Tamaru herhangi bir nedenle (nasıl bir neden olur bilemiyorum ama) benim Tengo’yla buluşmamın istenmeyecek durumlara yol açabileceğine hükmederse, o zaman ne olur acaba? Öyle bir durumda, Tamaru mutlaka benim Tengo ile karşılaşma olasılığımı kesin bir şekilde ortadan kaldırır. Tamaru ile ben, birbirimize sevgiye yakın şeyler besliyoruz. Burası kesin. Yine de Tamaru her ne koşulda olursa olsun, yaşlı kadının çıkarını ve güvenliğini en önde tutar. Bu, onun asıl işi. Yalnızca beni düşünerek hareket etmez. </span></p>
				<p class="normal1">Böyle düşününce Aomame endişeye kapılıyordu. Tengo ile yeniden karşılaşıp birbirlerine bağlanabilmelerinin Tamaru’nun öncelik sırasında nerelerde olduğunu, Aomame’nin bilmesine imkân yoktu. Tamaru’ya Tengo Kavana meselesini açmış olması, belki de hayati bir hataydı. <span class="ideitalik">Tengo ile benim aramdaki mesele, başından sonuna kadar benim tek başıma, kendi gücümle halletmem gereken bir meseleydi belki de. </span></p>
				<p class="normal1"><span class="ideitalik">Fakat artık hiçbir şeyi eski haline getirmek mümkün değil. Tamaru’ya durumu açıkladım bir kere. Bu noktada öyle yapmaktan başka çarem yoktu. Koca kafa muhtemelen orada benim gelmemi bekliyordur. Öyle bir yere benim tek başıma gitmem intihar gibi bir şey olur. Üstelik zaman kararlılıkla ilerliyor. Olduğum yerde kalıp durumu izlemek gibi bir rahatlığım da yoktu. Tamaru’ya durumu açıklayıp sorunu onun ellerine emanet etmek, o an yapabileceğim en iyi tercihti. </span></p>
				<p class="normal1">Aomame Tengo hakkında daha fazla düşünmeyi bıraktı. Ne kadar düşünürse, düşünceleri o ölçüde birbirine dolanmış ipler gibi karmakarışık oluyordu. <span class="ideitalik">Artık hiçbir şey düşünmemeye çalışayım. Ayı izlemeyi de bırakayım. </span>Ayın ışıkları, Aomame’nin yüreğinde sessizce karmaşaya yol açıyordu. Ay, bir körfezin su seviyesini değiştirip, ormandaki yaşamı harekete geçiriyordu. Aomame bitki çayının son yudumunu da içince, pencere kenarından ayrılıp iri kupayı eviyede yıkadı. Biraz brendi içmek istiyordu, ama hamilelik sırasında alkol alamazdı. </p>
				<p class="normal1">Aomame koltuğa oturup, yan taraftaki küçük okuma lambasını yakarak <span class="ideitalik">Pupa Hava</span>’yı bir kez daha okumaya karar verdi. Romanı şimdiye kadar en az on defa baştan sona okumuştu. O kadar uzun bir roman değildi. Metni en ufak ayrıntısına kadar ezberlemişti neredeyse. Fakat bir kez daha, daha dikkatli, daha derinlemesine okumayı düşündü. Nasıl olsa, uyuyacak halde değildi. Dahası, hâlâ romanda gözden kaçırdığı bir şeyler olabilirdi. </p>
				<p class="normal1"><span class="ideitalik">Pupa Hava,</span> deyim yerindeyse, parola defteri gibi bir şeydi. Eriko Fukada, o öyküyü muhtemelen bazı mesajlar vermek için anlatmıştı. Tengo, onun cümlelerini ustalıkla rafine bir hale getirmiş, öyküyü güzel bir şekilde yeniden kurgulamıştı. İkisi bir takım oluşturarak, çok sayıda okura hitap eden bir roman ortaya çıkartmışlardı. Öncüler liderinin söylediklerine bakılırsa, her biri kendi niteliklerini ortaya koymuş, birbirlerini tamamlayıp güçlerini birleştirerek başarılı bir işe imza atmışlardı. Yine Lider’in söylediklerine inanılacak olursa, <span class="ideitalik">Pupa Hava</span>’nın çok satan olması ve orada bazı sırların açığa çıkmasıyla birlikte <span class="ideitalik">Little People</span> etkisizleşmiş, ses konuşmayı bırakmıştı. Bunun sonucunda da kuyu kurumuş, akıntı kesilmişti. Kitap öylesine büyük bir etki yaratmıştı. </p>
				<p class="normal1">Aomame romanın her bir satırına zihnini odakladı.</p>
				<p class="normal1"> </p>
  <p class="normal1">Duvar saati 2.30’u gösterirken, Aomame romanın üçte ikilik kısmını okumayı bitirmişti. O zaman kitabın kapağını kapatıp, yüreğinde kuvvetli bir şekilde hissettiği şeyleri sözcük haline getirmeye çalıştı. Aomame, bu noktada ilham denemese de emin olduğu bir görüntü oluşturmayı başarmıştı. </p>
				<p class="normal2"> </p>
				<p class="normal2">Ben tesadüfen buraya taşınmış değilim. </p>
  <p class="normal2"> </p>
  <p class="normal1">Bu, o görüntünün söylediği şeydi. </p>
				<p class="normal2"> </p>
				<p class="normal2">Burada olmam gerektiği için buradayım.</p>
  <p class="normal2">  </p>
				<p class="normal1"><span class="ideitalik">Şimdiye kadar, bu 1Q84 yılına gelmemin başka birilerinin iradesiyle olduğunu düşünmüştüm. Bir amaçla hat değiştirilmiş; bunun sonucunda, benim bindiğim tren esas hattan ayrılarak bu yeni, tuhaf dünyaya girmişti. Sonra bir de farkına varmıştım ki buradayım. Gökyüzünde iki ayın olduğu, </span>Little People’<span class="ideitalik">ın bir görünüp bir kaybolduğu dünyada. Öyle bir yer ki girişi var ama bir çıkış yok. </span></p>
				<p class="normal1"><span class="ideitalik">Lider ölmeden önce bana bu şekilde açıklamıştı. Tren, Tengo’nun yazdığı öykünün kendisiydi. Ben içinden sökülüp alınamayacak şekilde öyküye dahildim. İşte o yüzden şimdi buradayım demiştim. Sonuna kadar edilgen bir varlık olarak. Deyim yerindeyse, yoğun bir sisin içinde dolaşan, kafası karışmış, bilgisiz bir yardımcı rol oyuncusu olarak. </span></p>
				<p class="normal1">Fakat bununla sınırlı olmadığını düşünüyordu Aomame. <span class="ideitalik">Bununla sınırlı değil.</span> </p>
				<p class="normal1"><span class="ideitalik">Başka birilerinin iradesiyle, istemeyerek de olsa buraya taşınmış, yalnızca edilgen bir varlık değilim ben. Aslında kısmen öyle olabilir. Fakat burada olmayı ben de tercih ettim. </span></p>
				<p class="normal1"><span class="ideitalik">Burada olmak benim öznel irademin sonucu aynı zamanda. </span></p>
				<p class="normal1">Aomame bundan emindi. </p>
				<p class="normal1"><span class="ideitalik">Üstelik burada bulunma nedenim açık. Yalnızca tek bir neden var. Tengo ile yeniden karşılaşıp birlikte olmak. Benim bu dünyada var olmamın nedeni bu. Hayır, tersine bir bakış açısı getirecek olursak, bu, bu dünyanın benim için de var olmasının tek nedeni. Belki de bu, birbirine çevrilmiş aynaların görüntüsü gibi sonsuza kadar tekrarlanan bir paradoks da olabilir. Bu dünyanın içinde ben varım, benim içimde bu dünya var muhtemelen. </span></p>
				<p class="normal1">Tengo’nun şu an yazmakta olduğu öykünün nasıl bir kurgusu olduğunu, elbette Aomame’nin bilmesine imkân yoktu. Belki o dünyada iki ay vardı. Orada da <span class="ideitalik">Little People</span> bir görünüp bir kayboluyordu. Aomame’nin tahmin edebildiği buraya kadardı yalnızca. <span class="ideitalik">Buna rağmen, Tengo’nun öyküsü olduğu kadar benim de öyküm bu. </span>Bunu, Aomame anlayabiliyordu. </p>
				<p class="normal1">Aomame’nin bunu anlaması, başkahraman küçük kızın <span class="ideitalik">Little People</span> ile birlikte her gece ambarda havadan pupa yapmayı sürdürdüğü sahneyi tekrar okuduğunda olmuştu. O ayrıntılı, canlı tasviri gözlerinde canlandırırken, Aomame karnının altında, derinlerde güçlü bir sıcaklık hissetmişti. İliğini kemiğini ısıtacak ölçüde tuhaf, derinden gelen bir sıcaklıktı. Orada, küçük olmakla birlikte yoğun bir çekirdeğe sahip bir sıcaklık kaynağı vardı. O sıcaklık kaynağının ne olduğunu, ısı yaymasının ne anlama geldiğini düşünmesine gerek olmadan anlayabiliyordu. Küçük şeyden geliyordu bu sıcaklık. Başkahraman ve <span class="ideitalik">Little People</span>’ın birlikte havadan pupa yaptıkları sahneye o şey tepki vermiş, ısı yaymaya başlamıştı. </p>
				<p class="normal1">Aomame kitabı yandaki masanın üzerine bıraktı, pijamasının düğmelerini çözerek, elini karnının altına koydu. Avucu, oradan yayılan ısıyı hissediyordu. Sanki turuncu, belli belirsiz bir ışık yayılıyormuş gibiydi. Aomame okuma lambasını kapatıp, gözlerini karanlığa alıştırıp o noktaya bakmaya başladı. Zar zor görülebilen cılız bir ışık vardı. Fakat ışık kesinlikle oradaydı. <span class="ideitalik">Yalnız değilim</span>, diye düşündü Aomame. <span class="ideitalik">Biz bir noktadan bağlıyız. Muhtemelen aynı öyküye, eşzamanlı olarak dahil olmuşuz.</span> </p>
				<p class="normal1"><span class="ideitalik">Üstelik eğer bu, Tengo’nun öyküsü olduğu kadar benim de öykümse, benim de o öykünün senaryosunu yazmam mümkün olmalı</span>. Aomame böyle düşünüyordu. <span class="ideitalik">Bu öyküye bir şeyler ekleyebilir, hatta orada bulunan bazı şeyleri değiştirebilirim. Bu, her şeyden öte, sonucu kendi irademle kararlaştırmak olur. Öyle değil mi?</span> </p>
				<p class="normal1">Aomame bu olasılığı düşündü. </p>
				<p class="normal1">Fakat bunu mümkün kılmak için ne yapmalıydı? </p>
				<p class="normal1">Aomame henüz bunun yöntemini bilmiyordu. Tek bildiği, öyle bir olasılığın mutlaka var olduğuydu. Bu şimdilik henüz somut olmaktan uzaktı, bir varsayımdan öteye geçmiyordu. Aomame sessiz karanlığın içinde dudaklarını kapatıp düşüncelere daldı. Çok önemli bir meseleydi. Derinlemesine düşünmesi gerekiyordu. </p>
				<p class="normal1"><span class="ideitalik">Biz ikimiz bir takımız</span>. <span class="ideitalik">Tengo ve Eriko Fukada’nın </span>Pupa Hava<span class="ideitalik">’yla bir takım oluşturması gibi, bu yeni öyküde de ben ve Tengo bir takımız. İkimizin iradesi, iradelerimizin dip akıntısı, tek bir akıntı haline gelerek bu karışık öyküyü ortaya çıkartıp akmasını sağlıyor. Bu, muhtemelen derinlerde, görünmeyen bir yerlerde meydana gelen bir şey olsa gerek. Bu yüzden karşılaşmamış olsak bile, biz bir noktada birbirimize bağlıyız. Biz öykümüzü yaratırken, öte yandan öykü de bizi harekete geçiriyor. Durum bu değil mi acaba? </span></p>
				<p class="normal1">Bir sorun vardı. Çok önemli bir sorun. </p>
				<p class="normal1"><span class="ideitalik">Bizim yazdığımız o öykünün içerisinde bu küçük şeyin anlamı ne acaba? Ne gibi bir rol üstleniyor? </span></p>
				<p class="normal1"><span class="ideitalik">Bu küçük şey, </span>Little People<span class="ideitalik"> ve başkahraman kızın ambarda havadan pupa yaptığı sahneye böylesine güçlü bir şekilde tepki veriyor. Benim rahmimin içinden, usulca da olsa. Fakat dokununca algılanabilen bir ısı yayıyor. Hafifçe de olsa turuncu ışıklar çıkartıyor. Sanki havadan pupanın kendisiymiş gibi. Bu benim rahmimin havadan pupa işlevi gördüğü anlamına mı geliyor acaba? Ben </span>maza<span class="ideitalik">, bu küçük şey de benim </span>douta’<span class="ideitalik">m mı oluyor? Cinsel ilişkiye girmeden Tengo’nun çocuğuna gebe kalmam, </span>Little People<span class="ideitalik">’ın iradesiyle bir şekilde ilişkili mi acaba? Onlar benim rahmimi ustalıkla ele geçirip havadan pupa olarak mı kullanıyorlar yoksa? Bir araç olarak beni kullanıp benden kendilerine yeni</span> douta<span class="ideitalik">’yı çıkartmaya mı çalışıyorlar? </span></p>
				<p class="normal1"><span class="ideitalik">Hayır, bu mümkün değil.</span> Aomame kesinlikle böyle düşünüyordu. <span class="ideitalik">Bu mümkün olamaz. </span></p>
				<p class="normal1">Little People<span class="ideitalik">, şimdilik hareket etme gücünü yitirmiş durumda. Lider öyle demişti. </span>Pupa Hava<span class="ideitalik">’nın bu kadar bilinir bir kitap olması yoluyla onların hareketlerine engel olunmuştu. Bu hamileliğin, onların gözlerinin ulaşmadığı bir yerde, onların gücünü ustalıkla savuşturarak meydana geldiğine şüphe yok. Öyleyse acaba kim ya da nasıl bir güç bu hamileliği mümkün kıldı? Dahası hangi amaçla? </span></p>
				<p class="normal1">Aomame bilemiyordu. Onun bildiği, bu küçük şeyin Tengo ile kendi arasında ortaya çıkan, yerine başka bir şey konamayacak bir yaşam olduğuydu yalnızca. Aomame, bir kez daha elini karnının altına koydu. Buna tepki verir gibi hafifçe beliren turuncu ışıkları usulca bastırdı. Sonra avucunda hissettiği sıcaklığı usul usul, tüm vücuduna ulaştırdı. <span class="ideitalik">Ne olursa olsun bu küçük şeyi sonuna kadar korumak zorundayım. Onu kimse elimden alamaz. Kimse yok olmasına neden olamaz. Biz bu küçüğü koruyup büyüteceğiz.</span> Aomame gecenin karanlığında kararından emin oldu. </p>
				<p class="normal1">Yatak odasına gitti, sabahlığını çıkarıp yatağa girdi. Sırtüstü yatarak elini karnının altına koydu, o sıcaklığı bir kez daha avucunda hissetti. İçindeki endişeler yok olup gitmişti. Herhangi bir tereddüt de kalmamıştı. <span class="ideitalik">Daha güçlü olmam gerekir. Yüreğim ve vücudum bir bütün olmak zorunda.</span> Nihayet uyku, havada salınan bir duman gibi sessizce gelip Aomame’nin tüm vücudunu kapladı. Gökte iki ay, yan yana durmaya devam ediyordu.</p>
				</body>
</html>