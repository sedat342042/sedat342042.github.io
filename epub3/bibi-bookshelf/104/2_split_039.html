<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_39"><br class="calibre3"/>12<br class="calibre3"/>
				Tengo</h2><br class="chapter"/><br class="chapter"/><p class="kitapickapak">Parmakla sayılamayacak kadar çok</p><br class="chapter"/><br class="chapter"/><br class="chapter"/><p class="normal1">Yağmur yağmaya başlamadan önce Tengo apartman dairesine dönmeyi başardı. İstasyondan evine kadar hızlı adımlarla yürüdü. Akşamüzeri gökyüzünde henüz tek bir bulut bile yoktu. Ne yağmur yağacak ne de gök gürültüsü kopacak gibi duruyordu. Çevresine dönüp baktığında da şemsiyeyle yürüyen bir kişi bile göremedi. İnsana kendini iyi hissettiren, beyzbol stadyumuna gidip açık havada bira içmeyi düşündürecek ölçüde güzel yaz sonu akşamlarından biriydi. Fakat Tengo bir süreden beri Fukaeri’nin dile getirdiği şeyleri, her ne olursa olsun, sorgulamadan kabul etmesi gerektiğini hissediyordu. İnanmamaktansa inanmanın daha iyi olacağını düşünüyordu. Teori bir yana, gerçek deneyimleri bunu söylüyordu çünkü.</p>
				<p class="normal1">Posta kutusuna göz atınca, üzerinde gönderen isminin yazılı olmadığı resmi bir zarf gördü. Tengo oracıkta zarfı açıp içini kontrol etti. Vadesiz hesabına 1.627.534 yen yatırıldığını bildiriyorlardı. Parayı yatıran <span class="ideitalik">Ofis ERI</span> idi. Mutlaka Komatsu’nun kurduğu naylon şirket olmalıydı. Parayı yatıran Öğretmen Ebisuno da olabilirdi. Komatsu önceden, “<span class="ideitalik">Pupa Hava </span>telif hakkının bir kısmını teşekkür niyetine ödeyeceğiz” demişti Tengo’ya. Muhtemelen, o “bir kısım”dı bu. Dahası ödeme açıklaması olarak, işbirliği ücreti, araştırma ücreti gibi bir şey uydurmuşlardı mutlaka. Tengo bir kez daha rakamı kontrol ettikten sonra havale bildirimini zarfa koyup cebine tıkıştırdı. </p>
				<p class="normal1">1.6 milyon yen Tengo için oldukça büyük bir paraydı (gerçekte doğduğundan beri o miktarda toplu parayı bir arada hiç görmemişti) ama ne bir sevinç hissediyordu ne de şaşırmıştı. Şimdilik para Tengo için o kadar önemli bir sorun değildi. Halihazırda düzenli bir geliri vardı. Bu, onun sıkıntıya düşmeden yaşaması için yeterliydi. En azından şu anda gelecekle ilgili endişeleri yoktu.<span class="idebold"> </span><span class="ideitalik">Öyle olmasına rağmen nedense herkes bana, toplu para vermek istiyor. Tuhaf bir dünyadayım. </span></p>
				<p class="normal1">Fakat <span class="ideitalik">Pupa Hava</span>’nın yazılmasıyla ilgili olarak, doğruyu söylemek gerekirse, katlandığı ve katlanmaya devam ettiği eziyet düşünüldüğünde 1.6 milyon yenlik miktarın yeterli olmadığı gibi bir his de taşıyordu. Yine de biri, <span class="ideitalik">ne kadarı yeterli olurdu,</span> diye soracak olsa, Tengo yanıtlamakta güçlük çekerdi. Her şeyden önce bu eziyete uygun düşecek bir bedelin olup olmadığını tam olarak bilemiyordu. İnsan bu dünyada bir fiyat biçilemeyecek, biçilse bile o fiyatın ödenmesinin mümkün olmadığı eziyetler yaşayabilirdi. <span class="ideitalik">Pupa Hava</span> hâlâ satmaya devam ettiğine göre ileride yine havale gelebilirdi belki, ama onun banka hesabına yatırılan para ne kadar büyürse o ölçüde yeni sorunlar doğardı. Ne kadar yüksek ücret alırsa Tengo’nun<span class="ideitalik"> Pupa Hava</span>’ya katkı sağladığı kanıtlanabilir bir gerçek olarak kesinleşmiş olurdu. </p>
				<p class="normal1">Tengo, o 1.6 milyon yeni sabah ilk iş olarak Komatsu’ya geri göndermeyi düşündü. Öyle yaparsa sorumluluktan bir şekilde kaçmayı başarabilirdi. Muhtemelen kendini çok iyi hissederdi. Neticede ücret almayı reddettiği gerçeği, kâğıda dökülmüş olurdu. Fakat bunu yapsa da ahlaki sorumluluğu kalkmış olmayacaktı. Nihayetinde yaptığı şeyi meşru hale getiremezdi. En fazla hafifletici neden olabilirdi. Hatta aksine, öyle yapması durumunda daha da güvenilmez biri gibi görünebilirdi. <span class="ideitalik">İçten pazarlıklı olduğu için, başına geleceği anlayarak parayı geri vermiştir</span>, diyen çıkabilirdi. Tüm bunları düşünürken başı ağrımaya başladı. Bu yüzden o 1.6 milyon yen hakkında daha fazla düşünüp dert etmemeye karar verdi. Sonradan rahat bir kafayla düşünmesi daha iyi olacaktı. Para canlı bir şey değildi. Öylece bırakması durumunda bir yerlere kaçması da söz konusu olmazdı. Herhalde. </p>
				<p class="normal1"> </p>
				<p class="normal1">Karşısındaki en önemli sorun, kendi yaşantısını nasıl yeniden düzene koyacağıydı. Tengo apartmanın merdivenlerinden üçüncü kata çıkana kadar bunu düşündü. Çiba Yarımadası’nın en güney ucuna gidip babasıyla görüşerek, adamın gerçek babası olmayabileceğinden neredeyse emin olmuştu. Yaşamında yeni bir başlangıç noktasında durabilecek hale gelmişti. Çok iyi bir fırsat olabilirdi bu. Bu noktada hayatındaki bir sürü bela ile bağını kesip yaşamını yeniden düzenlemesi fena olmazdı. Yeni bir iş, yeni bir yer, yeni insani ilişkiler. Özgüven diyebileceği bir şeye henüz sahip olmasa da, şimdiye kadar olduğundan daha mantıklı bir yaşam sürebileceğine dair bir his vardı içinde. </p>
				<p class="normal1">Fakat ondan önce halletmesi gereken şeyler vardı. Fukaeri’yi, Komatsu’yu, Öğretmen Ebisuno’yu umursamayıp öylece ortadan kaybolması söz konusu olamazdı. Elbette onlara bir borcu yoktu. Ahlaki açıdan bir sorumluluğu da yoktu. Uşikava’nın söylediği gibi, bu seferki meseleyle ilgili olarak Tengo sürekli rahatsız olan taraftı. Fakat her ne kadar işin içine, arkasında nasıl bir plan olduğunu bilmeden, kısmen zorla sürüklenmiş olsa bile, bu işe bulaşmıştı artık. <span class="ideitalik">Gerisini bilmem, siz uygun bir şekilde halledin</span>, diyemezdi. Bundan sonra ne yaparsa yapsın, kendince düzgün bir şekilde bitirmeli, hesapları temiz bir biçimde kapatmalıydı. Bunu yapmazsa Tengo’nun sıfırdan başlatacağı yeni yaşamı daha başlarken kirlenmiş olacaktı. </p>
				<p class="normal1"><span class="ideitalik">Kirlenmek</span> sözcüğü Tengo’ya Uşikava’yı anımsattı. <span class="ideitalik">Uşikava ha</span>, diye aklından geçirdi Tengo iç geçirerek. Uşikava, Tengo’nun annesi hakkında bilgi sahibiydi. <span class="ideitalik">Bunu söyleyebilirim, </span>demişti. </p>
				<p class="normal1"><span class="idebold">Eğer siz de öğrenmek isterseniz, annenizle ilgili bilgileri olduğu gibi size verebilirim. Fakat pek hoş olmayan bilgiler de var bu konuyla ilgili.</span></p>
				<p class="normal1">Tengo buna yanıt bile vermemişti. Uşikava’dan kendi annesi hakkında bilgi almak, nedense içinden gelmemişti. Uşikava’nın ağzından çıktığı anda, ne tür bir bilgi olursa olsun, kirleneceği kesindi. Hayır, kimin ağzından çıkarsa çıksın, Tengo böyle şeyler duymak istemiyordu. Eğer kendisine annesi hakkında bir bilgi verilecekse, yarım yamalak bir şeyler değil, bütünlüğü olan “net bir açıklama” verilmesi gerekirdi. Bir anda her şeyi tüm berraklığıyla görebileceği, net, deyim yerindeyse uzay gibi engin bir açıklama olmak zorundaydı bu. </p>
				<p class="normal1">Böylesine mühim bir bilginin ileride kendisine verilip verilmeyeceğini Tengo elbette bilmiyordu. Bu, ebediyen gerçekleşmeyebilirdi de. Fakat uzun yıllar boyunca onu sıkıntıya sokan, anlamsızca sarsan, sürekli bunaltan “gün ortasında gördüğü rüyalar”ın imgelerine karşı direnmesini, hatta onları alt etmesini sağlayacak güçte bir şeyin gelmesi gerekiyordu. Öyle bir şeyi elde etmek yoluyla Tengo tertemiz olacaktı. Bölük pörçük bilgiler hiçbir işe yaramazdı. </p>
				<p class="normal1">Tüm bunlar, üç kat merdiven çıktığı süre boyunca Tengo’nun aklından geçenlerdi. </p>
				<p class="normal1"> </p>
				<p class="normal1">Tengo kendi dairesinin önünde durdu, cebinden anahtarı çıkardı, anahtar deliğine sokup çevirdi. Kapıyı açmadan önce üç kez tıklattı, kısa bir süre bekleyip iki kez daha tıklattı. Sonra usulca kapıyı açtı. </p>
				<p class="normal1">Fukaeri, masaya oturmuş, uzun bir bardağa koyduğu domates suyunu içiyordu. Üzerinde, geldiğinde giydiği giysiler vardı. Çizgili erkek gömleği ile dar kesim kot pantolon. Fakat sabahki haline nazaran biraz değişik görünüyordu. Tengo’nun farkına varması biraz zaman aldı, ama saçlarını yukarıya toplamış olmasından kaynaklanıyordu bu. O sayede kulakları ve boynu iyice ortaya çıkmıştı. Sanki az önce üretilmiş, yumuşak fırçayla tozları alınmış gibi duran küçük pembe kulakları vardı. Bu kulaklar, sanki, gerçekte sesleri duymak için değil de estetik kaygıyla yapılmıştı. En azından Tengo’nun gözüne öyle görünüyordu. Dahası bu kulakların altında devam eden ince boynu, bolca güneş görerek yetişmiş bir bitki gibi canlı ışıltılar saçıyordu. Çiy damlaları ve uğurböceğinin yakışacağı türden, her haliyle masumiyet yüklü bir boyundu. Saçlarını toplamış halini ilk kez görüyordu ama bu, inanılmaz davetkâr ve hoş bir görüntüydü. </p>
				<p class="normal1">Tengo, elini arkasına uzatarak kapıyı kapatsa da bir süre öylece kapı ağzında kalakaldı. Fukaeri’nin ortaya çıkan kulakları ve boynu, başka kadınları tamamen çırılçıplak gördüğü zamanlardaki ölçüde, yüreğini sarsmış, derinden etkilemişti. Nil havzasında gizemli bir kaynağı bulan maceraperestler gibiydi. Tengo bir süre ne diyeceğini bilememiş, gözlerini kısarak Fukaeri’yi izlemişti. Eli hâlâ kapının kolundaydı.</p>
				<p class="normal1">“Az önce duşa girdim” dedi Fukaeri, orada öylece dikilen Tengo’ya dönüp, sanki önemli bir şeyi anımsayıvermiş gibi ciddi bir ses tonuyla. “Şampuanını ve saç kremini kullandım.” </p>
				<p class="normal1">Tengo başını sorun yok anlamında salladı. Sonra bir nefes alıp, nihayet elini kapının kolundan çekerek içeriden kilitledi. “Şampuan ve krem.” Sonra adımını öne atarak kapıdan uzaklaştı. </p>
				<p class="normal1">“Benden sonra hiç telefon çaldı mı?” diye sordu Tengo. </p>
				<p class="normal1">“Bir kez bile çalmadı” dedi Fukaeri. Sonra hafifçe başını iki yana salladı. </p>
				<p class="normal1">Tengo pencerenin önüne giderek perdeyi hafifçe aralayıp dışarıya baktı. Üçüncü katın penceresinden görülen manzarada özel bir değişiklik yoktu. Tuhaf birileri görünmüyordu. Park etmiş tuhaf bir araba da göze çarpmıyordu. Her zamanki sakin konut mahallesinin durağan manzarasıydı işte. Yamuk yumuk dallarıyla cadde boyunca sıralanan ağaçlar kurşuni bir tozla kaplanmış, yol bariyeri birçok yerinden göçmüş, paslanmaya yüz tutmuş bisikletler yol kenarına öylece bırakılmıştı. <span class="ideitalik">Alkollü sürüş, hayatınızı mahveden çıkmaz sokaktır</span> şeklindeki Emniyet’in sloganı bahçe duvarına asılmıştı. (Emniyet’te slogan hazırlayan uzman bir birim var mıydı acaba?) Aksi ihtiyarlar, aptal gibi duran köpeklerini gezintiye çıkartmışlardı. Aptal gibi duran kadınlar, çirkin bisikletler üzerindeydi. Sevimsiz elektrik direkleri havadaki çirkin elektrik kablolarıyla birbirine bağlanmıştı. Pencerenin dışarısındaki o manzara, dünyanın, “biçarelik” ve “sevinçten yoksunluk” arasında bir yerlerde durduğunu; bu dünyanın küçük dünyaların sınırsız birleşiminden oluştuğunu gösteriyordu.</p>
				<p class="normal1">Fakat öte yandan, dünyada Fukaeri’nin kulakları ve boynu gibi, kimsenin aksini söyleyemeyeceği güzel manzaralar da vardı. Hangisinin varlığına daha fazla inanması gerektiği, kolayca karar verilebilecek bir nokta değildi. Tengo, kafası karışmış iri bir köpek gibi, gırtlağının derinliklerinden bir hırıltı koyuverdi. Sonra perdeyi kapatarak kendi küçük dünyasına döndü. </p>
				<p class="normal1">“Öğretmen Ebisuno, senin buraya geldiğini biliyor mu?” diye sordu Tengo. </p>
				<p class="normal1">Fukaeri başını iki yana salladı. Öğretmen bilmiyordu. </p>
				<p class="normal1">“Söylemeye niyetin yok mu?” </p>
				<p class="normal1">Fukaeri başını iki yana salladı. “İrtibat kuramıyorum.” </p>
				<p class="normal1">“İrtibat kurman tehlikeli olduğu için mi?” </p>
				<p class="normal1">“Telefonu kesik olabilir, mektup da eline ulaşmayabilir.” </p>
				<p class="normal1">“Senin burada olduğunu benden başkası bilmiyor demek.” </p>
				<p class="normal1">Fukaeri başını evet anlamında salladı. </p>
				<p class="normal1">“Yedek giysi ya da o tür şeyler getirdin mi yanında?” </p>
				<p class="normal1">“Yalnızca birkaç şey” dedi Fukaeri. Sonra yanında getirdiği kanvas çantasına göz attı. Gerçekten de o çantanın içine çok fazla şey sığacak gibi değildi. </p>
				<p class="normal1">“Fakat benim için fark etmez” dedi kız. </p>
				<p class="normal1">“Senin için fark etmezse, elbette benim için de fark etmez” dedi Tengo. </p>
				<p class="normal1">Sonra mutfağa gidip demliğe su koyarak altını yaktı. Çay yapraklarını demliğe koydu.</p>
				<p class="normal1">“Samimi olduğun kadın buraya geliyor” diye sordu Fukaeri. </p>
				<p class="normal1">“O artık gelmeyecek” diye kısa bir yanıt verdi Tengo. </p>
				<p class="normal1">Fukaeri sessizce Tengo’nun yüzünü, gözlerini ayırmadan izliyordu. </p>
				<p class="normal1">“Şimdilik” diye ekledi Tengo. </p>
				<p class="normal1">“Benim yüzümden” diye sordu Fukaeri. </p>
				<p class="normal1">Tengo başını iki yana salladı. “Kimin yüzünden olduğunu bilemiyorum. Fakat senin yüzünden olmadığını sanıyorum. Herhalde benim yüzümdendir. Belki de bu durumdan kendisi sorumludur.”</p>
				<p class="normal1">“Yine de, şimdilik o buraya artık gelmeyecek.” </p>
				<p class="normal1">“Aynen öyle. O artık buraya gelmeyecek herhalde. Bu yüzden senin burada kalmanın bir sakıncası yok.” </p>
				<p class="normal1">Fukaeri bir süre bunu kendi kendine düşündü. “O evliydi” diye sordu Fukaeri.</p>
				<p class="normal1">“Evet, evliydi, iki de çocuğu vardı.” </p>
				<p class="normal1">“Onlar senin çocuğun değil.” </p>
				<p class="normal1">“Elbette benim çocuğum değil. Benimle karşılaşmadan çok önce onun çocukları vardı.” </p>
				<p class="normal1">“Sen onu seviyordun.” </p>
				<p class="normal1">“Belki” dedi Tengo. <span class="ideitalik">Sınırlı koşullar altında,</span> diye içinden ekledi. </p>
				<p class="normal1">“O da seni seviyordu.” </p>
				<p class="normal1">“Herhalde, bir derece.” </p>
				<p class="normal1">“Birleşiyordunuz.”</p>
				<p class="normal1">Tengo<span class="ideitalik"> birleşme</span> sözcüğünün cinsel ilişki anlamına geldiğini kavrayana kadar biraz zaman geçti. Bu, hangi açıdan düşünürse düşünsün, Fukaeri’nin söyleyeceği türden bir sözcük gibi değildi. </p>
				<p class="normal1">“Elbette. Her hafta buraya monopol oynamak için geliyor değildi.”</p>
				<p class="normal1">“Monopol” diye sordu Fukaeri. </p>
				<p class="normal1">“Boş ver” dedi Tengo. </p>
				<p class="normal1">“Fakat artık o buraya gelmeyecek.” </p>
				<p class="normal1">“En azından öyle söylediler. Artık buraya gelmeyecekmiş.” </p>
				<p class="normal1">“Onun kendisi söyledi” diye sordu Fukaeri. </p>
				<p class="normal1">“Hayır, kendisi söylemedi. Kocası söyledi. Onu yitirdiğimi, bir daha benim yanıma gelmeyeceğini.”</p>
				<p class="normal1">“Yitirdin.” </p>
				<p class="normal1">“Bunun somut olarak ne anlama geldiğini bilmiyorum. Sordum, ama söylemedi. Birçok sorum vardı ama yanıt yoktu. Adaletsiz bir alışveriş gibi. Çay içer misin?”</p>
				<p class="normal1">Fukaeri başını evet anlamında salladı. </p>
				<p class="normal1">Tengo kaynayan suyu demliğe boşalttı, kapağını kapatıp uygun sürenin geçmesini bekledi. </p>
				<p class="normal1">“Yapacak bir şey yok” dedi Fukaeri. </p>
				<p class="normal1">“Yanıtsız kalmam konusunda mı, yoksa onu yitirmiş olmam konusunda mı?”</p>
				<p class="normal1">Fukaeri bunu yanıtlamadı. Tengo yanıt beklemekten ümidini keserek iki kupaya çay koydu. </p>
				<p class="normal1">“Şeker?”</p>
				<p class="normal1">“Bir kaşık” dedi Fukaeri. </p>
				<p class="normal1">“Limon ve süt?” </p>
				<p class="normal1">Fukaeri başını iki yana salladı. </p>
				<p class="normal1">Tengo bir kaşık şeker atıp, usulca karıştırarak kupayı kızın önüne koydu. Kendi çayına bir şey eklemeden kupasını alıp masada kızın karşısına oturdu. </p>
				<p class="normal1">“Birleşmeyi seviyordun” diye sordu Fukaeri. </p>
				<p class="normal1">“Kadın arkadaşımla ilişkiye girmekten hoşlanıp hoşlanmadığımı mı soruyorsun?” Tengo kızın sorusunu normal bir soru cümlesi haline getirmeye çalıştı. </p>
				<p class="normal1">Fukaeri başını evet anlamında salladı. </p>
				<p class="normal1">“Sanırım hoşlanıyordum” dedi Tengo. “Yakınlık duyduğun farklı cinsten birisiyle ilişki kuruyorsun. Çoğu insan bundan hoşlanır.”</p>
				<p class="normal1"><span class="ideitalik">Bir de,</span> dedi Tengo içinden, <span class="ideitalik">o bu konuda çok iyiydi. Her köyde sulama konusunda usta biri olduğu gibi o da cinsel ilişki konusunda iyiydi. Değişik şeyler denemeyi severdi. </span></p>
				<p class="normal1">“O gelmeyince kendini yalnız hissediyorsun” diye sordu Fukaeri. </p>
				<p class="normal1">“Sanırım” dedi Tengo, sonra çayını yudumladı. </p>
				<p class="normal1">“Birleşme yapamadığın için.” </p>
				<p class="normal1">“Elbette, o da var.” </p>
				<p class="normal1">Fukaeri yine bir süre Tengo’nun yüzünü, tam karşıdan, bakışlarını ayırmadan izledi. Fukaeri cinsel ilişki hakkında bir şeyler düşünüyormuş gibi görünüyordu. Fakat söylemeye gerek yok ki onun aslında neler düşündüğünü kimse anlayamazdı. </p>
				<p class="normal1">“Karnın acıktı mı?” diye sordu Tengo. </p>
				<p class="normal1">Fukaeri başını evet anlamında salladı. “Sabahtan beri neredeyse hiçbir şey yemedim.” </p>
				<p class="normal1">“Yemek yapalım” dedi Tengo. Kendisi de sabahtan beri neredeyse hiçbir şey yememişti. Karnının acıktığını hissediyordu. Dahası aklına yemek yapmaktan başka bir şey gelmemesi de bunda etkili olmuştu. </p>
				<p class="normal1"> </p>
				<p class="normal1">Tengo pirinç yıkayıp elektrikli pilav tenceresini çalıştırarak, pilav oluncaya kadar yosun ve soğanlı <span class="ideitalik">miso</span> çorbası yaptı, kurutulmuş istavrit kızarttı, soya fasulyesi ezmesini dolaptan çıkarttı, turpu rendeleyerek zencefille tatlandırdı. Dolapta kalan sebze yemeğini tencerede ısıttı. Şalgam sapı turşusu ile kuru erik turşusu ekledi. İriyarı Tengo’nun ortalıkta dolaşmasıyla, zaten dar ve küçük olan mutfak iyice daralmış gibi gözüküyordu. Fakat Tengo’nun kendisi pek rahatsız değildi. Elinde olanla yetinmeye uzun zamandır alışmıştı. </p>
				<p class="normal1">“Böyle basit şeyler yapabildim ancak” dedi Tengo. </p>
				<p class="normal1">Fukaeri mutfakta Tengo’nun becerikli hareketlerini dikkatle gözlemleyip, sonuçta masanın üzerine sıralanan yiyeceklere ilgiyle göz gezdirerek, “Sen yemek yapmaya alışkınsın” dedi. </p>
				<p class="normal1">“Uzun süredir yalnız yaşadığım için tek başıma çabucak yemek hazırlayıp, tek başıma çabucak yerim. Bu, benim alışkanlığımdır.” </p>
				<p class="normal1">“Her zaman tek başına yiyorsun.” </p>
				<p class="normal1">“Nasıl söylesem, bu şekilde birileriyle karşılıklı oturup birlikte yemek yediğim pek olmaz. O kadınla haftada bir kez birlikle öğle yemeği yerdik burada. Fakat akşam yemeğini biriyle birlikte yemek, şöyle bir düşünüyorum da, uzun zamandır yapmadığım bir şey.” </p>
				<p class="normal1">“Heyecanlısın” diye sordu Fukaeri. </p>
				<p class="normal1">Tengo başını iki yana salladı. “Hayır, pek heyecanlı değilim. Yalnızca bir akşam yemeği. Biraz tuhaf geliyor sadece.” </p>
				<p class="normal1">“Ben hep çok insanla birlikte yemek yedim. Küçüklüğümden beri hep birlikte yaşadığımız için. Öğretmen’in evine gittikten sonra da farklı insanlarla birlikte yemek yedim. Öğretmen’in evine hep misafir gelir çünkü.” </p>
				<p class="normal1">Bu kadar çok cümleyi Fukaeri ilk kez tek seferde söylüyordu. </p>
				<p class="normal1">“Fakat gizlendiğin evde sürekli tek başına yemek yedin, öyle değil mi?” diye sordu Tengo.</p>
				<p class="normal1">Fukaeri başını evet anlamında salladı. </p>
				<p class="normal1">“Gizlendiğin o ev neredeydi?” diye sordu Tengo. </p>
				<p class="normal1">“Uzakta. Öğretmen o evi benim için buldu.” </p>
				<p class="normal1">“Tek başınayken neler yiyordun?” </p>
				<p class="normal1">“Hazır yemekler. Paketlenmiş olanlardan” dedi Fukaeri. “Böyle bir yemeği uzun süredir yemedim.” </p>
				<p class="normal1">Fukaeri yemek çubuklarının ucuyla epeyce bir uğraşarak istavritin etini kılçığından ayırdı. Sonra ağzına götürüp yavaşça çiğnedi. Çok lezzetli bir şey yiyormuş gibiydi. Sonra <span class="ideitalik">miso</span> çorbasından bir kaşık alıp tadına baktı. Bir karara varmış olacak ki yemek çubuklarını masanın üzerine koyup düşünmeye başladı. </p>
				<p class="normal1">Saat 9’a yaklaştığında uzaklarda hafiften gök gürültüsü duyulur gibi oldu. Tengo perdeyi hafifçe aralayıp dışarıya baktığında, iyice kararan gökyüzünde, uğursuz şekilleri olan bulutların geçip gittiğini gördü. </p>
				<p class="normal1">“Senin söylediğin çıktı. Hava tuhaflaştı” dedi Tengo, perdeyi kapattıktan sonra. </p>
				<p class="normal1">“<span class="ideitalik">Little People</span> gürültü yapıyor” dedi Fukaeri, ciddi bir yüz ifadesiyle. </p>
				<p class="normal1">“<span class="ideitalik">Little People</span> gürültü yapmaya başlayınca havada değişiklik mi oluyor?” </p>
				<p class="normal1">“Duruma göre değişir. Ne şekilde ele aldığına göre değişir çünkü.” </p>
				<p class="normal1">“Ele alma şekli sorunu mu?” </p>
				<p class="normal1">Fukaeri başını iki yana salladı. “Ben pek anlayamıyorum.” </p>
				<p class="normal1">Tengo da pek anlayamamıştı. Onun için hava birileri tarafından yönlendirilemeyecek, nesnel bir unsurdu. Fakat bu sorunu daha fazla kurcalasa bile muhtemelen hiçbir yere varamayacaktı. Bu yüzden de başka bir soru sordu: </p>
				<p class="normal1">“<span class="ideitalik">Little People</span> bir şeylere mi kızmış?” </p>
				<p class="normal1">“Bir şeyler olmak üzere” dedi kız. </p>
				<p class="normal1">“Ne gibi?” </p>
				<p class="normal1">Fukaeri başını iki yana salladı. “Yakında anlaşılır.” </p>
				<p class="normal1">İkisi birlikte eviyede bulaşıkları yıkayıp kuruladıktan sonra tabakları rafa yerleştirip, masada karşılıklı oturarak çay içtiler. Tengo bira içmek isterdi ama o gün alkolden uzak durmasının iyi olacağını düşünmüştü. Nedense havada tehlikeli bir şeyler seziyordu. Bir şeyler olacaksa, mümkün olduğu kadar ayık karşılaması daha iyi olacaktı. </p>
				<p class="normal1">“Erkenden yatmak daha iyi olabilir” dedi Fukaeri. Sonra Munch’un resmindeki, köprünün üzerinde çığlık atan adam gibi ellerini yanaklarına bastırdı. Fakat haykırıyor değildi, yalnızca uykusu vardı </p>
				<p class="normal1">“Olur. Sen yatağı kullanabilirsin. Ben de geçen seferki gibi şu koltukta uyurum” dedi Tengo. “Sen bana bakma. Her yerde uyuyabilirim çünkü.” </p>
				<p class="normal1">Bu gerçekti. Tengo nerede olursa olsun hemen uyuyabilirdi. Bir yetenek gibiydi. </p>
				<p class="normal1">Fukaeri başını yalnızca bir kez sallamıştı. Bir fikir belirtmemiş, Tengo’nun yüzüne bir süre bakmıştı. Sonra yepyeni görünen kulaklarına usulca elini uzattı. Sanki kulaklarının hâlâ yerinde olup olmadığını kontrol etmek ister gibiydi. </p>
				<p class="normal1">“Pijama ödünç verirsin. Benimkini getirmedim.” </p>
				<p class="normal1">Tengo yatak odasındaki elbise dolabının çekmecesinden yedek pijamasını çıkartarak Fukaeri’ye verdi. Geçen gün Fukaeri yanında kaldığında verdiği pijamaydı. Mavi, desensiz, pamuklu pijama. O sefer yıkadıktan sonra katlayıp koyduğu halde duruyordu. Tengo emin olmak için burnuna götürerek kokladı, ama hiçbir koku gelmiyordu. Fukaeri pijamayı alıp banyoya gitti, üstünü değişip yemek masasına geri döndü. Saçlarını açmıştı. Pijamanın kol ağızlarını ve paçalarını, önceki sefer olduğu gibi kıvırmıştı. </p>
				<p class="normal1">“Henüz 9 bile olmadı” dedi Tengo, duvar saatine bakarak. “Her zaman böyle erken mi yatarsın?”</p>
				<p class="normal1">Fukaeri başını iki yana salladı. “Bugün özel.” </p>
				<p class="normal1">“<span class="ideitalik">Little People</span> dışarıda gürültü yaptığı için mi?” </p>
				<p class="normal1">“Bilemiyorum. Şu an sadece uykum var.” </p>
				<p class="normal1">“Gerçekten de gözlerin uykulu gibi” dedi Tengo. </p>
				<p class="normal1">“Yatağa girince bana kitap okur musun? Ya da bir şeyler anlatır mısın?” diye sordu Fukaeri. </p>
				<p class="normal1">“Olur” dedi Tengo. “Başka yapacak bir şeyim de yok zaten.” </p>
				<p class="normal1">Nemli, sıcak bir geceydi ama Fukaeri yatağa girince dış dünya ile kendi dünyasını iyice ayırır gibi yorganı boğazına kadar çekti. Yatağa girince Fukaeri nedense küçük bir çocuk gibi görünüyordu. On iki yaşından büyük değilmiş gibiydi. Pencerenin dışından duyulan gök gürültüsü, öncesine oranla daha da şiddetlenmişti. Sanki hemen yakınlarda şimşek çakacak gibi. Her gök gürlemesinde pencerenin camları gürültüyle sarsılıyordu. Fakat tuhaf bir şekilde, şimşek çakmıyordu. Karanlık gökyüzünde gök gürültüsü yankılanıp duruyordu sadece. Yağmur yağacak gibi de değildi. Gerçekten tuhaf bir şeyler vardı. </p>
				<p class="normal1">“Onlar bizi gözetliyor” dedi Fukaeri. </p>
				<p class="normal1">“<span class="ideitalik">Little People</span> mı?” dedi Tengo.</p>
				<p class="normal1">Fukaeri bu soruyu yanıtlamadı. </p>
				<p class="normal1">“Bizim burada olduğumuzu biliyorlar yani” dedi Tengo. </p>
				<p class="normal1">“Elbette biliyorlar” dedi Fukaeri. </p>
				<p class="normal1">“Bize ne yapmak niyetindeler acaba?” </p>
				<p class="normal1">“Bize hiçbir şey yapamazlar.” </p>
				<p class="normal1">“İyi öyleyse” dedi Tengo. </p>
				<p class="normal1">“Şimdilik.”</p>
				<p class="normal1">“Şimdilik bize ilişemezler” dedi Tengo tekrarlayarak. “Fakat ne zamana kadar bilmiyorsun.” </p>
				<p class="normal1">“Hiç kimse bilemez” dedi Fukaeri kendinden emin bir şekilde.</p>
				<p class="normal1">“Fakat bize bir şey yapamasalar bile, bizim çevremizdeki insanlara bir şeyler yapabilirler” dedi Tengo. </p>
				<p class="normal1">“Böyle şeyler olabilir.” </p>
				<p class="normal1">“O insanların başına kötü şeyler gelebilir.” </p>
				<p class="normal1">Fukaeri bir süre denizkızlarının şarkılarını duymaya çalışan denizciler gibi ciddi bir ifadeyle gözlerini kıstı. Sonra, “Duruma göre” dedi. </p>
				<p class="normal1">“<span class="ideitalik">Little People</span> benim kadın arkadaşıma karşı o tür bir güç kullanmış olabilir. Beni uyarmak için.” </p>
				<p class="normal1">Fukaeri yorganın altından elini çıkarıp yepyeni gibi duran kulaklarını birkaç kez kaşıdı. Sonra elini tekrar yorganın altına soktu. “<span class="ideitalik">Little People</span>’ın yapabileceği şeyler sınırlı.” </p>
				<p class="normal1">Tengo dudağını dişlerinin arasına kıstırmıştı. Sonra, “Somut olarak neler yapabilirler mesela?” dedi.</p>
				<p class="normal1">Fukaeri bununla ilgili bir fikir söyleyecekmiş gibi olduysa da vazgeçti. O fikir de, dile getirilmemiş halde öncekilerle aynı yere sessizce gömülüp gitmişti. Neresi olduğu bilinmezdi, ama derin karanlık bir yerdi herhalde. </p>
				<p class="normal1">“<span class="ideitalik">Little People</span>’ın bilgi ve güç sahibi olduğunu söylemiştin sen.” </p>
				<p class="normal1">Fukaeri başını evet anlamında salladı. </p>
				<p class="normal1">“Fakat bunların sınırı da var.”</p>
				<p class="normal1">Fukaeri yine başını salladı. </p>
				<p class="normal1">“Çünkü onlar ormanın derinliklerinde yaşayan insanlar. Ormandan ayrılınca o yeteneklerini düzgün bir şekilde kullanamıyorlar. Dahası bu dünyada, onların bilgi ve güçlerine karşı koyabilecek bazı değerler var. Öyle mi?” </p>
				<p class="normal1">Fukaeri bu soruyu yanıtlamadı. Belli ki soru uzun gelmişti. </p>
				<p class="normal1">“Sen <span class="ideitalik">Little People</span>’la karşılaştın mı?” diye sordu Tengo. </p>
				<p class="normal1">Fukaeri dalgın dalgın Tengo’nun yüzüne baktı, sorunun amacını tam olarak anlayamamış gibiydi. </p>
				<p class="normal1">“Sen onları gerçekten gözlerinle gördün mü?” diye tekrar sordu Tengo. </p>
				<p class="normal1">“Gördüm” dedi Fukaeri. </p>
				<p class="normal1">“Kaç taneydiler?” </p>
				<p class="normal1">“Bilmiyorum. Parmakla sayılamayacak kadar çokturlar çünkü.” </p>
				<p class="normal1">“Fakat tek kişi değiller. Çoğalıp azalabilirler, fakat asla tek kişi olmazlar. Senin <span class="ideitalik">Pupa Hava</span>’da anlattığın gibi.” </p>
				<p class="normal1">Fukaeri başıyla onayladı. </p>
				<p class="normal1">Tengo cesaretini toplayarak, önceden beri sormayı düşündüğü soruyu dile getirdi: “Baksana <span class="ideitalik">Pupa Hava</span>’nın ne kadarı gerçek?” </p>
				<p class="normal1">“Gerçek derken, ne anlamda” diye sordu Fukaeri, soru tonlaması kullanmadan. </p>
				<p class="normal1">Elbette Tengo’nun bir yanıtı yoktu. </p>
				<p class="normal1">Gök gürültüleri anormal sesler çıkararak patlamaya devam ediyordu. Pencere camı hafif hafif titriyordu. Fakat henüz şimşekler çakmıyordu. Yağmur sesi de duyulmuyordu. Tengo eskiden izlediği bir denizaltı filmini anımsadı. Deniz mayınları ardı ardına patlıyor, gemi şiddetle sarsılıyordu. Fakat insanlar zifiri karanlıkta çelik bir kutunun içine hapsolmuş, hiçbir şey göremiyorlardı. Orada yalnızca kesintisiz ses ve titreşim vardı. </p>
				<p class="normal1">“Bana kitap okur ya da bir şeyler anlatır mısın” dedi Fukaeri. </p>
				<p class="normal1">“Olur” dedi Tengo. “Fakat sesli okumaya uygun bir kitap aklıma gelmiyor. Kitabın kendisi elimde yok, ama <span class="ideitalik">Kediler Şehri</span> öyküsünü istersen anlatabilirim.”</p>
				<p class="normal1">“<span class="ideitalik">Kediler Şehri.</span>”</p>
				<p class="normal1">“Kedilerin yönettiği şehrin öyküsü.” </p>
				<p class="normal1">“Dinlemek istiyorum.”</p>
				<p class="normal1">“Uyumadan önce anlatmak için biraz korkutucu bir öykü olabilir.” </p>
				<p class="normal1">“Fark etmez, ne anlatırsan anlat, ben uyuyabilirim.” </p>
				<p class="normal1">Tengo sandalyeyi yatağın yanına çekip oturdu, dizlerinin üzerindeki parmaklarını birbirine geçirip, fonda gök gürültüsüyle <span class="ideitalik">Kediler Şehri</span> öyküsünü anlatmaya başladı. O kısa öyküyü ekspres trende iki kez okumuştu. Babasının hasta odasında da bir kez sesli okumuştu. Öykünün ana hatları kafasına iyice yerleşmişti. O kadar karmaşık, ayrıntılı bir öykü de değildi. Soyut ifadeler kullanılmamıştı. Bu yüzden öyküyü uygun bir şekilde değiştirmek, Tengo’ya yanlış gelmiyordu. Can sıkıcı kısımlarını atlayıp gelişigüzel bölümler ekleyerek öyküyü Fukaeri’ye anlattı. </p>
				<p class="normal1">Aslında o kadar uzun bir öykü değildi, ama öykünün bitmesi düşündüğünden daha fazla zaman aldı. Çünkü Fukaeri soru sormak istediğinde hemen soruyordu. Her seferinde, Tengo öyküyü yarıda keserek soruları tek tek, nazikçe yanıtlıyordu. Şehrin ayrıntıları, kedilerin hareketleri, başkahramanın karakteriyle ilgili açıklamalar yaptı. Öyküde geçmeyen şeyler sorduğunda –çoğu öyleydi gerçi– uygun bir şekilde kendisi ekledi. <span class="ideitalik">Pupa Hava</span>’yı yeniden yazarken yaptığı gibi. Fukaeri <span class="ideitalik">Kediler Şehri</span> öyküsüne kendini iyice kaptırmış gibiydi. Artık gözleri uykulu görünmüyordu. Arada sırada gözlerini kapatıp, kediler şehrinin manzarasını kafasında canlandırıyordu. Sonra gözlerini açıp, Tengo’dan öykünün devamını istiyordu. Tengo öyküyü anlatmayı bitirince, Fukaeri gözlerini kocaman açıp bir süre dümdüz Tengo’ya baktı. Bir kedinin gözlerini kocaman açıp karanlıkta bir şeye bakması gibi. </p>
				<p class="normal1">“Sen kediler şehrine gittin” dedi Fukaeri, Tengo’yu suçlarmış gibi. </p>
				<p class="normal1">“Ben mi?” </p>
				<p class="normal1">“Sen <span class="ideitalik">kendi </span>kediler şehrine gittin. Sonra trene binip geri geldin.” </p>
				<p class="normal1">“Öyle mi hissediyorsun?” </p>
				<p class="normal1">Fukaeri yazlık yorganı çenesine kadar çekmişti, net bir hareketle başını evet anlamında salladı. </p>
				<p class="normal1">“Gerçekten de senin söylediğin gibi” dedi Tengo. “Ben kediler şehrine gidip, trene binerek geri döndüm.” </p>
				<p class="normal1">“Arındın sonra” diye sordu kız. </p>
				<p class="normal1">“Arınmak?” dedi Tengo. “Hayır, sanırım henüz arınmadım.” </p>
				<p class="normal1">“Arınman gerekir.” </p>
				<p class="normal1">“Mesela ne şekilde?” </p>
				<p class="normal1">Fukaeri bu soruyu yanıtlamadı. </p>
				<p class="normal1">“Kediler şehrine gidip öylece bırakıp gelmek iyi şeyler doğurmaz.” </p>
				<p class="normal1">Gökyüzünü ortadan ikiye ayırıyormuş gibi bir gök gürültüsü patlayıverdi. Gök gürlemeleri gitgide şiddetleniyordu. Fukaeri yatağın içinde iyice büzüldü.</p>
				<p class="normal1">“Buraya gelip sarıl bana” dedi Fukaeri. “İkimiz birlikte kediler şehrinde olmalıyız.” </p>
				<p class="normal1">“Neden?” </p>
				<p class="normal1">“<span class="ideitalik">Little People</span> girişi bulabilir.”</p>
				<p class="normal1">“Arınmadığım için mi?” </p>
				<p class="normal1">“Biz ikimiz tek olduğumuz için” dedi kız.</p>
				</body>
</html>