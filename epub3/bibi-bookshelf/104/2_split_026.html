<html xmlns="http://www.w3.org/1999/xhtml">
  <head>
    <title>2</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak2" id="calibre_toc_27"><br class="calibre3"/>24<br class="calibre3"/>
				Tengo</h2><br class="chapter"/><br class="chapter"/><p class="kitapickapak">Burası olmayan bir dünyanın olmasının anlamı ne acaba?</p><br class="chapter"/><br class="chapter"/><br class="chapter"/><p class="normal1">Perşembe bütün sabah yağmur yağdı. O kadar şiddetli yağmıyordu, ama son derece inatçı bir yağmurdu. Önceki gün öğleden sonra başlamış, hiç dinmemişti. Tam dinecek gibi olduğunda sanki yeniden hatırlamış gibi şiddetleniyordu. Temmuz ortasını geçmişti ama yağmur mevsiminin sonu gelecek gibi görünmüyordu. Gökyüzü üzerine bir kapak kapatılmış gibi karanlıktı, dünyanın üzerine nemden ağır bir örtü örtülmüştü. </p>
				<p class="normal1">Tengo öğleden önce yağmurluğunu giyip şapkasını takarak yakınlarda bir yere alışverişe gitmek düşüncesiyle dairesinden çıktığında posta kutusundaki kalın, kahverengi zarfı gördü. Zarfta damga yoktu, pul da yapıştırılmamıştı, adres yazılı değildi, gönderenin adı da yoktu. Önyüzünün ortasında, tükenmezkalemle, küçük, sert köşeli harflerle “Tengo” yazılıydı. Kuru kil üzerine çiviyle kazınarak yazılmış gibi görünüyordu. Her şeyiyle Fukaeri’nin elinden çıkma olduğu belliydi. Zarfı açınca içinden her yerde bulunabilecek türden, 60 dakikalık bir TDK kaset çıktı. Mektup, not, hiçbir şey eklenmemişti. Kutusu olmadığı gibi kasetin üzerine etiket de yapıştırılmamıştı.</p>
				<p class="normal1">Tengo biraz tereddüt ettiyse de, alışverişe çıkmaktan vazgeçip dairesine dönerek kaseti dinlemeye karar verdi. Kaseti havaya kaldırıp birkaç kez salladı. Biraz gizemli bir havası olmakla birlikte, her haliyle seri üretim bir kasetti işte. Cihaza yerleştirilip çalıştırdığında kasetin patlaması gibi bir tehlike de yok gibiydi.</p>
				<p class="normal1">Tengo, yağmurluğunu çıkartıp, mutfak masasının üzerine kasetçaları yerleştirdi. Kaseti alıp cihaza koydu. Not almak gerekirse diye not kâğıdı ve tükenmezkalemi de hazır etti. Kimsenin olup olmadığından emin olmak ister gibi çevresine bakındıktan sonra çalıştırma tuşuna bastı.</p>
				<p class="normal1">Başlangıçta hiçbir ses duyulmuyordu. Bu sessiz kısım bir süre devam etti. Tengo, <span class="ideitalik">yalnızca boş bir kaset</span> diye düşünmeye başlamıştı ki, aniden arka plandan takırtılar gelmeye başladı. Sandalye çekilirken çıkan ses olmalıydı. Geniz temizleme benzeri hafif bir ses de duyuldu. Sonra aniden Fukaeri konuşmaya başladı. “<span class="ideitalik">Tengo” </span>diyen Fukaeri, bunu test edermiş gibi söylemişti. Tengo’nun hatırladığı kadarıyla Fukaeri onun adını gerçek anlamda ilk kez telaffuz ediyordu. Kız bir kez daha genzini temizledi. Biraz heyecanlanmış gibiydi.</p>
				<p class="indentmetin"> </p>
				<p class="indentmetin">Mektup yazabilseydim iyi olurdu, ama pek sevmediğimden kasete okuyorum. Telefon etmektense böyle daha rahat konuşabilirim. Telefonu dinleyenler de olabilir. Biraz bekle, su içeceğim.</p>
  <p class="indentmetin"> </p>
				<p class="normal1">Fukaeri bardağı eline alıp bir yudum içtikten sonra (herhalde) bardağı masanın üzerine bırakma sesi duyuldu. Kendine özgü, tonlamasız, soru kalıbından yoksun konuşma tarzı, kasete kaydedilince, dinleyene, karşılıklı konuşurken olduğundan çok daha fazla anormal geliyordu. Gerçekdışı denilebilecek ölçüde. Fakat kasette karşılıklı konuşma sırasında olduğundan farklı olarak, Fukaeri peş peşe birkaç cümle söyleyebiliyordu.</p>
				<p class="indentmetin"> </p>
				<p class="indentmetin">Benim nereye gittiğimi bilmediğinizi duydum. Endişelenmişsindir belki de. Fakat sorun yok. Ben, şu an güvenli bir yerdeyim. Bunu bildirmek istedim. Aslında, olmaz, yapmamam gerekirdi, ama bildirmemin daha iyi olacağını düşündüm.</p>
  <p class="indentmetin"> </p>
				<p class="normal1">(10 saniye sessizlik.)</p>
				<p class="indentmetin"> </p>
				<p class="indentmetin">Kimseye bildirmemem söylendi. Burada olduğumu. Öğretmen polisin benimle ilgili arama emri çıkarmasını istedi. Fakat polis harekete geçmiyor. Bir çocuğun evden kaçması nadir karşılaşılan bir olay değil. O yüzden bir süre buradan kıpırdamayacağım.</p>
  <p class="indentmetin"> </p>
				<p class="normal1">(15 saniye sessizlik.)</p>
				<p class="indentmetin">Burası uzaklarda bir yer ve dışarıya çıkıp gezmeye kalkmadığım sürece kimse bulamaz. Hem de çok uzak. Azami, bu kaseti iletecek. Posta ile göndermek iyi olmaz. Çok dikkatli olmam gerekiyor. Biraz bekle. Kaydedip etmediğine bakayım.</p>
  <p class="indentmetin"> </p>
				<p class="normal1">(Trak diye bir ses geldi. Bir süre ara oldu. Sonra yine ses geldi.)</p>
				<p class="indentmetin"> </p>
				<p class="indentmetin">Sorun yok kayıt ediyormuş.</p>
  <p class="indentmetin"> </p>
				<p class="normal1">Uzaklardan çocuk sesleri duyuluyordu. Hafif bir müzik sesi de geliyordu. Herhalde açık pencereden giren sesler olmalıydı. Yakınlarda belki de bir çocuk yuvası vardı.</p>
				<p class="indentmetin"> </p>
				<p class="indentmetin">Geçen gün evinde misafir ettiğin için teşekkür ederim. Bu gerekliydi. Seni tanımam gerekliydi. Kitap okuduğun için sağ ol. Gilyaklar çok ilgimi çekti. Gilyaklar neden geniş caddelerde yürümüyorlar da orman patikalarında yürüyorlar acaba.</p>
  <p class="indentmetin"> </p>
				<p class="normal1">(Tengo, kafasında bu cümlenin sonuna soru işareti ekledi.)</p>
				<p class="indentmetin"> </p>
				<p class="indentmetin">Caddeler kullanışlı olsa bile Gilyakların caddelerden uzakta, ormanda yürümeleri daha kolay. Caddede yürüyebilmek için yürüyüş tarzlarını tamamen değiştirmeleri gerekir. Yürüyüş tarzlarını tamamen değiştirmek, diğer şeyleri de değiştirmek anlamına gelir. Ben, Gilyaklar gibi yaşayamam. Erkeklerin ikide bir bana vurmasını da istemem. Kurtçuklarla dolu pis bir yerde yaşamak da istemem. Fakat ben de geniş caddelerde yürümeyi pek sevmem. Tekrar su içeceğim.</p>
  <p class="indentmetin"> </p>
				<p class="normal1">Fukaeri tekrar su içti. Bir süre sessizlik oldu. Bardak, tıkırtıyla birlikte masanın üzerine geri kondu. O arada parmak ucuyla dudaklarını silmişti herhalde. Bu kız, kayıt cihazında kaydı duraklatma düğmesinin olduğunu bilmiyor muydu acaba?</p>
<p class="indentmetin"> </p>
<p class="indentmetin">Benim ortadan kaybolmam sıkıntı yaratmış olabilir. Fakat ben roman yazarı olmak istemiyorum. Başka bir şey yazmaya niyetim de yok. Gilyaklar hakkında Azami benim için araştırma yaptı. Azami kütüphaneye girerek araştırdı. Gilyaklar, Sahalin’de yaşayan Ainu ve Amerikan Kızılderilileri gibi, yazı yazmayı bilmiyorlar, kayıt da bırakmıyorlar. Ben de öyleyim. Bir kez yazıya döküldü mü o artık benim öyküm olmaktan çıkar. Sen öykümü ustaca yazıya döktün, ama herkes senin gibi ustaca yapamazdı sanıyorum. Yine de artık o benim öyküm değil. Fakat endişelenme. Bu, senin suçun değil. Ben geniş caddeden uzaklarda yürüyorum yalnızca.</p>
<p class="indentmetin"> </p>
				<p class="normal1">Burada Fukaeri tekrar ara verdi. Tengo, kızın geniş caddeden uzakta bir yerde tek başına sessizce yürürkenki halini gözünde canlandırdı.</p>
				<p class="indentmetin"> </p>
				<p class="indentmetin">Öğretmen’in büyük bir gücü ve derin bir bilgisi var. Fakat <span class="ideitalik">Little People</span> da ondan aşağı kalmayacak ölçüde derin bilgi ve büyük güce sahip. Ormanda dikkat etmek gerek. Önemli şeyler ormanın içerisinde ve ormanda <span class="ideitalik">Little People</span> da var. <span class="ideitalik">Little People</span>’dan zarar görmemek için <span class="ideitalik">Little People</span>’ın sahip olmadığı şeyleri üzerinde bulundurman gerekir. Öyle yaparsan ormandan güvenle geçebilirsin.</p>
  <p class="indentmetin"> </p>
				<p class="normal1">Fukaeri, bu kısmı neredeyse tek nefeste söyledikten sonra derince soluk aldı. Ağzını mikrofondan ayırmadan öyle yaptığından binaların arasında esen ani rüzgârlar gibi bir ses duyulmuştu. Bu sesten sonra bu kez uzaktan gelen bir klakson sesi duyuldu. Büyük tip kamyonlardakilerden, siren gibi tok bir sesti. Kısaca iki kez. Kızın bulunduğu yer, çevreyolundan pek uzak değil gibiydi.</p>
				<p class="normal1"> </p>
				<p class="normal1">(Geniz temizleme.)</p>
  <p class="normal1"> </p>
				<p class="normal1">Sesim çatallaşmaya başladı. Benim için endişelendin. Sağ ol. Benim göğüslerimin şekli hoşuna gitti. Evinde kalmama izin verdin. Pijamalarını ödünç verdin. Sağ ol. Bir süre belki buluşamayız. <span class="ideitalik">Little People</span>’ı yazıya döktüğüm için <span class="ideitalik">Little People</span> sinirlenmiştir belki de. Fakat endişelenme. Ben ormana alışığım. Hoşça kal.</p>
				<p class="normal1"> </p>
				<p class="normal1">Burada tık diye bir sesle kayıt sona erdi.</p>
				<p class="normal1">Tengo, tuşa basarak kaseti durdurup en başa sardı. Saçaklardan düşen yağmur damlalarının sesini dinleyerek, birkaç kez derin nefes alıp elinin içinde tükenmezkalemi hızlı hızlı çevirdi. Sonra kalemi masanın üzerine bıraktı. Tengo, tek bir not bile almamıştı. Yalnızca Fukaeri’nın o her zamanki kendine özgü konuşmasını pür dikkat dinlemişti. Fakat bir şeyler yazmasına gerek yoktu. Fukaeri’nin mesajından çıkan noktalar çok netti.</p>
				<p class="normal1"> </p>
				<p class="normal1">1– O kaçırılmış değildi. Bir süreliğine bir yerlerde gizleniyordu yalnızca. Endişelenecek bir şey yoktu.</p>
				<p class="normal1">2– Başka kitap yazmaya niyeti yoktu. Onun öyküleri sözlü aktarım için öykü haline getirilmişti. Yazıya uygun değildi.</p>
				<p class="normal1">3– <span class="ideitalik">Little People</span>, Öğretmen Ebisuno’dan aşağı kalmayacak ölçüde bilgi ve güç sahibiydi. Dikkat etmek gerekiyordu.</p>
  <p class="normal1"> </p>
				<p class="normal1">Bu üçü onun iletmeye çalıştığı noktalardı. Bunların dışında bir de Gilyaklardan, geniş caddeden uzaklaşarak yürümek zorunda olan insanlardan bahsetmişti.</p>
  <p class="normal1"> </p>
				<p class="normal1">Tengo, mutfağa gidip kahve hazırladı. Sonra kahvesini içerek boş boş kasete baktı. Sonra en başından bir kez daha dinledi. Bu kez tedbir olsun diye arada sırada duraklama tuşuna basıp önemli noktaları basitçe not aldı. Sonra not aldığı şeyleri kontrol etti. Bunların içerisinde yeni bir şey yoktu.</p>
				<p class="normal1">Fukaeri, en başta basit notlar hazırlamış, sonra da ona uygun bir şekilde mi konuşmuştu acaba? Tengo’ya hiç de öyle gelmiyordu. Fukaeri öyle bir tip değildi. Eş zamanlı olarak (duraklatma tuşuna basmaksızın) aklına geldiği şekilde mikrofona konuştuğu kesindi.</p>
				<p class="normal1">Fukaeri acaba nasıl bir yerdeydi? Arkadan gelen sesler Tengo’ya pek fazla ipucu vermiyordu. Uzaklarda kapının sertçe kapanma sesi. Açık pencereden girdiğini tahmin ettiği, çocukların bağırışları. Çocuk yuvası? Büyük kamyon klaksonu? Fukaeri’nin bulunduğu yer, galiba sık bir orman değildi. Büyük şehirlerden birinde bir yerdi. Herhalde sabahın erken saatleri ya da hemen öğleden sonrasıydı. Kapının kapanma sesi, muhtemelen onun tek başına olmadığını gösteriyordu. Tekrar tekrar söylediği şey, Fukaeri’nin kendi isteği ile o yerde gizlendiğiydi. Bu, birileri tarafından zorlanarak kayda aldığı bir kaset değildi. Tengo, onun sesinden ve konuşma tarzından bunu anlayabiliyordu. Başlangıç kısmında az çok heyecanlı gibi durmakla birlikte, bu hariç tutulursa, Fukaeri mikrofona doğru aklından geçtiği gibi, rahatça konuşmuştu.</p>
				<p class="indentmetin"> </p>
				<p class="indentmetin">Öğretmen’in büyük bir gücü ve derin bir bilgisi var. Fakat <span class="ideitalik">Little People</span> da ondan aşağı kalmayacak ölçüde derin bilgi ve büyük güce sahip. Ormanda dikkat etmek gerek. Önemli şeyler ormanın içerisinde ve ormanda <span class="ideitalik">Little People</span> da var. <span class="ideitalik">Little People</span>’dan zarar görmemek için <span class="ideitalik">Little People</span>’ın sahip olmadığı şeyleri üzerinde bulundurman gerekir. Öyle yaparsan ormandan güvenle geçebilirsin.</p>
  <p class="indentmetin"> </p>
				<p class="normal1">Tengo, bu kısmı bir kez daha dinledi. Fukaeri bu kısımda biraz hızlı konuşuyordu. Cümleler arasındaki boşluklar da kısaydı. <span class="ideitalik">Little People</span> Tengo’ya, belki de Öğretmen Ebisuno’ya zarar verebilecek varlıklardı. Fakat Fukaeri’nin ses tonunda <span class="ideitalik">Little People’</span>ın kötülük taşıyan bir şeyler olduğuna dair bir tını yoktu. Onun söylediklerine bakılırsa, onlar her iki tarafa da kayabilecek tarafsız varlıklardı sanki. Tengo’nun aklına takılan bir kısım daha vardı.</p>
				<p class="indentmetin"> </p>
				<p class="indentmetin"><span class="ideitalik">Little People</span>’ı yazıya döktüğüm için <span class="ideitalik">Little People</span> sinirlenmiştir belki de. </p>
  <p class="indentmetin"> </p>
				<p class="normal1">Eğer <span class="ideitalik">Little People</span> gerçekten öfkelenmişse, doğal olarak Tengo da bu öfkenin hedeflerinden biri olmalıydı. Ne de olsa onların varlığını yazıya dökerek insanlara yayan kişilerin elebaşlarındandı. Kötü niyeti olmadığını söyleyerek kendini savunsa bile, herhalde dinlemezlerdi.</p>
				<p class="normal1"><span class="ideitalik">Little People</span> insanlara ne şekilde zarar verebiliyordu acaba? Bunu Tengo’nun anlayabilmesi mümkün değildi. Tengo, kaseti bir kez daha başa alarak zarfına koyup çekmeceye kapattı. Yeniden yağmurluğunu giyip şapkasını takarak yağmayı sürdüren yağmur altında alışverişe çıktı.</p>
				<p class="normal1">O akşam saat 9’u geçerken Komatsu’dan telefon geldi. Tengo, bu sefer de ahizeyi kaldırmadan önce telefonun Komatsu’dan geldiğini biliyordu. O sırada yatakta kitap okuyordu. Zil üç kere çaldıktan sonra yavaşça doğrulup mutfak masasının önüne gitti, ahizeyi kaldırdı. </p>
				<p class="normal1">“Merhaba Tengo” dedi Komatsu. “Şu an içkili misin?”</p>
				<p class="normal1">“Hayır, ayığım.”</p>
				<p class="normal1">“Şimdi söyleyeceklerimden sonra içmek istersin belki de” dedi Komatsu.</p>
				<p class="normal1">“Çok keyifli bir şey olsa gerek.”</p>
				<p class="normal1">“Öyle mi dersin! Pek keyifli bir konu olmadığı kanısındayım. Mantığa aykırı olmakla birlikte bir parça komik tarafı olabilir gerçi.”</p>
				<p class="normal1">“Çehov’un kısa öyküleri gibi.”</p>
				<p class="normal1">“Aynen öyle” dedi Komatsu. “Çehov’un kısa öyküleri gibi. Harikasın Tengo. İfadelerin her zaman yalın ve isabetli.” </p>
				<p class="normal1">Tengo sessiz kaldı. Komatsu konuşmasını sürdürdü.</p>
				<p class="normal1">“İşler iyice sarpa sardı. Öğretmen Ebisuno’nun arama emri çıkarttırması üzerine polis resmen arama başlattı. Eh, polisin o kadar da derinlemesine araştıracağını sanmam. Fidye isteğinde bulunan da olmadı. Yalnızca ciddiye almış gibi görünürler, gerçekten bir şeyler çıkarsa rezil olmamak için araştırıyormuş gibi yaparlar. Fakat medya o kadar kolayca yakamızı bırakmaz. Benim buraya da bazı gazetelerden telefonlar geldi. Ben elbette, <span class="ideitalik">hiçbir şey bilmiyorum</span> tavrımdan vazgeçmedim. Zaten şu anda söyleyebileceğim bir şey de yok. Medyadaki tipler, şu sıralarda Fukaeri ve Öğretmen Ebisuno ilişkisini, sonra anne babasının devrimci kişilikleri, özgeçmişleri gibi şeyleri de didik didik ediyorlardır. O gerçekler de gün yüzüne çıkar. Sorun, haftalık dergiler. Serbest yazarlar, gazeteciler, kan kokusu alan köpekbalıkları gibi başımıza üşüşüverirler. O tiplerin hepsi işlerinde çok iyidir. Bir yapıştılar mı da asla bırakmazlar. Ne de olsa hayatlarını böyle kazanıyorlar. İnsanın özel hayatı falan gibi şeylere aldırış etmezler. Sen de bir yazarsın, ama onlar, senin gibi edebiyat âşığı bir gençten çok farklıdırlar.”</p>
				<p class="normal1">“Yani benim de dikkatli olmam mı gerekiyor?”</p>
				<p class="normal1">“Aynen öyle. Haberin olsun. Önceden kendini hazırla, sağlam durmaya çalış. Nereden neyin kokusunu alıp gelecekleri hiç belli olmaz.”</p>
				<p class="normal1">Tengo, köpekbalığı sürüsü tarafından sarılmış küçük bir kayık getirdi gözünün önüne. Fakat bu görüntü, beceriksizce çizilmiş tek karelik bir karikatür gibiydi. </p>
				<p class="normal1">“<span class="ideitalik">Little People</span>’da olmayan bir şeyler bulmalısın” demişti Fukaeri. Acaba nasıl bir şeydi?</p>
				<p class="normal1">“Fakat Komatsu Bey, Öğretmen Ebisuno işlerin bu hale gelmesini tasarlamıyor muydu zaten?”</p>
				<p class="normal1">“Evet, belki de öyledir” dedi Komatsu. “Belki de bizi ustaca kullanmıştır. Fakat Öğretmen’in aklındakileri en baştan beri bir parça biliyordum. Aklından geçenleri saklamamıştı zaten. O anlamda adil bir anlaşma sayılır. Bu noktada ben de <span class="ideitalik">‘Hocam bu çok tehlikeli olur. Bu işe giremem’</span> diye reddedebilirdim. Aklı başında bir editör olsa kesinlikle öyle yapardı. Fakat bana, senin de bildiğin gibi aklı başında bir editör denemez. O sıralarda zaten olaylar gelişmeye başlamıştı. Ben de istiyordum. O yüzden hafife almış olabilirim.”</p>
				<p class="normal1">Telefonda sessizlik oldu. Kısa, gerilimli bir sessizlik.</p>
				<p class="normal1">Tengo sessizliği bozdu. “Yani sizin yaptığınız planda yarı yoldan itibaren Öğretmen Ebisuno ipleri ele geçirmiş oldu.”</p>
				<p class="normal1">“Öyle de denebilir. Yani onun kafasındakiler daha güçlü bir şekilde ön plana geçmiş oldu.”</p>
				<p class="normal1">Tengo, “Öğretmen Ebisuno bu tantanayı bastırmayı başarabilir mi sizce?” diye sordu.</p>
				<p class="normal1">“Öğretmen Ebisuno, bunu becerebileceğini düşünüyor elbette. Bir durumu okumasını çok iyi bilir, kendine de güvenir. Belki de işler gerçekten yolunda gidebilir. Fakat bu seferki tantana Öğretmen Ebisuno’nun tahmin ettiği noktayı geçerse o zaman ipler kopabilir de. Ne kadar mükemmel de olsa bir insanın yeteneklerinin sınırları vardır. O yüzden emniyet kemerlerini sıkıca bağlamak gerek.”</p>
				<p class="normal1">“Komatsu Bey, düşen bir uçakta emniyet kemerlerini ne kadar sıkı bağlarsanız bağlayın hiçbir işe yaramaz.”</p>
				<p class="normal1">“Fakat en azından avutucu olur.”</p>
				<p class="normal1">Tengo elinde olmadan gülümsedi. Zayıf bir gülümsemeydi gerçi. “Demek bunun için aramıştınız. Pek keyifli olmasa da, mantığa aykırı olmakla birlikte bir parça komik tarafı da bulunan bu meseleyi aktarmak için?”</p>
				<p class="normal1">“Seni böyle bir işe bulaştırdığım için üzülüyorum. Gerçekten” dedi Komatsu tonlamasız bir sesle. </p>
				<p class="normal1">“Benim için fark etmez. Yitireceğim bir şey yok. Ne ailem var, ne de toplumsal statüm. Ahım şahım bir geleceğim de yok. Ben daha çok Fukaeri için endişeleniyorum. Henüz on yedi yaşında bir kız çocuğu.”</p>
				<p class="normal1">“O benim de kafama takılıyor. Kafama takılmamasına imkân yok. Fakat bizim kafa yormamızla olacak bir şey değil Tengo. Şimdilik güçlü bir rüzgârla bir yerlere savrulmamak için kendimizi nasıl sağlama alırız diye düşünelim. Bir süre gazeteleri iyice okuman iyi olur.”</p>
				<p class="normal1">“Şu sıralar her gün gazete okumaya özen gösteriyorum.”</p>
				<p class="normal1">“Öyle yap” dedi Komatsu. “Bu arada Fukaeri’nin nereye gittiği hakkında bir fikrin var mı? Ufacık da olsa.”</p>
				<p class="normal1">“Hiçbir fikrim yok” dedi Tengo. Yalan söylemeyi beceremezdi. Dahası Komatsu’nun önsezileri güçlüydü. Fakat Komatsu, Tengo’nun sesindeki hafif titremenin farkına varmamıştı. Kafası tamamen kendisiyle meşguldü herhalde.</p>
				<p class="normal1">“Bir şey olursa ararım” dedi Komatsu ve telefonu kapattı. </p>
				<p class="normal1">Ahizeyi yerine bıraktıktan sonra Tengo’nun ilk yaptığı, bardak çıkartıp içine iki parmak kadar Bourbon viski koymak oldu. Komatsu’nun söylediği gibi telefondan sonra içki gerekli olmuştu.</p>
				<p class="normal1"> </p>
				<p class="normal1">Cuma günü kadın arkadaşı her zamanki gibi evine geldi. Yağmur dinmişti, ama gökyüzü hâlâ kurşuni bulutlarla kaplıydı. Hafif bir yemek yiyip yatağa girdiler. Tengo, seks sırasında da birçok şeyi kopuk kopuk düşünmeyi sürdürdü, ama bu, cinsel ilişkiyle birlikte gelen bedensel hazzın azalmasına yol açmadı. Kadın, Tengo’nun içindeki bir haftalık cinsel isteği her zamanki gibi ustalıkla çıkarıp alıverdi. Üstelik kadının kendisi de yeterince tatmin olmuştu. Muhasebe defterindeki rakamlar ve karmaşık işlemlerden büyük bir zevk alan usta mali müşavirler gibi. Yine de Tengo’nun aklında başka bir şeyler olduğunu kadın anlamıştı.</p>
				<p class="normal1">“Son günlerde viskin oldukça azalmış gibi” dedi kadın. Elini, seksin artçı titreşimlerini yakalamak istermiş gibi Tengo’nun yapılı göğsüne koymuştu. Yüzükparmağında ufak, fakat ışıltılar saçan elmas evlilik yüzüğü vardı. Çok eskiden beri rafta öylece duran Wild Turkey şişesini kastediyordu. Kendinden yaşça küçük bir erkekle cinsel ilişkiye giren orta yaşlı kadınların çoğunda olduğu gibi, o da manzaradaki küçük değişiklikleri bile fark edebiliyordu. </p>
				<p class="normal1">“Son zamanlarda geceyarısı uyanıveriyorum sık sık” dedi Tengo. </p>
				<p class="normal1">“Âşık değilsindir umarım.”</p>
				<p class="normal1">Tengo başını iki yana salladı. “Âşık değilim.”</p>
				<p class="normal1">“İşinde mi sorun yaşıyorsun?”</p>
				<p class="normal1">“İşimde şu an için bir sorun yok. En azından şimdilik <span class="ideitalik">olduğu gibi </span>gidiyor işte.”</p>
				<p class="normal1">“Buna rağmen kafan bir şeylere takılmış gibi.”</p>
				<p class="normal1">“Öyle mi dersin? Yalnızca iyi uyuyamıyorum. Bu hiç olmazdı, ama aslında uyuduğum zaman deliksiz uyuyabilenlerdenim.”</p>
				<p class="normal1">“Zavallı Tengo” dedi kadın. Sonra Tengo’nun hayalarını yüzük takmadığı eliyle usulca okşamaya başladı. “Peki, kötü rüyalar mı görüyorsun?”</p>
				<p class="normal1">“Neredeyse hiç rüya görmüyorum” dedi Tengo. Gerçekten de öyleydi. </p>
				<p class="normal1">“Ben sık sık rüya görürüm. Hem de aynı rüyayı birçok kez. Rüyamda, ‘Bunu daha önce de görmüştüm’ diye farkına vardığım bile olur. Böylesi, sence tuhaf değil mi?”</p>
				<p class="normal1">“Mesela ne gibi rüyalar?”</p>
				<p class="normal1">“Mesela... şöyle bir düşüneyim. Ormanda bir kulübe rüyası.”</p>
				<p class="normal1">“Ormanda kulübe” dedi Tengo. Sonra ormandaki insanları aklından geçirdi. Gilyaklar, <span class="ideitalik">Little People</span> ve Fukaeri. “Nasıl bir kulübe bu?”</p>
				<p class="normal1">“Gerçekten merak ediyor musun? Başka birinin rüyası sıkıcı olmaz mı?”</p>
				<p class="normal1">“Hayır, hiç de değil. Senin için sorun olmayacaksa dinlemek isterim” dedi Tengo dürüstçe. </p>
				<p class="normal1">“Ormanda tek başıma yürüyorum. Hansel ve Gretel’in kaybolduğu orman gibi sık ağaçlı, uğursuz bir orman değil. Seyrek, aydınlık bir orman. Öğleden sonrası, hava ılık ve insana kendini iyi hissettiriyor. Orada kendimi hafiflemiş hissederek yürüyorum. O sırada karşıma küçük bir ev çıkıyor. Bacası var. Küçük bir verandası var. Penceresinde pamuklu, kareli bir perde asılı. Kısacası sıcacık bir görüntüsü var. Kapıyı çalıp, ‘Merhaba’ diyorum. Fakat yanıt gelmiyor. Bir kez daha, bu sefer daha güçlü şekilde kapıyı vurunca, kapı kendiliğinden açılıyor. Zaten kapalı değilmiş. Evin içine giriyorum. <span class="ideitalik">‘</span>Merhaba. Kimse yok mu? Girebilir miyim?’ diyerek.”</p>
				<p class="normal1">Kadın hayalarını nazikçe okşayarak Tengo’nun yüzüne baktı. “Buraya kadarki atmosferi anlayabiliyor musun?”</p>
				<p class="normal1">“Evet.”</p>
				<p class="normal1">“Tek göz odadan oluşan bir kulübe. Çok basit yapılmış. Küçük bir mutfağı, yatağı, yemek masası var. Odanın tam ortasında da bir odun sobası. Masanın üzerine dört kişilik yemek konmuş. Tabaklardan beyaz buğu çıkıyor. Fakat evde kimse yok. Yemek hazırlığı yapılmış; hep birlikte sofraya oturmuş olmaları gerekirken tuhaf bir şeyler olmuş olmalı ki, mesela bir hayalet falan görünmüş olabilir, hepsi telaşla dışarıya kaçmış gibi. Fakat sandalyeler de yerli yerinde. Her şey yerli yerinde. Tuhaf gelecek ölçüde her şey normal, günlük yaşantıyı yansıtıyor. Yalnızca, ortalıkta kimsecikler yok.”</p>
				<p class="normal1">“Masanın üzerindeki ne yemeği?”</p>
				<p class="normal1">Kadın başını hafifçe yana eğdi. “Bunu anımsayamıyorum. Ne yemeğiydi acaba? Fakat buradaki sorun, yemeğin ne olduğu değil. Yemeğin sıcacık, ocaktan yeni indirilmiş olması. Sonra sandalyelerden birine oturup, orada yaşayan ailenin geri dönmesini bekliyorum. Benim onların dönüşünü beklemem gerekiyor. Niye gerektiğini bilemiyorum. Ne de olsa rüya. Her şeyin bir açıklaması olması gerekmez. Herhalde dönüş yolunu öğrenmek, bir şey için yardım istemek gibi bir gereklilikten dolayı işte. Sonra onların dönüşünü kımıldamadan bekliyorum. Fakat ne kadar beklesem de kimse gelmiyor. Yemekten buğu çıkmaya devam ediyor. Ona baktıkça karnım müthiş acıkıyor. Fakat karnım acıktı diye, evdekilerin olmadığı bir zamanda kafama estiği gibi masanın üstündeki yemeğe el süremem. Sen de öyle düşünürdün, değil mi?”</p>
				<p class="normal1">“Herhalde” dedi Tengo. “Rüya söz konusu olunca kendime pek güvenemem gerçi.”</p>
				<p class="normal1">“Neyse. Derken güneş batıyor. Kulübenin içerisi loş bir hal alıyor. Sanki etraftaki orman da derinleşmeye başlıyor. Kulübenin ışığını açmak istiyorum, ama nasıl açılacağını bilmiyorum. Gitgide endişelenmeye başlıyorum. Sonra bir şeyin farkına varıyorum. Yemekten çıkan buğunun miktarı, en baştaki haline göre hiç azalmamış. O kadar saat geçtiği halde yemek aynı sıcaklıkta duruyor. Bunun tuhaf olduğunu düşünmeye başlıyorum. Yanlış olan bir şeyler var. Orada rüya bitiyor.”</p>
				<p class="normal1">“Sonra ne olduğunu bilmiyor musun?”</p>
				<p class="normal1">“Mutlaka bir şeyler olacağını düşünüyorum” dedi kadın. “Güneş batıyor. Dönüş yolunu bilmiyorum. O acayip kulübede tek başımayım. Bir şeyler olmak üzere. Pek hoşa gitmeyecek bir şeyler olduğunu hissedebiliyorum. Fakat her zaman rüya orada bitiyor. Sonra aynı rüyayı tekrar tekrar gördüm.”</p>
				<p class="normal1">Kadın hayalarını okşamayı bırakarak yanağını Tengo’nun göğsüne yapıştırdı. “Bu rüya bir şeylere işaret ediyor olabilir.”</p>
				<p class="normal1">“Mesela ne gibi?”</p>
				<p class="normal1">Kadın soruyu yanıtlamadı. Onun yerine soru sordu. “Tengo, bu rüyanın en korkutucu kısmının neresi olduğunu bilmek ister misin?”</p>
				<p class="normal1">“İsterim.”</p>
				<p class="normal1">Kadın nefesini güçlü bir şekilde salınca, nefesi dar bir boğazdan esip geçen sıcak rüzgâr gibi Tengo’nun meme ucuna denk geldi. “En korkutucu kısmı, o hayalet ben olabilirim. Bir gün bu olasılık geldi aklıma. <span class="ideitalik">Yürüyerek geldiğim için bunu gören insanlar telaşla yemeklerini yarıda bırakıp evden kaçmış olabilirler mi</span>, dedim. Sonra, <span class="ideitalik">ben orada olduğum sürece o insanlar geri gelemiyorlar herhalde</span>, diye düşündüm. Fakat buna rağmen kulübede, onların dönüşünü öylece beklemeyi sürdürmek zorundayım. Böyle düşününce çok korkuyorum. Beni kurtaracak kimse yok.”</p>
				<p class="normal1">“Yoksa” dedi Tengo. “Orası senin kendi evin de, sen kaçan kendini bekliyor olmayasın?”</p>
				<p class="normal1">Bunları söyledikten hemen sonra böyle bir şeyi asla söylememesi gerektiğinin farkına vardı. Fakat söylediği sözcükleri geri alamazdı. Kadın uzunca bir süre suskun kaldı. Sonra Tengo’nun hayalarını var gücüyle sıktı. Nefesini kesecek ölçüde, güçlüce. </p>
				<p class="normal1">“Neden böyle feci bir şey söylüyorsun?”</p>
				<p class="normal1">“Bir anlamı yok. Yalnızca bir an aklıma geliverdi işte” dedi Tengo, sesi güçlükle çıkmıştı.</p>
				<p class="normal1">Kadın hayaları sıktığı elini gevşeterek iç geçirdi. Sonra, “Şimdi de sen bir rüyanı anlat. Gördüğün rüyalardan birini” dedi. </p>
				<p class="normal1">Tengo nihayet nefesini düzenlemeyi başardı. “Az önce de söylediğim gibi, ben neredeyse hiç rüya görmüyorum, özellikle son günlerde.”</p>
				<p class="normal1">“Az da olsa görüyorsundur. Bu dünyada hiç rüya görmeyen insan yoktur. Böyle konuşursan Dr. Freud’un canı sıkılır.”</p>
				<p class="normal1">“Görüyorumdur belki, ama uyandığımda rüyayı tam olarak anımsamıyorum. Rüya görmüş olabilirim hissi var, ama içeriğini hiç anımsamıyorum.”</p>
				<p class="normal1">Kadın Tengo’nun yumuşayan penisini avucuna alarak ağırlığını ölçer gibi tuttu. Sanki o ağırlık önemli bir gerçeğe işaret ediyormuş gibi. “Öyleyse rüya meselesini bırakalım. Onun yerine şimdi yazdığın romanını anlat.”</p>
				<p class="normal1">“Şimdi yazdığım roman hakkında mümkünse konuşmak istemiyorum.”</p>
				<p class="normal1">“Bana bak. Baştan sona anlat demiyorum. Ben de o kadarını istemem. Senin bu iri cüssene rağmen, duygusal bir genç olduğunu çok iyi biliyorum. Yalnızca bir enstantane de olur. Bir ayrıntı da olabilir. Bir şeyler anlatman yeter. Şu dünyada başka hiç kimsenin bilmediği bir şeyi, yalnızca bana anlatmanı istiyorum. Sen bana demin o feci lafı ettin ya. Açtığın boşluğun yerini doldurman gerek. Ne demek istediğimi anlıyor musun?”</p>
				<p class="normal1">“Sanırım anlıyorum, ama...” dedi Tengo kendine güvensiz bir ses tonuyla.</p>
				<p class="normal1">“Haydi, anlat öyleyse.”</p>
				<p class="normal1">Penisi kadının avucunun içinde, Tengo konuşmaya başladı. “Öykü benimle ilgili. Beni model alan başka biriyle ilgili de denilebilir.”</p>
				<p class="normal1">“Öyle olduğunu tahmin etmiştim” dedi kadın arkadaşı. “Peki, ben de var mıyım öyküde?”</p>
				<p class="normal1">“Hayır. Çünkü başka bir dünyadayım.”</p>
				<p class="normal1">“Burası olmayan, başka bir dünyada.”</p>
				<p class="normal1">“Yalnızca sen değil. Bu dünyadaki insanlar, burası olmayan o dünyada yoklar.”</p>
				<p class="normal1">“Burası olmayan dünyanın, bu dünyadan farkı ne? Mesela şu an sen kendinin hangi dünyada olduğunu ayırt edebiliyor musun?”</p>
				<p class="normal1">“Ayırt edebiliyorum. Ben yazıyorum ne de olsa.”</p>
				<p class="normal1">“Benim kastettiğim <span class="ideitalik">senin dışındaki diğer insanlar</span>. Tut ki ben o dünyaya karışıverdim diyelim.”</p>
				<p class="normal1">“Ayırt edebilirsin sanırım” dedi Tengo. “Sözgelimi, burası olmayan dünyada iki ay var. O yüzden farkı anlarsın.”</p>
				<p class="normal1">Gökyüzünde iki ayın olduğu kurguyu <span class="ideitalik">Pupa Hava</span>’dan almıştı. Tengo o dünyayla ilgili daha uzun ve karmaşık, elbette tamamen kendine ait bir öykü yazmaya çalışıyordu. Kurgunun aynı olması sonraki günlerde sorun haline gelebilirdi. Fakat Tengo, gökyüzünde iki ayın olduğu bir öyküyü her ne pahasına olursa olsun yazmak istiyordu. Sonrasında olacakları, vakti geldiğinde düşünebilirdi.</p>
				<p class="normal1">Kadın söze girdi. “Yani, gece olduğunda gökyüzüne bakınca iki ay görülüyor ve ‘Aa! Burası her zamanki dünya değil’ diye, hemen anlaşılabiliyor mu?”</p>
				<p class="normal1">“İşaret bu çünkü.”</p>
				<p class="normal1">“O iki ay üst üste geliyor mu?”</p>
				<p class="normal1">Tengo başını iki yana salladı. “Neden bilmiyorum, ama iki ay arasındaki mesafe hep aynı.”</p>
				<p class="normal1">Kadın arkadaşı bir süre o dünyayı düşündü. Kadının parmakları Tengo’nun göğsünde bir şema çizer gibiydi.</p>
				<p class="normal1">“Baksana, İngilizce <span class="ideitalik">lunatic</span> ve <span class="ideitalik">insane</span> sözcüklerinin farkını biliyor musun?” diye sordu kadın.</p>
				<p class="normal1">“İkisi de ruhsal anormalliklerle ilgili sıfatlar. Aralarındaki farkı ayrıntılı olarak bilmiyorum.”</p>
				<p class="normal1">“Sanırım <span class="ideitalik">insane</span>, doğuştan gelen zihinsel sorunlara işaret ediyor. Profesyonel tedaviyi gerektiren bir durum. Bununla karşılaştırıldığında, <span class="ideitalik">lunatic</span> ay tarafından, ay tarafından derken yani <span class="ideitalik">luna</span> tarafından insanın aklının bir anlığına alınmasına işaret ediyor. 19. yüzyıl İngilteresi’nde <span class="ideitalik">lunatic</span> olduğu kabul edilen insanlar suç işlediklerinde, cezaları normalde olduğundan bir derece düşük veriliyordu. O insanın sorumluluğundan ziyade, ayın ışıklarının o insanın zihnini bulandırması neden olarak görülüyordu. İnanılmaz gelebilir, ama böyle bir yasa gerçekten vardı. Yani, ayın insanı delirtebileceği yasal olarak kabul ediliyordu.”</p>
				<p class="normal1">“Bunu sen nereden biliyorsun?” diye sordu Tengo, şaşırarak.</p>
				<p class="normal1">“Bunda şaşıracak ne var? Ben senden on yıl daha uzun yaşadım. Bu yüzden, senden daha fazla şey bilmem çok normal.”</p>
				<p class="normal1">Tengo kadının haklı olduğunu kabul etti.</p>
				<p class="normal1">“Daha doğrusu, Japonya Kız Üniversitesi’nde İngiliz edebiyatı derslerinde öğrendim. Dickens okuyorduk. Değişik bir hocamız vardı, romanın öyküsü dışında da bir şeyler anlatıp dururdu. Neyse. Benim söylemek istediğim, şimdi tek ay varken ve insanı çıldırtmaya yetebiliyorken, iki ay birden olduğunda insanların zihninin iyice tuhaflaşabileceğiydi. Gelgit hareketleri farklılaşır, kadınlardaki aybaşı düzensizlikleri de artar. Ardı ardına anormal şeyler olur.”</p>
				<p class="normal1">Tengo bir süre kadının söylediklerini düşündü. “Haklı olabilirsin.”</p>
				<p class="normal1">“O dünyada insanlar sık sık tuhaflaşıyor mu?”</p>
				<p class="normal1">“Hayır, öyle değil. Zihinsel açıdan tuhaf insanlar değiller. Hatta, bizim burada yaptığımız şeyleri yapıyorlar.”</p>
				<p class="normal1">Kadın Tengo’nun penisini hafifçe sıktı. Burası olmayan dünyada, insanlar bizimle aynı şeyleri yapıyorlar. Öyleyse burası olmamasının anlamı ne acaba?”</p>
				<p class="normal1">“Burası olmayan dünyada olmanın anlamı, buradaki dünyanın geçmişini yeniden yazabilmek” dedi Tengo.</p>
				<p class="normal1">“Dilediğince ve kafana estiği şekilde yeniden yazabiliyor musun?”</p>
				<p class="normal1">“Evet.”</p>
				<p class="normal1">“Geçmişi yeniden mi yazmak istiyorsun?”</p>
				<p class="normal1">“Sen istemez misin?”</p>
				<p class="normal1">Kadın başını iki yana salladı. “Ben geçmişi ya da tarihi yeniden yazmayı aklımdan hiç geçirmem. Şu anı yeniden yazmayı düşünebilirim gerçi.”</p>
				<p class="normal1">“Fakat geçmişi yeniden yazacak olursan, doğal olarak şu an da değişir. Şu an dediğin, geçmişteki birikime göre oluşur ne de olsa.”</p>
				<p class="normal1">Kadın derince iç geçirdi. Sonra Tengo’nun penisini tuttuğu elini yukarı aşağı oynattı. Sanki bir asansörün deneme sürüşünü yapıyormuş gibi. “Söyleyebileceğim tek bir şey var. Sen bir zamanlar matematik dâhisiydin, judoda kuşak sahibisin ve şimdi de roman yazıyorsun. Buna rağmen, bu dünyayı <span class="ideitalik">hiç anlamıyorsun</span>. Hem de hiç.”</p>
				<p class="normal1">Kadının bu şekilde kestirip atması Tengo’yu hiç şaşırtmadı. Kendisinin hiçbir şey anlamıyor oluşu, son günlerde Tengo’nun günlük yaşamının bir parçası haline gelmişti. Yeni bir keşif değildi.</p>
				<p class="normal1">“Fakat öyle olsun. Hiçbir şey anlamasan da olur” dedi kendinden yaşça büyük kadın arkadaşı; dönüp, memelerini Tengo’nun vücuduna yaslayarak. “Sen her gün roman yazmaya, hayal kurmaya devam eden bir matematik öğretmenisin. Hiç değişme. Senin çükün çok hoşuma gidiyor. Şekli, büyüklüğü ve dokunuşu. Sertleştiğinde de, yumuşadığında da. Sen sağlıklı olduğunda da, kendini iyi hissetmediğinde de. Üstelik bir süredir yalnızca bana ait. Öyle değil mi?”</p>
				<p class="normal1">“Öyle” diye kabul etti Tengo.</p>
				<p class="normal1">“Baksana. Çok kıskanç bir insan olduğumu daha önce söylemiş miydim?”</p>
				<p class="normal1">“Söyledin. Mantık sınırlarını aşacak ölçülerde kıskançsın.”</p>
				<p class="normal1">“<span class="ideitalik">Her türlü</span> mantığın sınırlarını aşacak ölçüde. Eskiden beri hep böyleydim” dedi kadın, elini yukarı aşağı oynatmaya, penisini sıkmaya başladı. “Hemen tekrar sertleştiririm. Bir itirazın var mı?”</p>
				<p class="normal1">İtirazı olmadığını söyledi Tengo.</p>
				<p class="normal1">“Şu an ne düşünüyorsun?”</p>
				<p class="normal1">“Senin üniversitede İngiliz edebiyatı dersindeki halini.”</p>
				<p class="normal1">“Metin <span class="ideitalik">Martin Chuzzlewit</span>. On sekiz yaşındayım ve eteği fırfırlı tek parça elbise giymişim. Saçlarımı atkuyruğu yapmışım. Ciddi bir öğrenciyim ve henüz bakireyim... Sanki daha önceki yaşam hakkında konuşuyor gibiyim. Fakat <span class="ideitalik">lunatic </span>ve <span class="ideitalik">insane</span> arasındaki fark, üniversiteye girdikten sonra ilk öğrendiğim şeydi. Nasıl oldu? Hayal edince heyecanlandın mı?”</p>
				<p class="normal1">“Elbette.” Tengo gözlerini kapatıp eteği fırfırlı tek parça elbiseyi ve atkuyruğu saçları hayalinde canlandırdı. Çok ciddi bir öğrenci ve bakire. Fakat her türlü mantık sınırını aşacak ölçüde kıskanç. Dickens’ın Londra’yı aydınlatan ayı. Orada gezinen <span class="ideitalik">insane </span>insanlar ve <span class="ideitalik">lunatic </span>insanlar. Taktıkları şapkalar, saç şekilleri birbirine benziyor. Nasıl ayırt edilebilirler acaba? Gözlerini kapatınca, Tengo o an hangi dünyada bulunduğundan emin olamaz hale geldi.</p>
				</body>
</html>