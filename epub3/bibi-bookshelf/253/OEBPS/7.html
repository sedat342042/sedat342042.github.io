<html xmlns="http://www.w3.org/1999/xhtml">
	<head>
		<title>7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7.html" xml:lang="en-GB">
			<div class="Basic-Text-Frame">
				<p class="baslik-1" xml:lang="en-US">Önsöz</p>
				<p class="paragraf-3">Antik çağda sistematik ahlak ilminin kurucusu sayılan Aristoteles’ten İslam ve Batı düşüncesine ve dolayısıyla günümüzün düşünce sistemine kadar üzerinde en fazla tartışma yapılan konulardan birisi de ahlaktır. Bunun nedeni bir taraftan ahlaki değerlerin insanları bir arada tutan manevi değerler sistemi olması, diğer taraftan insanlar arasındaki bir kısım davranışların iyi ve kötü gibi değer yargılarına tabi tutulması ve buna bağlı olarak da insanların iyi ve kötü davranışları ayırt edecek manevi bir sisteme olan ihtiyacının karşılanarak onlara mutluluğun sağlanması çabasıdır. İster antik çağda Aristoteles’in (M.Ö. 384-322) Ethica Nichomachea (Nikomokosa Ahlakı) ve Eudemos, Eflâtun’un (M.Ö. 427-347) Politeia, Timaios ve Phaidon gibi eserleri, isterse de Kindî, (v. 252/866), Fârâbî (v. 339/950), Ebu Bekir er-Râzî (v. 320/932), İbn Sînâ (v. 428/1037) ve İbn Miskeveyh (v. 421/1030) gibi büyük filozofların ahlak ilmiyle bağlı yapıtları bu amaca hizmet etmektedir. Her ne kadar İslam filozoflarının bu yöndeki yapıtları üzerinde kavramsal, metodolojik ve problematik olarak Antik Çağ Yunan Düşüncesinin etkileri bulunsa da, bu yapıtlar İslami değerleri yaşatmak amaçlı olup daha çok İslami bir öğretiyi ihtiva etmektedir. İşte ahlak eserlerini Türkçe’ye kazandırmaya çalıştığımız Nasîruddîn Tûsî (v. 672/1274) de bu bağlamda zikredilebilecek önemli İslam düşünürlerinden biridir. Onun İslam ahlak düşüncesinde İbn Miskeveyh’in Tehzîbu’l-Ahlâk’ından daha kapsayıcı ve bir sonraki ahlak literatürünü de etkileyecek bir şeklide yazmış olduğu Ahlâk-ı Nâsırî isimli eseri bu kabilden eselerleri arasında en önemlisi olarak zikredilebilir. Müellifin bu bağlamdaki diğer eserlerine gelince bunlar, Ahlâk-ı Muhteşemî, Evsâfu’l-Eşrâf, er-Risâletü’n-Nasîriyye ve Tefsîr-i Sûreti’l-Asr gibi daha çok pratik ahlak konularını ihtiva eden eserlerdir.</p>
				<p class="paragraf-3">Türkiye’de İslam ahlak düşüncesine bir katkı sağlayacağı umuduyla Tûsî’nin ahlaka dair söz konusu eserlerini Türkçe’ye kazandırma çabası içerisine girdik. Bu proje gereği ilk olarak Tûsî’nin Ahlâk-ı Nâsırî isimli eserini Türkçe’ye çevirdik (Ahlâk-ı Nâsırî, çev. Anar Gafarov ve Zaur Şükürov, İstanbul, Litera Yayınları 2007). Burada ise projenin devamı olarak onun Evsâfu’l-Eşrâf, er-Risâletü’n-Nasîriyye ve Tefsîr-i Sûreti’l-Asr isimli eserlerini Türkçe’ye çevirdik. Ayrıca bu eselere ilave olarak filozofun psikolojik (ilmu’n-nefs) eserleri çerçevesinde değerlendirilebilecek el-Kemâlü’l-Evvel ve’l-Kemâlu’s-Sânî adlı küçük risâlesini de bu vesileyle çevirmiş olduk.</p>
				<p class="paragraf-3">Müellifin Evsâfu’l-Eşrâf adlı esrini çevirirken eserin İSAM Kütüphanesi Nuhoğlu böl., 156750 no’lu kayıtlarında bulunan Mirza Hüseyin Han hattıyla yazma nüshası (Tahran, Kitabhane-i Tahran, h.ş. 1306) ile birlikte ayrıca, Seyyid Mehdi Şemsuddîn (Tahran, h.ş. 1377) ve Seyyid Muhammed Rızâ Giyâsî Kirmânî’nin tahkikleriyle (İran, İntişârât-i Huzûr, h.ş. 1379) hazırlanmış olan iki ayrı matbu nüshasını da göz önünde bulundurduk. Çeviri esnasında eserde kaşımıza çıkan sâlik, seyr, seyr u sülûk, hareket, riyâzât, muhâsebe, murâkabe, rıza, ittihad, vahdet ve fenâ gibi tasavvuf terimlerini orijinaline uygun şekliyle verip, ayrıca, bu, ve bu kabilden olan bazı kavramlar hakkında Ethem Cebecioğlu ve Süleyman Uludağ’ın hazırlamış oldukları Tasavvuf Terimleri Sözlüğü’ne bağlı kalarak açıklamalarda bulunduk. Genellikle eserin dili ağır olduğundan zaman zaman, örneğin bir nüshada karşımıza çıkan anlaşılması zor cümle yapılarını üç nüshayı karşılaştırarak müellifin eserdeki diline sadık kalmak suretiyle Türkçe’ye daha uygun bir şekilde çevirmeye çalıştık. Eserde geçen âyetlerin ait oldukları sûreleri ve numaralarını belirttik. Müellifin bazen zikretmiş olduğu hadislerin kaynağına gelince bu konuda eserin Seyyid Muhammed Rıza Giyâsî Kirmânî’nin tahkikiyle olan ikinci matbu nüshasında gösterilen kaynaklar dikkate alınmıştır. Bu arada eserin çevrilmiş metnini gözden geçirdiği için Sayın Prof. Dr. İlhan Kutluer’e ve eserin her iki matbu nüshasını Îran’dan getirerek elde etmemizi sağlayan ve yine okuyuculara daha güzel bir çeviri sunma adına çevirmiş olduğum elinizdeki bu metni inceden inceye okuyan meslektaşım Sayın Dr. Agil Şirinov’a saygı ve teşekkürlerimi sunarım.</p>
				<p class="paragraf-3">Tûsî’nin diğer üç risalesine gelince, burada risalelerin her üçünün çevirisinde, filozofun Telhîsu’l-Muhassal adlı eserinin matbu nüshasının arkasındaki “küçük risâleler” bölümünde basılmış olan metinler, esas alınmıştır.</p>
				<p class="paragraf-3">Söz konusu eserlerini Türkçe’ye kazandırdığımız büyük İslam düşünürü Nasîruddîn Tûsî’yi yakından tanımak adına ayrıca bu çalışmanın başına onun hayatını, ilmi hüviyetini ahlak eserlerini ve İslâm ahlâk düşüncesindeki yerini konu edinen bir bölüm eklemenin uygun olacağını düşündük.</p>
				<p class="paragraf-3">Son olarak son derece dikkat ve ihtimama rağmen bu çalışmada olabilecek bazı eksikliklerin okuyucular tarafından tespit edilerek tarafımıza bildirmelerini diler ve bu konuda kendilerine önceden teşekkürlerimi sunarım.</p>
				<p class="paragraf-3">Her şeyin doğrusunu bilen Allah’tır ve başarı O’ndandır.</p>
				<p class="bos"/>
				<p class="paragraf-3">Anar Gafarov</p>
				<p class="paragraf-3">14 Şubat 2008</p>
				<p class="paragraf-3">Üsküdar, İstanbul</p>
			</div>
		</div>
	</body>
</html>