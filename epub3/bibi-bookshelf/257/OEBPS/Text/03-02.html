<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>03-02.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x03-02.html" xml:lang="tr-TR">
    <div class="Basic-Text-Frame">
      <p class="bolumbasligi1" id="toc_marker-5">BİRİNCİ BÖLÜM<br/>
      İMÂM-I RABBÂNÎ’NİN HAYATI</p>

      <p class="baslik1" id="toc_marker-5-1">1. GENÇLİK DÖNEMİ</p>

      <p class="Metin">İmâm-ı Rabbânî Ahmed Sirhindî hicrî 14 Şevvâl 971 (26 Mayıs 1564) tarihinde Hindistan’ın Sirhind kasabasında doğdu.<span class="dip-basvuru" style="font-size:0.76em;"><a class="footnote-link" href="#footnote-234-1" id="footnote-234-1-backlink">1</a></span> Soyları ikinci halife Hz. Ömer el-Fârûk’a dayanan Kâbil asıllı bir aileye mensuptur. Bu sebeple İmâm-ı Rabbânî Ahmed Sirhindî’ye “Fârûkî” ve “Kâbilî” nisbeleri de izâfe edilmektedir.</p>

      <p class="Metin">Menkıbevî bir rivayete göre, İmâm-ı Rabbânî doğmadan önce babası Şeyh Abdülehad bir gece şöyle bir rüya görmüştü: Dünyanın her tarafı karanlıklar içinde; maymunlar, çakallar ve domuzlar insanları parçalıyor. Derken göğsünden bir nur fışkırdığını gördü. Nurun içinden bir taht ortaya çıktı. Bu tahtın üzerine büyük bir zât oturmuştu, onun karşısında zalimler ve dinsizler perişan oluyordu. İmâm-ı Rabbânî’nin babası bu rüyayı o dönemin büyük mutasavvıflarından Şeyh Kemâl’e anlattı. Şeyh Kemâl bu rüyayı şu sözlerle yorumladı: “Yakında senin bir çocuğun doğacak, o bütün bid‘at ve hurâfeleri ortadan kaldıracaktır.”</p>

      <p class="Metin">İmâm-ı Rabbânî’nin annesinden şöyle rivayet edilmiştir: Oğlum Ahmed’in doğumu esnasında bana baygınlık geldi. O esnada birçok evliyanın manen evime toplanmış olduğunu gördüm. Hâtiften şöyle bir ses geldi: “Allah Teâlâ oğlun Ahmed’i üstün vasıflarla yetiştirecek, kendi özel rahmetine mazhar kılacaktır.”</p>

      <p class="Metin">Doğum yeri olan Sirhind’in eski adının Hind dilinde (Sanskritçe) “Arslanı çok olan yer, arslan ormanı” anlamına gelen Sihrend veya Sihrind olduğu, Gazne ile Sihrind arasına hâkim olan Gaznelilerin bu ismi “Hindistan’ın başladığı yer” anlamındaki Serhind’e çevirdikleri ve zamanla Farsça konuşanlar tarafından bu kelimenin Sirhind şekline dönüştürüldüğü söylenir. Ahmed Sirhindî’nin altıncı kuşaktan dedesi olan İmâm Rafî‘uddîn tarafından iskâna açılan “Sirhind”, bugün Hindistan’ın kuzeybatısında Patiala ile Ludhiana arasında kalan küçük bir kasabadır.</p>

      <p class="Metin">Rivayete göre, İmâm-ı Rabbânî henüz küçük bir çocuk iken hastalanmış ve çok zayıflamıştı. O dönemde babasının dostlarından ve Kâdirî şeyhlerinden olan Şeyh Kemâl (Keythelî) Sirhind’e gelince, çocuğunun zayıflamasına üzülen babası çocuğu yanına alarak Şeyh Kemâl’e götürdü ve şifâ için dua etmesini istedi. Şeyh Kemâl çocuğu görünce hürmet için ayağa kalktı ve onun daha uzun yıllar yaşayacağını, büyük bir veli olacağını söyledikten sonra, Abdülkâdir Gîlânî’ye ait olup kendisine intikal etmiş olan hırkasını torunu Şâh Sikender’e verdi ve: “Bu hırkayı ileride bu çocuğa vereceksin.” diye vasiyet etti. Şeyh Kemâl bir süre sonra vefat ettiğinde İmâm-ı Rabbânî henüz yedi yaşında idi.</p>

      <p class="Metin">İmâm-ı Rabbânî’nin babası Şeyh Abdülehad Çiştiyye ve Kâdiriyye tarikatlarından icazetli bir şeyh ve âlim idi. Bu icâzetlerini Abdülkuddûs Gengûhî’nin (ö. 944/1537) oğlu ve halifesi Şeyh Rükneddîn’den (ö. 983/1575) almıştı.<span class="dip-basvuru" style="font-size:0.76em;"><a class="footnote-link" href="#footnote-234-2" id="footnote-234-2-backlink">2</a></span> İmâm-ı Rabbânî Ahmed Sirhindî ilk eğitimine Sirhind’de, babasının yanında başladı. Hâfızlık yaptı ve babasından bazı dersler gördü. Sonra eğitimini geliştirmek için Siyâlkût’a (Sialkot) gitti. Mevlânâ Kemâl Keşmîrî’den (ö. 1017/1608) ma‘kûlât (aklî ilimler; mantık, felsefe), Mevlânâ Ya‘kûb Sarfî Keşmîrî’den (ö. 1003/1595) de hadis okudu. On yedi yaşına geldiğinde (988/1581) zâhirî ilimleri tamamlamış olarak babasının yanına döndü ve ders vermeye başladı. Bu arada Kâdî Behlûl Bedahşânî’den tefsir ve hadis okutma icâzeti aldı.<span class="dip-basvuru" style="font-size:0.76em;"><a class="footnote-link" href="#footnote-234-3" id="footnote-234-3-backlink">3</a></span></p>

      <p class="Metin">İmâm-ı Rabbânî, ilimle meşgul olduğu gençlik döneminde, yaklaşık 18 veya 20 yaşlarında iken Bâbürlülerin başkenti olan Agra’ya gitti. Orada Ekber Şah’ın veziri Ebu’l-Fazl Allâmî’nin (ö. 1011/1602) meclislerinde bulundu ve bir defasında onunla tartıştı. Tartışmanın sebebi, Ebu’l-Fazl’ın filozofları çok övmesi idi. İmâm-ı Rabbânî ise, İmâm-ı Gazâlî’nin <span class="italik-metin-" xml:lang="tr-TR">el-Munkızü mine’d-dalâl</span> isimli eserinden naklen, filozofların ilimlerinin önceki peygamberlerin kitap ve sözlerinden aşırma olduğunu söyleyip vezire itiraz etti. Esasen bu tartışmanın arka plânında, Ebu’l-Fazl’ın peygamberlik müessesesinin önemi hakkındaki şüpheleri yatıyordu. Bunun üzerine İmâm-ı Rabbânî <span class="italik-metin-" xml:lang="tr-TR">İsbâtü’n-nübüvve</span> adlı eserini kaleme aldı ve peygamberliğin önemi ve gerekliliğini aklî-naklî delillerle göstermeye çalıştı. Agra’da bulunduğu dönemde Ebu’l-Fazl’ın ağabeyi Ebu’l-Feyz Feyzî’ye (ö. 1004/1595) <span class="italik-metin-" xml:lang="tr-TR">Sevâtı‘u’l-</span><span class="italik-metin-" xml:lang="tr-TR">ilhâm</span> isimli ve noktasız harflerden oluşan tefsirinin müsveddelerinin yazımında da yardımcı oldu.</p>

      <p class="Metin">İmâm-ı Rabbânî bu dönemde ayrıca <span class="italik-metin-" xml:lang="tr-TR">Risâle-i Redd-i Şî‘a</span> isimli eserini kaleme aldı. Bunu yazmasının sebebi şuydu: O dönemde Meşhed’in Şiî âlimlerinden Muhammed b. Fahreddîn Rüstemdârî bir risale yazarak İslâm’ın ilk üç halifesi, Hz. Âişe ve diğer bazı sahâbîler hakkında aşağılayıcı sözler sarf etmişti. Rüstemdârî’nin bu eserinin bir kopyası bir süre sonra Agra’ya ulaştı. İmâm-ı Rabbânî bu risaleyi görünce oradaki görüşleri reddetmek için <span class="italik-metin-" xml:lang="tr-TR">Risâle-i Redd-i Şî‘a</span> isimli eserini kaleme aldı.<span class="dip-basvuru" style="font-size:0.76em;"><a class="footnote-link" href="#footnote-234-4" id="footnote-234-4-backlink">4</a></span> O dönemde muhtemelen 26 yaşında ya da biraz daha büyük idi. Bu eserin h. 1000 (1591-92) senesinde yazıldığını söyleyenler de vardır.</p>

      <p class="Metin">İmâm-ı Rabbânî’nin ilk eserlerinden <span class="italik-metin-" xml:lang="tr-TR">İsbâtü’n-nübüvve</span>, doğrudan dönemin önemli bir devlet adamını eleştiriyordu. <span class="italik-metin-" xml:lang="tr-TR">Risâle-i Redd-i Şî‘a</span> da Hindistan’da ve saray çevresinde Şiîlerin etkin olduğu bir dönemde cesaretle yazılabilmişti. Bu durum, İmâm-ı Rabbânî’nin karakterini ve cesaretini göstermesi bakımından önemlidir.</p>

      <p class="Metin">Bir süre sonra babası Şeyh Abdülehad, İmâm-ı Rabbânî’yi ziyaret etmek için Agra şehrine geldi ve oğluna Sirhind’e dönmeyi teklif etti. Babası başkentte oğlunun girdiği tartışma ortamının ona zarar vereceğini düşünmüş ve oğlunu bu ortamdan uzaklaştırmak istemiş olmalıdır. Bu ziyaretin ardından İmâm-ı Rabbânî, babasıyla beraber memleketi olan Sirhind kasabasına döndü. Yolda Thânîser’e geldiklerinde, o şehrin önde gelenlerinden Şeyh Sultan’ı ziyaret ettiler. Bu ziyarette Şeyh Sultan, kızını İmâm-ı Rabbânî Ahmed Sirhindî’ye nikâhladı. Rivayete göre, Şeyh Sultan rüyasında Peygamber Efendimiz’i (sallallahu aleyhi ve sellem) görmüş, Hz. Peygamber ona: “Kızını Şeyh Ahmed ile evlendir.” diye emretmişti. Uykudan uyanan Şeyh Sultan “Bu Şeyh Ahmed acaba kimdir?” diye merak ediyordu. O dönemde İmâm-ı Rabbânî Ahmed Sirhindî’yi görünce rüyada işaret edilen zâtın o olduğunu anladı ve kızını onunla evlendirdi. Bu evliliğin tarihi tam olarak bilinmiyorsa da, İmâm-ı Rabbânî Ahmed Sirhindî’nin ilk oğlu Muhammed Sâdık h. 1000 (1591-92) senesinde doğduğuna göre, evliliği bu tarihten bir süre önce olmalıdır.</p>

      <p class="Metin">İmâm-ı Rabbânî evli olarak memleketine döndükten sonra babasına intisap ederek Çiştiyye ve Kâdiriyye tarikatlarına girmiş oldu. Babasının sohbetine devam etti ve kendisini tasavvufî ve ilmî eğitime verdi. 1005 (1597) senesinde Sirhindî’nin ikinci oğlu Muhammed Said dünyâya geldi. Babası Abdülehad, 1007 (1599) senesindeki vefatına yakın İmâm-ı Rabbânî’ye hilafet yani halkı irşâd etme yetkisi verdi. O artık babasının yerine geçmiş olan bir Çiştî-Kâdirî şeyhi idi. Aynı yıl (1007/1599) üçüncü oğlu Muhammed Ma‘sûm dünyaya geldi. İmâm-ı Rabbânî’nin, <span class="italik-metin-" xml:lang="tr-TR">Risâle-i Tehlîliyye</span> isimli eserini de bu yıl içinde kaleme aldığı söylenmektedir.</p>

      <p class="Metin">Babasının vefatından sonra 1008 senesinin Rabî‘u’l-âhir ayında (Ekim 1599) İmâm-ı Rabbânî Ahmed Sirhindî hacca gitmek için Sirhind’den yola çıktı. Bu dönemde 37 yaşında idi. Delhi’ye geldiğinde dostu Mevlânâ Hasan Keşmîrî’nin tavsiyesi ile Delhi’nin Fîrûzâbâd mahallesinde irşâd ile meşgul olan Nakşbendî şeyhi Muhammed Bâkî Billâh’ı ziyaret etti. İmâm-ı Rabbânî, vefat eden babasının Nakşbendiyye’den övgüyle bahsettiğini biliyor ve bu tarikata gıyaben ilgi gösteriyordu. Bâkî Billah İmâm-ı Rabbânî’yi görünce ondaki yüksek kâbiliyeti sezdi ve âdeti olmadığı halde, kendisine intisap edip bir süre tekkesinde ve sohbetinde kalmasını rica etti. İmâm-ı Rabbânî bu teklifi kabul etti ve Nakşbendiyye’ye intisâbı başlamış oldu.</p>

      <p class="Metin">Bâkî Billah, İmâm-ı Rabbânî’ye Mâverâünnehr’de şeyhi Hâcegî İmkenegî’nin yanında iken gördüğü bir rüyayı anlattı. Bu rüyada bir papağan gelip Bâkî Billah’ın eline konmuş, Bâkî Billah onun gagasına kendi ağız suyundan damlatınca papağan konuşmaya başlamış ve Bâkî Billah’ın ağzına gagasından şeker dökmüştü. Şeyhi İmkenegî papağanın Hindistan kuşlarından olduğunu, Bâkî Billah’ın Hindistan’da irşâd ile meşgul olurken değerli bir insan yetiştireceğini, o değerli zâtın feyzi ve fikirleriyle insanların aydınlanacağını söylemişti. Bâkî Billah bu olayı anlattıktan sonra İmâm-ı Rabbânî’ye: “Biz, bu rüyanın size işaret ettiğini düşünüyoruz.” dedi.</p>

      <p class="Metin">Bâkî Billah, İmâm-ı Rabbânî’ye gördüğü bir başka rüyayı (vâkıa) da anlattı. Şeyhi İmkenegî’nin yanından dönerken Sirhind kasabasına geldiğinde rüyasında kendisine: “Sen kutbun yakınına inmişsin.” diye hitap edilmiş ve kutbun sûreti (hilyesi, sîmâsı) gösterilmişti. Bâkî Billah İmâm-ı Rabbânî’ye: “Sizi gördüğüm ilk gün sûretinizin, o gördüğüm sûrete uygun olduğunu ve sizde o kabiliyetin bulunduğunu anladım.” dedi.</p>

      <p class="Metin">İmâm-ı Rabbânî’nin intisap edip kendisine mürîd olduğu dönemde Bâkî Billah mutluluğunu, bir dostuna yazdığı mektupta şöyle ifade ediyordu: “Sirhind’den Şeyh Ahmed isminde ilmi çok, ameli güçlü bir yiğit birkaç gün bizimle oturup kalktı. Ondan, çok ilginç hâller müşahede edildi. Muhtemelen âlemin kendisiyle aydınlandığı bir kandil olacak.”<span class="dip-basvuru" style="font-size:0.76em;"><a class="footnote-link" href="#footnote-234-5" id="footnote-234-5-backlink">5</a></span></p>

      <p class="Metin">İmâm-ı Rabbânî Bâkî Billah’ın yanında iki buçuk-üç ay kadar kaldı. O dönemde yaşadığı manevî hâlleri ve tasavvufî mertebeleri bazı mektuplarında anlatmıştır. Hac zamanı geçtiği için memleketi Sirhind’e dönen İmâm-ı Rabbânî bu dönemde şeyhi ile mektuplaştı ve yaşadığı manevî hâlleri ona bildirdi. Bir süre sonra tekrar Bâkî Billah’ı ziyaret eden İmâm-ı Rabbânî bu ikinci ziyarette irşâd icâzeti (hilâfet) aldı. Bu ikinci ziyaretin, 1009 senesinin Ramazan ve Zi’l-ka‘de ayları arasında iki ay kadar sürdüğü söylenir. Tekrar Sirhind’e dönen İmâm-ı Rabbânî, orada Nakşbendiyye usûlüyle halkı irşâda başladı.</p>

      <p class="baslik1" id="toc_marker-5-2">2. ŞEYHLİK DÖNEMİ</p>

      <p class="Metin">İmâm-ı Rabbânî Ahmed Sirhindî, babasının vefat ettiği 1007 (1599) senesinde Kâdiriyye ve Çiştiyye şeyhi olarak irşâda başlamış ise de, iki sene sonra 1009 (1601) senesinde Bâkî Billâh’tan Nakşbendiyye icâzeti alınca diğer tarikatların icazetini teberrük olarak algıladı ve kendisini Nakşbendî şeyhi olarak tanımladı. Bu sebeple, onun asıl şeyhlik dönemi bu tarihten sonra başlamış oldu. Bu dönemde kendisini manen eksik hissedip inzivaya çekilmeyi düşündüyse de, zamanla manevî hâlleri ilerledi ve mürîdlerin ısrarlı talepleri üzerine irşada devam etti.<span class="dip-basvuru" style="font-size:0.76em;"><a class="footnote-link" href="#footnote-234-6" id="footnote-234-6-backlink">6</a></span></p>

      <p class="Metin"><span class="italik-metin-" xml:lang="tr-TR">Ravzatü’l-kayyûmiyye</span> isimli eserde nakledildiğine göre, İmâm-ı Rabbânî’ye, 10 Rabîulevvel 1010 (8 Eylül 1601) tarihinde manen müceddidlik cübbesi giydirilmiştir. Rivayete göre mânâ âleminde Hz. Peygamber (sallallahu aleyhi ve sellem), diğer peygamberler ve veliler bir sabah İmâm-ı Rabbânî’nin evine gelmişler ve Hz. Peygamber (sallallahu aleyhi ve sellem) nur gibi parlayan bir hil‘ati (cübbeyi) İmâm-ı Rabbânî’ye giydirerek: “Bu tecdîd-i elf-i sânî (yani hicrî ikinci bin yılı yenileme) hil‘atidir. Biz seni kendimize vekil tayin ettik. Bundan böyle bütün dinî ve dünyevî işlerin yürütülmesini sana havâle ettik.” buyurmuştur.</p>

      <p class="Metin">Bu dönemde, daha önce vefat etmiş olan Kâdirî şeyhi Şeyh Kemâl Keythelî’nin hırkası da, bu zâtın torunu ve halifesi olan Şâh Sikender tarafından İmâm-ı Rabbânî’ye giydirildi. Böylece zaten babasından Çiştiyye ve Kâdiriyye icazeti olan İmâm-ı Rabbânî, ikinci bir koldan daha Kâdiriyye icazeti almış oldu. Bâkî Billah vasıtasıyla Nakşbendiyye tarikatından hilafet almış olduğu için önce bu Kâdirî hırkasını kabul edip etmeme konusunda tereddüt etti. Ancak aldığı manevî bir işaretle diğer tarikatların kendisinde teberrük kalması ve aslen Nakşbendî olmak kaydıyla o hırkayı da kabul etti.</p>

      <p class="Metin">İmâm-ı Rabbânî’nin, talebeliğinde Siyâlkût’ta ders aldığı Mevlânâ Ya‘kûb Sarfî Keşmîrî vasıtasıyla Kübreviyye tarikatına da intisap etmiş olabileceği öne sürülmektedir. Bu zât Şeyh Hüseyin Hârizmî’nin halifesi idi.</p>

      <p class="Metin">İmâm-ı Rabbânî, Bâkî Billah’ı üç kere ziyaret etmiştir. Birinci ziyaretinde ona intisap etmiş ve bir süre yanında tasavvufî eğitim görmüş, ikinci ziyareti esnasında hilafet almıştır. Üçüncü ziyaretinde ise şeyhi kendisini yolda karşılamış, çok iltifat etmiş ve mürîdlerinden çoğunun eğitimini ona havale etmiştir. Bu dönemde Bâkî Billah’ın biraz zayıf ve hasta olduğu ve bu ziyaretten kısa bir süre sonra vefat ettiği bilindiğine göre, üçüncü ziyaret 1012 (1603) senesinde olmalıdır.</p>

      <p class="Metin">İmâm-ı Rabbânî bu son ziyaretten sonra Sirhind’e dönüp birkaç gün kaldı ve oradan Lahor’a gitti. Lahor’da tasavvufî sohbetler yaparken şeyhi Bâkî Billah’ın vefat ettiğini öğrendi (25 Cumâde’l-âhir 1012/ 30 Kasım 1603) ve taziye için Delhi’ye geldi. Bir süre Delhi’de irşad ile meşgul oldu. Ancak mürîdler arasında bazı huzursuzluk ve dedikodular çıkınca oradan ayrılıp Sirhind’e döndü ve irşada burada devam etti.<span class="dip-basvuru" style="font-size:0.76em;"><a class="footnote-link" href="#footnote-234-7" id="footnote-234-7-backlink">7</a></span></p>

      <p class="Metin">Bir süre sonra ortadan kalktığı belirtilen bu huzursuzluğun sebebi, muhtemelen Bâkî Billah’ın halifeleri arasındaki yetki dağılımı problemidir. Zîrâ Bâkî Billah’ın önde gelen mürîdlerinden Şeyh Tâceddîn ve Şeyh İlahdâd, İmâm-ı Rabbânî’yi mutlak halife olarak kabul etmeyip kendileri de mürîd eğitmeye başlamışlardı. Bâkî Billah’ın vefatından sonra Şeyh İlahdâd onun halifesi sıfatıyla Delhi’de irşâda başlayınca İmâm-ı Rabbânî onun irşâda yetkili bir halife olmadığını belirterek bu duruma karşı çıktı. Ancak Bâkî Billah’ın önde gelen mürîdlerinden Hüsâmeddîn Ahmed Şeyh İlahdâd’ı destekledi ve postnişîn olarak kabul etti.<span class="dip-basvuru" style="font-size:0.76em;"><a class="footnote-link" href="#footnote-234-8" id="footnote-234-8-backlink">8</a></span> Böylece Bâkî Billah’tan sonra biri Sirhind, diğeri Delhi’de iki ayrı Nakşbendî kolu ortaya çıkmış oldu. Delhi kolu pek etkin ve yaygın olamamış ise de, Bâkî Billah vefat ettiğinde küçük yaşta olan çocukları bu tekkede büyümüş ve sonraları semâ ve raksa (mûsikî eşliğinde zikre) meyilli oldukları gerekçesiyle İmâm-ı Rabbânî tarafından eleştirilmişlerdir.<span class="dip-basvuru" style="font-size:0.76em;"><a class="footnote-link" href="#footnote-234-9" id="footnote-234-9-backlink">9</a></span> Ahmed Sirhindî ile devam eden Nakşbendî koluna “Müceddidiyye” veya “Ahmediyye” adı verilirken, Delhi’de Bâkî Billah’ın oğulları ile devam eden ve pek etkin olamayan diğer kola “Bâkiviyye” dendiği söylenir.</p>

      <p class="Metin">Bâkî Billah’ın vefatından sonra irşâd hayatına Sirhind’de devam eden İmâm-ı Rabbânî Ahmed Sirhindî mürîdlerine, dostlarına ve devlet adamlarına mektuplar yazdı. Mürîdlerine yazdığı mektuplarda tasavvufî eğitim (seyr u sülûk) ve tasavvufî düşüncenin ince meselelerini ele alıyor, devlet adamlarına yazdığı mektuplarda ise daha ziyade İslâmî kurallara ve Ehl-i Sünnet mezhebine bağlılık gibi genel konulara temas ediyordu. Mektup yazdığı devlet adamlarından bazıları şunlardır: Şeyh Ferîd Buhârî (ö. 1025/1616), Abdurrahîm Hân-ı Hânân (ö. 1036/1627), Dârâb Hân b. Hân-ı Hânân (ö. 1034/1625), Muhammed Kılıç Hân (ö. 1023/1614), Kılıcullah b. Kılıç Hân, Hâce-i Cihân Dost Muhammed Kâbilî (ö. 1029/1620), Hân-ı A‘zam Mîrzâ Azîz Koka (ö. 1033/1624), Hân-ı Cihân Devlet Hân Lûdî (ö. 1040/1630) ve Lâlâ Beg Kâbilî.</p>

      <p class="Metin">Bu dönemde Ekber Şâh, Müslüman olmayanlara devlet idaresinde önemli vazifeler vermiş, bazı Hindû kadınlarını haremine almıştı. Yakınında bulunan insanların tesir ve teşvikiyle İslâm ile Hindûizm’i birleştirmek görüntüsü altında Dîn-i İlâhî adında yeni bir din îcat etmişti. Bazı yerlerde Müslüman mabedleri yıkılıp yerine Hindû mabedleri yapılıyordu. Padişah kendisine saygı için secde edilmesini de emrediyordu. Hindûlar için bu durum sorun teşkil etmiyordu. Ancak, ilkeli Müslümanlar için durum oldukça zordu. Bu dönemde padişahın gözüne girmek isteyen bazı İslâm âlimleri de ibadet değil, selâmlama niyetiyle padişaha secde yapılabileceğine dair fetva veriyorlardı.</p>

      <p class="Metin">Rivayete göre bu ortamda İmâm-ı Rabbânî başkent Agra’ya (Ekberâbâd’a) gidip padişahın bazı yakınlarıyla görüştü. “Padişah, Allah Teâlâ’ya ve Resûlü’ne asi olmuştur. Ona hatırlatın ki padişahlığı ve iktidarı dağılacaktır. Tevbe etsin, Allah ve Resûlü’nün yolunu tutsun.” dedi. Devletin önde gelen bürokratlarından Hân-ı Hânân Abdürrahîm ve Hân-ı A‘zam Mîrzâ Azîz gibi kişiler İmâm-ı Rabbânî’ye çok saygı gösteriyorlardı. Bunlar padişahı doğru yola getirmek için ne kadar çaba sarf ettiyseler de, padişah kendi îcat ettiği dinin sarhoşluğu içindeydi ve nasihatlere itibar etmedi. Derken padişahın müneccimleri ona iktidarının yakında yok olacağını bildirdiler. Bu duruma üzülen padişah, o dönemde bir de dehşetli rüya gördü. Bunun üzerine; “İsteyen Müslümanlığa sarılır, isteyen Dîn-i İlâhî’ye bağlanır. Zorlama ve mecbur tutmak yoktur.” diye bir ferman çıkardı. Bir festival münasebetiyle çadırlar kurdurdu. Dîn-i İlâhî’ye inananların çadırlarını güzel kumaşlar ve yiyeceklerle doldurdu. Müslüman çadırlarında ise fakirlik alâmetleri görülüyordu. İmâm-ı Rabbânî bağlılarıyla birlikte Müslüman çadırlarına gelip yerleşti. Eline bir parça toprak (kerpiç) alıp Dîn-i İlâhî mensuplarının çadırlarına doğru attı. Bunun üzerine şiddetli bir rüzgâr çıktı. Ekber Şâh ve takipçileri çok zor anlar yaşarken Müslümanlar hiç sıkıntı çekmedi. Bu olaydan sonra bazı bürokrat ve komutanlar İmâm-ı Rabbânî’ye mürîd oldular.<span class="dip-basvuru" style="font-size:0.76em;"><a class="footnote-link" href="#footnote-234-10" id="footnote-234-10-backlink">10</a></span></p>

      <p class="Metin">1014 (1605) senesinde Ekber Şah vefat etti ve oğlu Cihângîr (1014-1037/1605-1627) tahta geçti. İmâm-ı Rabbânî Ahmed Sirhindî bu duruma çok sevindi. Çünkü Cihângîr’in, babasının aksine İslâmiyet’e bağlı bir kişi olduğunu düşünüyordu. Cihangir’in tahta geçtiği dönemde yazdığı bir mektupta ondan “İslâm padişahı” diye bahsetmişti.<span class="dip-basvuru" style="font-size:0.76em;"><a class="footnote-link" href="#footnote-234-11" id="footnote-234-11-backlink">11</a></span> Bu dönemde Cihângîr’in oğullarından Hüsrev babasına isyan edip Sihlerden yardım almıştı. Ancak yapılan savaşta mağlup oldu. Destekçisi Sih lider Guru Taran Arcun da öldürüldü. İmâm-ı Rabbânî bu olaya sevindiğini bir mektubunda ifade etmiştir.<span class="dip-basvuru" style="font-size:0.76em;"><a class="footnote-link" href="#footnote-234-12" id="footnote-234-12-backlink">12</a></span></p>

      <p class="Metin">İmâm-ı Rabbânî Ahmed Sirhindî’nin parçalar hâlinde kaleme almış olduğu bazı tasavvufî müsvedde yazıları, 1019 senesi Ramazan’ında (1610) mürîdi Muhammed Sıddîk Bedahşî Kişmî tarafından derlenmek sûretiyle <span class="italik-metin-" xml:lang="tr-TR">Mebde’ ve Me‘âd</span> isimli eser vücuda geldi. Bu dönemde ayrıca Şiî âlim Kâdî Nûrullah Şûşterî (ö. 1019/1610) öldürüldü. Onun öldürülmesinde Ahmed Sirhindî’nin rolü olduğu şeklindeki rivayetlerin gerçeğe aykırı olduğu söylenir. Sirhindî <span class="italik-metin-" xml:lang="tr-TR">Ta‘lîkât ber Şerh-i Rubâ‘iyyât-ı Hâce Bâkî Billâh</span> isimli eserini de bir yıl sonra, yani 1020 (1611) senesinde tamamlamış olabilir. 1021’de (1613) oğlu Muhammed Ma‘sûm’u, Anadolu’dan Hindistan’a göç etmiş bir Türk olan mürîdi Safer Ahmed Rûmî’nin kızı ile evlendirdi. 1025 (1616) senesinde, o zamana kadar yazdığı mektupların sayısı 313’e ulaşınca bu mektuplar mürîdlerinden Yâr Muhammed Cedîd Bedahşî Tâlekânî tarafından derlendi ve <span class="italik-metin-" xml:lang="tr-TR">Mektûbât</span>’ın birinci cildi meydana geldi. Bu yıllarda (h. 1024 veya 1025’te) Sirhind kasabasında ortaya çıkan tâûn (bulaşıcı hastalık, vebâ) yüzünden İmâm-ı Rabbânî’nin üç oğlu ve bir kızı vefat etti. Bunların isimleri Muhammed Sâdık, Muhammed Ferruh, Muhammed Îsâ ve Ümmü Külsûm idi. 1025-1028 yılları arasında yazdığı 99 mektup, mürîdi Abdülhay Hisârî tarafından 1028 (1619) yılında toplanarak <span class="italik-metin-" xml:lang="tr-TR">Mektûbât</span>’ın ikinci cildi oluşturuldu. İmâm-ı Rabbânî, o dönemde (şemsî takvim hesâbıyla) 55 yaşında idi.</p>

      <p class="baslik1" id="toc_marker-5-3">3. HAPSEDİLİŞİ</p>

      <p class="Metin">İmâm-ı Rabbânî Ahmed Sirhindî, 1028 (1619) senesinde başkent Agra’ya, Bâbür padişahı Cihângîr’in yanına çağrıldı. Cihângîr onu sorguya çekti ve Govâliyâr (Gwalior) Kalesi’nde hapsedilmesini emretti. Bu hapis olayının sebebi hakkında kaynaklarda farklı rivayetler bulunmaktadır. Padişah Cihângîr, <span class="italik-metin-" xml:lang="tr-TR">Tûzuk-i Cihângîrî</span> isimli eserinde Ahmed Sirhindî isminde bir adamın birçok şehre ve ülkeye “halife” adıyla mürîdler gönderdiğini, mürîdlerine insanı küfre götürecek saçmalıklar ihtiva eden mektuplar yazdığını, bu mektuplardan birinde ilk halife Hz. Ebû Bekr’in makamına ulaşıp geçtiğini iddia ettiği için onu Govâliyâr Kalesi’nde hapsettirdiğini söylemektedir.<span class="dip-basvuru" style="font-size:0.76em;"><a class="footnote-link" href="#footnote-234-13" id="footnote-234-13-backlink">13</a></span></p>

      <p class="Metin">Cihângîr, bu eserinde İmâm-ı Rabbânînin <span class="italik-metin-" xml:lang="tr-TR">Mektûbât</span>’ın-dan birinci cildin 11. mektubunda yer alan bazı cümlelerini hapsin sebebi olarak ön plana çıkarmakta, ancak onun “her şehre ve ülkeye halife adıyla mürîdler gönderdiğini” söyleyerek mürîdlerinin çokluğundan rahatsızlık duyduğunu da ima etmektedir. Adı geçen mektup İmâm-ı Rabbânî’nin şeyhi Bâkî Billah’a yazdığı bir mektup olduğu için Bâkî Billah’ın vefat tarihi olan 1012 (1603) senesinden önce yazılmıştır. Bu hapis olayı ise 1028 (1619) senesinde vukû bulmuştur. Bir kişinin, en az 16 sene önce yazdığı bir mektuptan dolayı cezalandırılması uzak bir ihtimaldir.</p>

      <p class="Metin">Ayrıca İmâm-ı Rabbânî Hz. Ebû Bekir’in makamına “ulaşıp yerleştiğini” değil, manevî yolculuğu esnasında onun makamını da “gördüğünü” ifade etmektedir. İmâm-ı Rabbânî’ye göre sûfî manevî yolculuğunda farklı makamları görebilir, oralarda seyir yapabilir, ancak tekrar kendi makamına iner. Bunu daha iyi açıklayabilmek için İmâm-ı Rabbânî padişaha şöyle bir örnek vermişti: “Meselâ siz bir çavuşu (ya da eri) bir hizmet için yanınıza çağırırsınız. O da birçok rütbeli askerlerin ve komutanların yanından geçerek sizin yanınıza gelir. Sonra tekrar geri dönüp kendi yerinde durur. Bu durum, çavuşun rütbesinin, komutanın rütbesinden üstün olduğu anlamına gelmez.”<span class="dip-basvuru" style="font-size:0.76em;"><a class="footnote-link" href="#footnote-234-14" id="footnote-234-14-backlink">14</a></span></p>

      <p class="Metin">İmâm-ı Rabbânî Ahmed Sirhindî’nin hayatını ele alan en eski menâkıb (biyografi) kitaplarında ise konunun farklı boyutları görülmektedir. Ahmed Sirhindî’nin halifelerinden Muhammed Hâşim Kişmî’nin (ö. 1041/1631-32) <span class="italik-metin-" xml:lang="tr-TR">Berekât-</span><span class="italik-metin-" xml:lang="tr-TR">ı Ahmediyye el-Bâkıyye</span> ya da <span class="italik-metin-" xml:lang="tr-TR">Zübdetü’l-makâmât</span> adıyla bilinen eserinde hapis olayı İmâm-ı Rabbânî’nin halifelerinden Şeyh Bedî‘uddîn Sehârenpûrî’nin hayatının anlatıldığı bölümde ele alınmış ve olayda Şeyh Bedî‘uddîn’in merkezî bir konumda olduğuna işaret edilmiştir.</p>

      <p class="Metin">Bu eserde anlatıldığına göre, İmâm-ı Rabbânî, mürîdi Şeyh Bedî‘uddîn Sehârenpûrî’yi başkent Agra’ya halife tayin etmiş ve kendisinden izin almadan bu şehri terk etmemesini söylemişti. Agra’da bir süre halkı irşâd ile meşgûl olan Sehârenpûrî şeyhinden izin almadan memleketi Sehârenpûr’a gitti. Oradan Sirhind’e geldi, ancak İmâm-ı Rabbânî izinsiz ayrıldığı için ona darılmıştı. Sirhind’den Agra’ya dönen Sehârenpûrî burada geniş bir mürîd halkası oluşturdu. Sehârenpûrî sohbetlerinde yanlış anlamalara sebep olabilecek bazı yüksek tasavvufî hâllere de temas ediyordu. Sonunda dedikodular padişahın kulağına ulaştı, padişah Sehârenpûrî’nin şeyhi olduğu için İmâm-ı Rabbânî’yi çağırttı ve hapse attırdı.<span class="dip-basvuru" style="font-size:0.76em;"><a class="footnote-link" href="#footnote-234-15" id="footnote-234-15-backlink">15</a></span></p>

      <p class="Metin">Kişmî’nin aktardığı bu bilgilerde bazı eksik noktalar bulunmaktadır. Zira bir kişinin kendi memleketine gitmesi gayet doğal bir harekettir. Sirhindî’nin Sehârenpûrî’ye sadece bu sebeple darılmış olması ya da Sehârenpûrî’nin sözleri yüzünden Sirhindî’nin cezalandırılması uzak bir ihtimaldir.</p>

      <p class="Metin">İmâm-ı Rabbânî’nin önde gelen mürîdlerinden Bedreddîn Sirhindî (ö. 1054/1644’ten sonra) <span class="italik-metin-" xml:lang="tr-TR">Hazarâtü’l-kuds</span> isimli eserinde hapis olayını şöyle anlatır: Cihângîr, İmâm-ı Rabbânî’yi bir mektubunda yer alan Hz. Ebû Bekr’in makamına ulaştığı şeklindeki ifadelerinden dolayı sorguladı. İmâm-ı Rabbânî mâkul cevaplar verip açıklama yapınca padişah da onu cezalandırmaktan vazgeçti. Ancak o esnada padişahın yanındaki birisi İmâm-ı Rabbânî’nin kibirli olduğunu ve bu sebeple padişahın huzuruna girdiğinde saygı secdesi yapmadığını söyledi. Padişah bu sözler üzerine öfkelenip İmâm-ı Rabbânî’yi hapsettirdi. Bu olaydan önce Cihângîr’in oğlu Şâhcihân (Hürrem), bazı fıkıh kitapları ile birlikte Efdal Hân ve Hâce Abdurrahmân Müftî’yi İmâm-ı Rabbânî’ye göndermiş ve padişaha “saygı” secdesi yapmanın caiz olduğunu, bunu yaparsa padişahtan bir zarar gelmeyeceğini söylemişti. İmâm-ı Rabbânî ise bunun ruhsat olduğunu, azîmetin ise Allah’tan başkasına secde etmemek olduğunu bildirmişti.<span class="dip-basvuru" style="font-size:0.76em;"><a class="footnote-link" href="#footnote-234-16" id="footnote-234-16-backlink">16</a></span></p>

      <p class="Metin">Bedreddîn Sirhindî’nin bu rivayetinden, hapsin iki sebebi olduğu görülmektedir. Birincisi İmâm-ı Rabbânî’nin mektubundaki Hz. Ebû Bekr’in makamına ulaşma ile ilgili cümleleri; ikincisi ise padişaha saygı secdesi yapmaması ve bu konunun bazı bürokratlar tarafından şikâyet mevzuu yapılması. Ancak bunlar, muhtemelen Sirhindî’nin hapsedilmesinin gerçek sebepleri değil, sorgulama esnasında öne sürülmüş bahanelerdir.</p>

      <p class="Metin">Muhammed Emîn Bedahşî’nin (ö.1102/1691’den sonra) <span class="italik-metin-" xml:lang="tr-TR">Menâkıbu’l-hazarât</span> isimli eserinde hapsin sebebi ile ilgili verdiği bilgiler, konunun başka bir yönüne (belki de gerçek yüzüne) ışık tuttuğu için oldukça önemlidir. Bu esere göre, Cihângîr, İmâm-ı Rabbânî Ahmed Sirhindî’yi söz konusu mektubundaki ifadelerinden dolayı sorgulamış, İmâm-ı Rabbânî’nin makul açıklamaları üzerine cezâ vermekten vazgeçmişti. O sırada padişahın yanındaki bazı kişiler: “Bu şeyh size selâmlama secdesi yapmadı, ordu içinde de çok mürîdleri var. Yakında bu kalabalık mürîdleriyle bir fitne çıkarabilir ve mülkünüze zarar verebilir.”; “Şeyh Ahmed’in asker içinde o kadar çok mürîdi var ki, eğer isterse padişahlık iddiasında bulunabilir” dediler.<span class="dip-basvuru" style="font-size:0.76em;"><a class="footnote-link" href="#footnote-234-17" id="footnote-234-17-backlink">17</a></span> Bu esere göre, o dönemde padişahın veziri ve hizmetçileri çoğunlukla Şiî idi.<span class="dip-basvuru" style="font-size:0.76em;"><a class="footnote-link" href="#footnote-234-18" id="footnote-234-18-backlink">18</a></span> Ahmed Sirhindî’nin de Şia’yı eleştiren mektupları ve müstakil bir risâlesi olduğu için ona karşı öfke besliyorlardı. Padişahı, Ahmed Sirhindî aleyhine kışkırtanlar bu kişilerdi.</p>

      <p class="Metin">Bedahşî’nin verdiği bu bilgilere göre, hapsin gerçek sebebi olarak, Sirhindî’nin özellikle ordu içindeki mürîdlerinin çoğalması üzerine padişah ve yakınlarının kaygılanması ile Şiî bürokratların Ahmed Sirhindî’ye karşı husûmeti gösterilmektedir.</p>

      <p class="Metin">Muhammed İhsân Müceddidî’nin (ö.1201/1787’den sonra) <span class="italik-metin-" xml:lang="tr-TR">Ravzatü’l-kayyûmiyye</span> isimli eseri ile diğer bazı geç dönem eserlerde hapsin sebebi anlatılırken yukarıdaki ana fikir yakalanmış ve daha detaylı bilgi verilmiştir. Buna göre, İmâm-ı Rabbânî Ahmed Sirhindî, halifesi Şeyh Bedî‘uddîn Sehârenpûrî’yi başkent Agra’ya irşâd için görevlendirmişti. Bedî‘ûddîn, padişahın ordusu içinde tebliğ ve irşâd ile meşgûl olup birçok mürîd edindi. Bunu haber alan Şiî vezir Âsaf Câh, padişahı Şeyh Bedî‘uddîn ve Ahmed Sirhindî aleyhinde yönlendirmeye çalıştı. Sirhindî’nin bu kalabalık mürîdleriyle saltanat iddiasında bulunabileceğini öne sürdü. Padişah da Şeyh Bedî‘uddîn’in sohbetine gidilmesini yasakladı, ayrıca Ahmed Sirhindî hakkında bilgi toplamak üzere casuslar yolladı. Bu casuslar Ahmed Sirhindî’nin, kendisini Hz. Ebû Bekr’den üstün gördüğünü bildirdiler. O dönemde Şeyh Bedî‘uddîn Agra’dan ayrılıp önce memleketine, sonra Sirhind’e geldi. Onun yokluğunu fırsat bilen bazı kişiler Agra’da dedikodu yapıp Şeyh Bedî‘uddîn’in Ahmed Sirhindî ile beraber isyan hazırlığı yapmak için Sirhind’e gittiğini söylediler. Padişah da Ahmed Sirhindî’yi huzuruna çağırdı. Hz. Ebû Bekr’in makamına ulaştığı iddiasının doğru olup olmadığını sordu, saygı secdesi yapmasını istedi ve sonunda hapsedilmesine karar verdi.<span class="dip-basvuru" style="font-size:0.76em;"><a class="footnote-link" href="#footnote-234-19" id="footnote-234-19-backlink">19</a></span></p>

      <p class="Metin">İmâm-ı Rabbânî Ahmed Sirhindî, hapsedildiği tarih olan 1028 (1619) senesinden kısa bir süre önce halifelerinden Mîr Muhammed Nu‘mân’a yazdığı bir mektupta Hindûların Müslüman mabedlerini yıkmaya başladığını ve bu olayların Müslüman bir padişah döneminde vukû bulmasından üzüntü duyduğunu söyleyerek Cihângîr’i üstü kapalı eleştirmişti.<span class="dip-basvuru" style="font-size:0.76em;"><a class="footnote-link" href="#footnote-234-20" id="footnote-234-20-backlink">20</a></span> Hapis olayının bu mektubun ardından gerçekleşmesi, sebeplerden birinin bu eleştiri olabileceğini de akla getirmektedir.</p>

      <p class="Metin">İmâm-ı Rabbânî Govâliyâr Kalesi’nde bir yıl hapis hayatı yaşadı. Bazı kaynaklarda iki yıl veya üç yıl hapiste kaldığı kaydedilmiş ise de bu doğru değildir. Bu bir yıl içinde hapisteki insanlara İslâmiyet’i öğretti, onları irşâd etti. Bazı gayr-i müslimlerin de Müslüman olmasına vesile oldu.<span class="dip-basvuru" style="font-size:0.76em;"><a class="footnote-link" href="#footnote-234-21" id="footnote-234-21-backlink">21</a></span> Yaşadığı sıkıntıların manevî ilerleyişine katkı sağlayacağını düşünüyordu.<span class="dip-basvuru" style="font-size:0.76em;"><a class="footnote-link" href="#footnote-234-22" id="footnote-234-22-backlink">22</a></span> Ancak dışarıdaki mürîdleri huzursuzdu ve padişaha zarar vermek istiyorlardı. İmâm-ı Rabbânî ise, onlara mânî oldu ve: “Padişah’a kötülük etmek, bütün insanlara kötülük etmektir.” dedi. Mürîdlerinden biri sihirbazlardan öğrendiği bazı cümlelerle Ahmed Sirhindî’nin muhaliflerine büyü yapıp onları ortadan kaldırmak istedi; ancak İmâm-ı Rabbânî buna da mânî oldu. Bir sene sonra padişah verdiği cezadan pişman oldu ve İmâm-ı Rabbânî’nin hapisten çıkmasına izin verdi.<span class="dip-basvuru" style="font-size:0.76em;"><a class="footnote-link" href="#footnote-234-23" id="footnote-234-23-backlink">23</a></span></p>

      <p class="Metin"><span class="italik-metin-" xml:lang="tr-TR">Ravzatü’l-kayyûmiyye</span> isimli eserde İmâm-ı Rabbânî’ye hicrî 1010 senesinde müceddidlik hil‘ati giydirildiği anlatıldıktan sonra, hapsedilişi ile ilgili olayların müceddidliğin 16. yılında yani 1026 (1617) senesinde vukû bulduğu kaydedilmiştir. Oysa olayın en yakın şahidi olan ve 1014 (1605) senesinde tahta geçen padişah Cihângîr, <span class="italik-metin-" xml:lang="tr-TR">Tûzuk-i Cihângîrî</span> adlı eserinde saltanatının 14. senesi olaylarını (1028/1619) anlatırken Sirhindî’yi hapsettiğini, 15. senesi olaylarını anlatırken de serbest bıraktığını söyler. Buradan hapsin ve serbest kalışın tarihleri açıkça anlaşılmaktadır.</p>

      <p class="Metin">Yine <span class="italik-metin-" xml:lang="tr-TR">Ravzatü’l-kayyûmiyye</span>’de Ahmed Sirhindî’nin hapsedilmesi üzerine bazı vali ve komutanların rahatsız oldukları, aralarında anlaşarak Kâbil valisi Mehâbet Hân’ı padişaha karşı isyana teşvik ettikleri, Mehâbet Hân’ın da padişahın ordusunu yenerek Cihângîr’i esir aldığı, ardından Ahmed Sirhindî’nin serbest bırakıldığı anlatılır.<span class="dip-basvuru" style="font-size:0.76em;"><a class="footnote-link" href="#footnote-234-24" id="footnote-234-24-backlink">24</a></span> Oysa bu olay, Sirhindî’nin vefat tarihi olan h. 1034 (Aralık 1624) senesinden bir sene sonra Cumâde’l-âhire 1035’te (Mart 1626) vukû bulmuştur.<span class="dip-basvuru" style="font-size:0.76em;"><a class="footnote-link" href="#footnote-234-25" id="footnote-234-25-backlink">25</a></span> Bu durum, İmâm-ı Rabbânî’nin vefatından bir asır sonra 1148’de (1735) yazılmaya başlanan <span class="italik-metin-" xml:lang="tr-TR">Ravzatü’l-kayyûmiyye</span>’deki rivayetlerin ihtiyatla kullanılması gerektiğini gösterir.</p>

      <p class="Metin">Cihângîr, İmâm-ı Rabbânî Ahmed Sirhindî’yi hapisten serbest bırakırken (1029/1620) hediye olarak 1000 rupye para verdiğini ve onu evine dönmek ile ordugâhta kendisinin yakınlarında kalmak arasında serbest bıraktığını söyler. Cihângîr’e göre, Ahmed Sirhindî bu hapis cezasının kendisi için iyi bir ders olduğunu söylemiş ve padişahın yakınında kalmayı tercih etmiştir.<span class="dip-basvuru" style="font-size:0.76em;"><a class="footnote-link" href="#footnote-234-26" id="footnote-234-26-backlink">26</a></span></p>

      <p class="Metin">İmâm-ı Rabbânî, padişahın yakınında bulunmayı, onu İslâmî konulara teşvik etmek için iyi bir fırsat olarak düşünmüş ve bu yüzden ordugâhta kalmayı tercih etmiş olabilir. Nitekim bazı mektuplarında padişahın meclisine katıldığını ve dinî konularda sohbet ettiğini anlatır.<span class="dip-basvuru" style="font-size:0.76em;"><a class="footnote-link" href="#footnote-234-27" id="footnote-234-27-backlink">27</a></span> Ancak o dönemde mürîdlerine ve oğullarına yazdığı bazı mektuplarda kışlada zorla kaldığını, sabrettiğini, sultan tarafından bir engelleme olduğunu söyleyerek bir nevî yarı hapis hayatı yaşadığını ima etmektedir.<span class="dip-basvuru" style="font-size:0.76em;"><a class="footnote-link" href="#footnote-234-28" id="footnote-234-28-backlink">28</a></span></p>

      <p class="Metin">Cihângîr, Ahmed Sirhindî’yi gitmek ile kalmak arasında serbest bıraktığını söylemiş ise de, Muhammed Hâşim Kişmî, onun “padişahın baskısı ile” orduda kaldığını ifade etmiştir.<span class="dip-basvuru" style="font-size:0.76em;"><a class="footnote-link" href="#footnote-234-29" id="footnote-234-29-backlink">29</a></span> Dolayısıyla bazı kaynaklardaki “Kışlada kalmak şartıyla zindandan serbest bıraktı.”<span class="dip-basvuru" style="font-size:0.76em;"><a class="footnote-link" href="#footnote-234-30" id="footnote-234-30-backlink">30</a></span> cümlesi, ilk dönemler için muhtemelen daha doğrudur. Ahmed Sirhindî’nin bu dönemde padişahın askerleriyle birlikte iki-üç sene boyunca bazı şehirlerde dolaştığı bilinmektedir.</p>

      <p class="baslik1" id="toc_marker-5-4">4. HAYATININ SON DÖNEMİ VE VEFATI</p>

      <p class="Metin">İmâm-ı Rabbânî hapisten çıktığı hicrî 1029 senesinden 1033 senesine kadar dört sene padişahın yakınında ve ordusunda bulundu. Bu dönemde hem padişahla dinî sohbetler yaparak onun daha dindar bir insan olması için çalıştı hem de dostlarına mektup yazmaya devam etti.</p>

      <p class="Metin">Bu dönemde h. 1031 (1622) senesinde Muhammed Hâşim Kişmî İmâm-ı Rabbânî’nin mektuplarını derleyerek <span class="italik-metin-" xml:lang="tr-TR">Mektûbât</span>’ın üçüncü cildini meydana getirmiştir. Daha sonra yazılan mektupların sayısı oldukça az olduğundan, bunlar da üçüncü cildin sonuna eklenmiştir.</p>

      <p class="Metin">İmâm-ı Rabbânî Ahmed Sirhindî’nin h. 1032 (1623) senesinde Ecmîr’de (Ajmer) olduğu bilinmektedir. O dönemde Padişah Cihângîr de Ecmîr’de idi. Cihângîr 55. doğum gününde (17 Rabîu’l-evvel 1032) yakınlarına hediyeler dağıtırken İmâm-ı Rabbânî’ye de 2000 rupye para hediye etmişti.<span class="dip-basvuru" style="font-size:0.76em;"><a class="footnote-link" href="#footnote-234-31" id="footnote-234-31-backlink">31</a></span> Bu dönemde, İmâm-ı Rabbânî ile padişahın iyi ilişkiler içinde oldukları görülmektedir. 1033 (1623-24) senesinde tam olarak serbest olduğu görülen Ahmed Sirhindî, bu senenin Rabî‘u’s-sânî ayında (Ocak-Şubat 1624) kendisini ziyarete gelen oğullarıyla birlikte Ecmîr’den Sirhind’e dönmüş ve ömrünün son yılını memleketi olan Sirhind’de geçirmiştir.</p>

      <p class="Metin">İmâm-ı Rabbânî son zamanlarını münzevî bir şekilde geçirdi. Cuma namazı haricinde evinden çıkmıyordu. Vefatından birkaç ay önce nefes darlığı çekmeye başladı. 28 Safer 1034 (10 Aralık 1624) tarihinde vefat etti ve doğum yeri olan Hindistan’ın Sirhind kasabasında defnedildi.<span class="dip-basvuru" style="font-size:0.76em;"><a class="footnote-link" href="#footnote-234-32" id="footnote-234-32-backlink">32</a></span> Vefat ettiğinde şemsî takvim hesabıyla 60 yaşında idi. Mürîdlerinden Bedreddîn b. İbrâhîm Sirhindî onun son aylarını, vefatını ve defnedilişini <span class="italik-metin-" xml:lang="tr-TR">Visâl-i Ahmedî</span> isimli eserinde anlatmıştır.</p>

      <p class="Metin">Kaynaklarda belirtildiğine göre, İmâm-ı Rabbânî Ahmed Sirhindî’nin teni beyaza meyyal buğday renginde idi. Kaşları uzunca, siyah ve araları açık idi. Gözleri irice, biraz çekik, beyazı tam beyaz ve siyahı tam siyah idi. Burnu yüksekçe ve ince (dar), sakalları uzun ve dörtgen idi. Başında sarık bulunur, sarığın uzantısını (destârın şemlesini) arkasına, omuzlarının arasına salardı. Üzerine cübbe giyer, şalvarının paçaları da kısa olurdu.<span class="dip-basvuru" style="font-size:0.76em;"><a class="footnote-link" href="#footnote-234-33" id="footnote-234-33-backlink">33</a></span></p>

      <p class="Metin">İmâm-ı Rabbânî vefat ettiğinde geriye birkaç yetişkin çocuk, birçok halife, çok sayıda mektup ve birkaç risale bırakmıştır. Onun en önemli mirası ise, sonraki nesillere örnek olacak çileli ve ilkeli bir hayat hikâyesidir.</p>

      <div class="footnotes">
        <div class="footnote">
          <p class="dipnot-cizgili"><a class="footnote-anchor" href="#footnote-234-1-backlink" id="footnote-234-1">1</a> Muhammed İhsân Müceddidî, <span class="itaLik-DiPNOT" style="font-size:1em;">Ravzatü’l-kayyûmiyye</span> (Farsçadan Urducaya trc. ve nşr. İkbâl Ahmed Fârûkî), Lahor 1996, I, 115.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-2-backlink" id="footnote-234-2">2</a> Şeyh Abdülehad’ın Çiştiyye ve Kâdiriyye silsileleri için Bkz. Bedreddîn Sirhindî, <span class="itaLik-DiPNOT" style="font-size:1em;">Hazarâtü’l-kuds</span> (nşr. Mahbûb İlâhî), Lahor 1971, II, 28-30.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-3-backlink" id="footnote-234-3">3</a> Muhammed Hâşim Kişmî, <span class="itaLik-DiPNOT" style="font-size:1em;">Berekât-ı Ahmediyye (Zübdetü’l-makâmât)</span>, Kânpûr 1307/1889, s. 128; Bedreddîn Sirhindî, <span class="itaLik-DiPNOT" style="font-size:1em;">Hazarâtü’l-kuds</span>, II, 31-32.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-4-backlink" id="footnote-234-4">4</a> Ahmed Sirhindî, <span class="itaLik-DiPNOT" style="font-size:1em;">Te’yîd-i Ehl-i Sünnet (Risâle-i Redd-i Şî‘a)</span>, [nşr. Gulâm Mustafa Han], İstanbul 1994, s. 2; Kişmî, <span class="itaLik-DiPNOT" style="font-size:1em;">ae</span>, s. 132; J.G.J. ter Haar, <span class="itaLik-DiPNOT" style="font-size:1em;">Follower and Heir of the Prophet: Shaykh Ahmad Sirhindî (1564-1624) as Mystic</span>, Leiden 1992, s. 25.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-5-backlink" id="footnote-234-5">5</a> Bâkî Billâh, <span class="itaLik-DiPNOT" style="font-size:1em;">Külliyyât-ı Bâkî Billâh</span> (nşr. Ebu’l-Hasan Zeyd Fârûkî- Burhân Ahmed Fârûkî), Lahor 1967, s. 130.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-6-backlink" id="footnote-234-6">6</a> Ahmed Sirhindî, <span class="itaLik-DiPNOT" style="font-size:1em;">Mektûbât</span>, I, 38 (no. 16); 590-591. (no. 290)</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-7-backlink" id="footnote-234-7">7</a> Kişmî, <span class="itaLik-DiPNOT" style="font-size:1em;">ae</span>, s. 157-159.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-8-backlink" id="footnote-234-8">8</a> Ahmed Sirhindî, <span class="itaLik-DiPNOT" style="font-size:1em;">Mektûbât</span>, I, 93-94. (no. 32)</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-9-backlink" id="footnote-234-9">9</a> Ahmed Sirhindî, <span class="itaLik-DiPNOT" style="font-size:1em;">ae</span>, I, 462, 493-494. (no. 266) Bâkî Billah’ın halifeleri ve oğulları için bkz. Necdet Tosun, <span class="itaLik-DiPNOT" style="font-size:1em;">Bahâeddîn Nakşbend: Hayatı, Görüşleri, Tarikatı (XII-XVII. Asırlar)</span>, İstanbul 2002, s. 205-209.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-10-backlink" id="footnote-234-10">10</a> Muhammed İhsân Müceddidî, <span class="itaLik-DiPNOT" style="font-size:1em;">Ravzatü’l-kayyûmiyye</span>, I, 221-227; Muhammed Halîm Şarkpûrî, <span class="itaLik-DiPNOT" style="font-size:1em;">İmam Rabbânî</span> (trc. Ali Genceli), Konya 1978, s. 29-33.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-11-backlink" id="footnote-234-11">11</a> Sirhindî, <span class="itaLik-DiPNOT" style="font-size:1em;">Mektûbât</span>, I, 124 (no. 47); 131. (no. 53)</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-12-backlink" id="footnote-234-12">12</a> Ahmed Sirhindî, <span class="itaLik-DiPNOT" style="font-size:1em;">Mektûbât</span>, I, 309. (no. 193) Ayrıca bkz. Yohanan Friedmann, <span class="itaLik-DiPNOT" style="font-size:1em;">Shaykh Ahmad Sirhindî: An Outline of His Thought and a Study of His Image in the Eyes of Posterity</span>, London 1971, s. 73-74.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-13-backlink" id="footnote-234-13">13</a> Jahangir, <span class="itaLik-DiPNOT" style="font-size:1em;">The Tûzuk-i Jahângîrî or Memoirs of Jahângîr</span> (trc. Alexander Rogers; ed. Henry Beveridge), New Delhi 1978, II, 91-93.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-14-backlink" id="footnote-234-14">14</a> Bedreddîn Sirhindî, <span class="itaLik-DiPNOT" style="font-size:1em;">Hazarâtü’l-kuds</span>, II, 115.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-15-backlink" id="footnote-234-15">15</a> Kişmî, <span class="itaLik-DiPNOT" style="font-size:1em;">Berekât-ı Ahmediyye</span>, s. 363.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-16-backlink" id="footnote-234-16">16</a> Bedreddîn Sirhindî, <span class="itaLik-DiPNOT" style="font-size:1em;">Hazarâtü’l-kuds</span>, II, 115-116.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-17-backlink" id="footnote-234-17">17</a> Muhammed Emîn Bedahşî, <span class="itaLik-DiPNOT" style="font-size:1em;">Menâkıbu’l-hazarât</span>, İslâmâbâd, Gencbahş Ktp., nr. 12522, vr. 39a, 40b.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-18-backlink" id="footnote-234-18">18</a> Bedahşî, <span class="itaLik-DiPNOT" style="font-size:1em;">ae</span>, vr. 39b.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-19-backlink" id="footnote-234-19">19</a> Muhammed İhsân Müceddidî, <span class="itaLik-DiPNOT" style="font-size:1em;">Ravzatü’l-kayyûmiyye</span>, I, 298-316.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-20-backlink" id="footnote-234-20">20</a> Ahmed Sirhindî, <span class="itaLik-DiPNOT" style="font-size:1em;">Mektûbât</span>, II, 233-234. (no. 92) <span class="itaLik-DiPNOT" style="font-size:1em;">Mektûbât</span>’ın ikinci cildi h. 1025-1028 tarihleri arasında yazılan mektuplardan oluşmaktadır.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-21-backlink" id="footnote-234-21">21</a> Bedahşî, <span class="itaLik-DiPNOT" style="font-size:1em;">Menâkıbu’l-hazarât</span>, vr. 41a; Muhammed Murâd Kazânî Minzelevî, <span class="itaLik-DiPNOT" style="font-size:1em;">Tercümetü ahvâli’l-İmâmi’r-Rabbânî</span>, <span class="itaLik-DiPNOT" style="font-size:1em;">Mu‘arrabu’l-Mektûbât (ed-Dürerü’l-meknûnâti’n-nefîse)</span>, Mekke 1317 kenarında, I, 58-59.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-22-backlink" id="footnote-234-22">22</a> Sirhindî, <span class="itaLik-DiPNOT" style="font-size:1em;">Mektûbât</span>, III, 284. (no. 5)</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-23-backlink" id="footnote-234-23">23</a> Bedahşî, <span class="itaLik-DiPNOT" style="font-size:1em;">ae</span>, vr. 41a-41b.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-24-backlink" id="footnote-234-24">24</a> Müceddidî, <span class="itaLik-DiPNOT" style="font-size:1em;">Ravzatü’l-kayyûmiyye</span>, I, 323-331.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-25-backlink" id="footnote-234-25">25</a> Mu‘temed Hân, <span class="itaLik-DiPNOT" style="font-size:1em;">İkbâlnâme-i Cihângîrî</span>, Kalküta (Calcutta) 1865, s. 257; Muhammad Aslam, “Jahângîr and Shaikh Ahmad Sirhindî”, <span class="itaLik-DiPNOT" style="font-size:1em;">Journal of the Asiatic Society of Pakistan</span>, X/1 (1965), s. 142.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-26-backlink" id="footnote-234-26">26</a> Jahangir, <span class="itaLik-DiPNOT" style="font-size:1em;">ae</span>, II, 161.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-27-backlink" id="footnote-234-27">27</a> Sirhindî, <span class="itaLik-DiPNOT" style="font-size:1em;">Mektûbât</span>, III, 370-371. (no. 43)</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-28-backlink" id="footnote-234-28">28</a> Sirhindî, <span class="itaLik-DiPNOT" style="font-size:1em;">ae</span>, III, 449 (no. 78); 462 (no. 83); 526-527. (no. 106)</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-29-backlink" id="footnote-234-29">29</a> Kişmî, <span class="itaLik-DiPNOT" style="font-size:1em;">Berekât-ı Ahmediyye</span>, s. 159.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-30-backlink" id="footnote-234-30">30</a> Abdülmecîd Hânî, <span class="itaLik-DiPNOT" style="font-size:1em;">el-Hadâiku’l-verdiyye</span>, Kâhire 1308, s. 183.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-31-backlink" id="footnote-234-31">31</a> Jahangir, <span class="itaLik-DiPNOT" style="font-size:1em;">ae</span>, II, 276.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-32-backlink" id="footnote-234-32">32</a> Bedreddîn Sirhindî, <span class="itaLik-DiPNOT" style="font-size:1em;">Visâl-i Ahmedî</span> (nşr. Gulâm Mustafa Hân), Karaçi 1388/1968, s. 6, 12, 26.</p>
        </div>

        <div class="footnote">
          <p class="dipnot-cizgili"><a class="footnote-anchor" href="#footnote-234-33-backlink" id="footnote-234-33">33</a> Bedreddîn Sirhindî, <span class="itaLik-DiPNOT" style="font-size:1em;">Hazarâtü’l-kuds</span>, II, 40, 59, 92, 155.</p>
        </div>
      </div>
    </div>
  </div>
</body>
</html>
