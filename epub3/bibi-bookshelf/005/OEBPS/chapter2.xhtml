<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>ŞİMDİ ÖLMÜYORUM</h1>
			<h2 class="sola-hizali">1.</h2>
			<p>Tavandaki lambanın arkasından çıktı. Adi adımla yürüdü bir süre. Daireler çizdi. Etrafına baktı. Koşturdu biraz. Sonra boynunu uzatıp bekledi. Aynı yarıktan biri daha çıktı. Yan yana geldiler. Yarım kol hizaladılar kendilerini. Ve uygun aydım yürümeye başladılar.</p>
			<p>“1, 2, 3, 4... 1, 2, 3, 4.”</p>
			<p>Tavanı boydan boya kesen çizgiye gelince antenlerini yola paralel indirdiler. Adımları daha sertleşti, dizlerini bükmeden tabanlarını yere çarptılar.</p>
			<p>“3, 4... 1, 2... 1, 2... 3, 4.”</p>
			<p>Tam da o anda ortalık inlemeye başladı. </p>
			<p>GÜM, GÜM!</p>
			<p>Midemdeki sızının zilleri çalmaya başladı. Hemen zırhımı kuşanıp kılıcımı sıyırdım. Burnumdan gırtlağıma doğru süzülen o iğrenç kokuyu hissettim. </p>
			<h2 class="sola-hizali">2.</h2>
			<p>Bu mahallede tekir kedilerin hükmü sürüyor. Kimsenin bilmediği zamanlardan beri en toramanları, en kulağı kesik hırçınları tekir oluyor genelde. Kiminin alnından burnuna kadar inen derin sıyrıkları var. Arada uzaktan gelen sarmana da üç renkli dişilerin bölgelerine girmesine izin veriyorlar. Böylelikle çiftleşme havuzları genişliyor, biraz renkleri kaysa da güçlü yavruları oluyor. Ama her şeye rağmen illa ki başta koca kafalı ve geniş enseli bir tekir oluyor. </p>
			<p>Şimdikinin adı Numan. </p>
			<p>Numan Çelikbilek. Soyismi olan tek tekir. Dedesinin de adı Numan’dı. Ama onun lakabı vardı. Uzun Kuyrukların Numan derlerdi. Özellikle dişiler onun sırma kürklü ve yaldızlı tozlu kuyruğuna hayrandı. Torun Numan zamanında soyadı kanunu gelince kendine bu ismi aldı. Numan Çelikbilek. </p>
			<p>Atıf Bey’in kömürlüğünde ikamet ediyor. </p>
			<p>Varlığını sayalım:</p>
			<p>– Yırtık minder. (Atıf Bey’in kayınvalidesinden kalan son eşya. Münire Hanım. Urla’da yağı üzerinde bin zeytinlik bir dağ bıraktı. Ama dağ dağ üzerinde kalır da ah yeryüzünde kalmaz. Kınalı kayanın dibindeki kör kuyuya en altta memeleri yeni uç vermiş iki kızı, üzerine de yaşlı anası ve karısıyla gömülen bir kaşı bembeyaz Rum duvarcının son nefesinde söyledikleri o sülaleyi bir ömür kovaladı. Münire Hanım’ın babasını soğuk bir kış gecesi İzmir yolundaki tenhaların birinde kıstırdılar. Soymakla bırakmadılar yaşlı adamı. Ölümden başka Rum duvarcının iki kızına ne yaptılarsa ona da aynısını yaptılar. Münire Hanım İzmir’e gelin gitti beş sene sonra. Kocası Basmane Garı’nda gişe memuru. Atıf Bey genç ve yakışıklı istasyon şefi. Çok sevdiler birbirlerini. O kadar ki, kızını Atıf Bey’e verdi. Ama yıllarca kömürlükte nefesleri birbirlerine değdi durdu iki adamın.)</p>
			<p>– Minderin yırtık ucundan saçılmış sazlar. (Akhisar Çingeneleri toplamış. Onlar tütün tarlasını sevmez. Kölelikten beterdir tütün. Sabaha kadar lüks lambasının ışığında dipten başlayıp yaprakları kıracaksın. Öğlenin kızıl sıcağında kuru yapraklı dallarda yıkıldı yıkılacak çergenin altıda kargılara dizeceksin. Sarı yapışkan hava iğne olur batar adama.)</p>
			<p>– Kumru Kâmil’den kalan son üç telek. (Numan Çelikbilek’in geçen sene tadına doyamadığı kumru. Kemikleri o kadar narin ve pembeydi ki, ağzının suyuyla dağılıp paralanıverdiler.)</p>
			<p>Numan geceleri de dolanır mahalleyi. Ağır patilerinin arasından fışkıran tüyleri yağmur birikintileriyle ıslanır. Çukurların başına gelir ve sessizce öteki yana atlar. Öyle bir saniyeliğine havada ve yerçekimsiz uçarken suyun yüzüne değiverir.</p>
			<p>Pırrr, bir gece kuşu kovalar onun gölgesini.</p>
			<p>Hanya’nın açığında deprem olur. Ege’nin dibinden sular kaynar. Dalga dalga Numan’ın az önce atladığı balkonun küfe sarmış korkuluklarını titretir. </p>
			<h2 class="sola-hizali">3.</h2>
			<p>GÜM GÜM GÜM!</p>
			<p>Daha fazla dayanamadım. Sinema sahnesine uzandım. Mavi-yeşil yanan açma-kapama düğmesine dokundum. Tıssss. Bütün görüntü ışıkla beraber gitti.</p>
			<p>Mideme yeni bir kramp girdi. İki büklüm oldum. </p>
			<p>Doğrulup duvara baktım. Filmimi izlediğim yerde iki hamamböceği uygun adım yürüyor. Demek tavandan oraya kadar uzanmışlar. Ben kendimi görüntülere kaptırmışken onlar marş marş karşı duvarımdalar.</p>
			<p>Yatağın altında iki şiir kitabı kaldı. Onlardan birini alıp fırlatacağım ama gücüm o kadar tükenmiş ki kolum kalkmıyor bir türlü.</p>
			<p>Birkaç sayfa okumalı en iyisi.</p>
			<p>Ama açtığım her sayfada cümleler bir araya gelip düzenli kıtalar oluşturuyor ve kelimeler Nazi selamıyla önümden geçiyor. Okuyamıyorum. </p>
			<p>Sonunda boş kalan sayfalardan birine kendi kelimelerimi dizmek aklıma geliyor.</p>
			<p>“B U R A D A Ö L M E Y E C E Ğ İ M!”</p>
			<p>En zor “M” bulunuyor nedense. Diğer sayfaların içine karışıp sakız gibi zamklı cildin içine saklanmışlar. İkisini de ayakuçlarından tutup boş kalan yerlere mıhlıyorum.</p>
			<p>Artık benimkisi açlık değil. İki ordu içimde çarpışıyor. Gürültülü zırhlarıyla alyuvarlarım mor düşman hücrelerine direniyor. Ama kanatlardan ikisi de ağır yaralı ve düşmek üzere. </p>
			<p>O sancı yine vuruyor.</p>
			<p>(O sancı: Sağ ve sol yanımdan kalkan üç kaburga kemiği ortada birleşiyor. Altında en güzel odam, büyük boşluğum var. Arada gelen ve burnunun üzerine düşen gözlüğünü itip duran genç doktor, büyük ihtimal yaşıtım, iki elini birleştirip anlatmıştı: “Bak miden böyle oldu. Daha fazla aç kalırsan kalınbağırsağın kadar kalacak. Sonra varlığıyla yokluğu anlaşılmayacak.”)</p>
			<p>Mazgaldaki sürgü açıldı. O mavi tek göz yine bana bakıyor. Aşağıdaki cebe şekerli suyumu koydu. İçeriye doğru itti. Metal kapama sesi.</p>
			<p>Böcekler güzel bacaklarıyla koşturdular. </p>
			<p>Yataktan doğruldum. Onlardan önce varmalıyım. Ama çarşaf bırakmıyor beni. Dalga olup üzerimden aşıyor.</p>
			<p>Vazgeçtim. </p>
			<p>Bu sabah onların bayramı olsun. Koşup gelsinler. Antenlerinde tatlı kristaller biriksin.</p>
			<p>Ben sinemama geri dönüyorum.</p>
			<h2 class="sola-hizali">4.</h2>
			<p>Doktor yine geldi. Ama bu defa gözlüğü yok. Şişmanlamış ve yaşlanmış. Artık kelimeleri uzatarak söylemiyor.</p>
			<p>“Hayır, ben ilk defa geliyorum.”</p>
			<p>“Yalan söylerken gözlerinizin içi gülmüyor.”</p>
			<p>Yanında duran boş adama (Sadece derisini görebildim. Şeffaftı. İçinde pıhtı gibi bir kızıllık parladı. Kan sandım) döndü ve fısıldadı:</p>
			<p>“Not alıyor musun? Çene, zigoma ve orbita kenarları iyice belirginleşmiş. Gözler aşırı çökmüş. Deride incelme ve kuruma had safhada.”</p>
			<p>Elini alnıma koydu.</p>
			<p>“Koku hissiniz nasıl? Koku alabiliyor musunuz?”</p>
			<p>Sorularının kelimeleri havada asılı kaldı bir an. Hücre yerçekimsiz bir bölgeye düşmüş gibiydi. Sonra birbirlerine dolandılar, ardından harfler dağılmaya başladı. “Koku”nun iki “k”sı yan yana gelip birbirlerine dolandılar.</p>
			<p>(Artık gitsinler. Çok yoruldum. Oturamıyorum. Uzanmalıyım.)</p>
			<p>Elimle silince hepsi kayboldu. Şimdi karşı duvardaki görüntülerin zamanı geldi.</p>
			<p>...</p>
			<p>Sokağa hızlı bir araba girdi. Kırmızı yanları alev alevdi. Sert fren. Kapılar pat pat açıldı. Uzun boylu kadının evini sordular. </p>
			<p>Pencereye annem çıktı. Elinde maşrapa.</p>
			<p>(Annemin sardunyaları vardı. Boy boy kızları. Her sabah alır kucağına sever onları.)</p>
			<p>Evet, evet, film başlasın.</p>
			<p>...</p>
			<p>Neden?</p>
			<p>Allah kahretsin bobin yanmış.</p>
			<p>...</p>
			<p>Hücrenin kapısı açıldı.</p>
			<p>Savcı Bey, müdür hıyarı yanında.</p>
			<p>Savcı ismimi söylüyor: Veysel B O Z K U R T!</p>
			<p>“T” kaçıp gidiyor diğerlerinden. </p>
			<p>“Gelsene lan buraya!” diyorum. </p>
			<p>“T”, bu. Duvara konuyor. Film oynamayan perdeme kaçtı. Elimi uzattım. İşaret ve ortaparmağım uzadı. Öyle hızlı ilerledi ki iki tırnağım. “T”yi kıskıvrak yakalayıp geri getirdim.</p>
			<p>“Bak Veysel. Herkes bıraktı açlık grevini. Bir sen kaldın. Bu iş bitti. Aileler dağıldı. Gazeteciler gitti. Daha fazla inat edersen sana müdahale edeceğiz.”</p>
			<p>Böcekler (dostlarım) şeffaflaştılar. Uçup savcı ve müdürün başlarına ışıksız dışkılarını bıraktılar.</p>
			<p>“Arkadaşlarımla görüşmek istiyorum. Önce onları görmeliyim.”</p>
			<p>Sanki içimde başka bir ben derimi yırtıp kanlı başını çıkardı da konuştu.</p>
			<p>“Bu şimdilik mümkün değil. Çoğu tedavi görüyor zaten.”</p>
			<p>Başım yastığa düştü. </p>
			<p>Sertçe çıktılar. Ama kapı kapanmadı. “Kötü bu,” diye geçirdim içimden. </p>
			<p>Koşar adımların seslerini duydum. Kalın, lastik, tırtıklı ökçeler indi yükseldi koridorda.</p>
			<p>Biri ellerimden, diğeri hiç ısınmayan çıplak ayaklarımdan tuttu. Yere koydular eski ve yeni beni. Kalanlar yatağı kaldırdılar, hızla dışarı çıkardılar. İki kişi yine tuttu beni. Çıplak tahtanın üzerine bıraktılar. Yastığım da gitti onlarla. Uzun boylu esmer bir asker en son çıkarken dönüp bana baktı. Sonra koridoru kesti. Eline aldığı battaniyeyi üzerime fırlatıp gitti.</p>
			<p>Kapı kapandı.</p>
			<p>Tam da o anda film yeniden başladı karşı duvarda.</p>
			<h2 class="sola-hizali">5.</h2>
			<p>Bütün bunları torbaya tıkıp makatımda sakladığım küçük kurşunkalemle yazıyorum. Beni bıraktıkları kuru yatağın uzun tahtalarının arkası mükemmel bir defter oldu. Sert ve katı bir defter. </p>
			<p>Sinema falan yoktu burada. Hepsi yalandan ibaret. Ama o iki böcek gerçek. Onlardan ölesiye korktuğum için film çevirdim. Zihnimdeki görüntüleri duvara yansıtınca oturup izleyeceklerini ve beni unutacaklarını düşündüm.</p>
			<p>Bütün bunları (yazdıklarımı) hemen unutuyorum. Ama yalnızlığı ve açlığı kaybettim sanırım.</p>
			<p>(Bütün yediklerimi sayma oyunu oynamıştım: tarhana, yeşil soğan, biber, kurabiye, kuru erik, erişte, ıspanaklı pide, çerkeztavuğu, çekme yoğurdu, ayva tatlısı, haşlanmış börülce −üzerinde sarmısak ve zeytinyağı−, kuru, pilav, haşlama, çörekotu, fırında kuzu, sura, kiremitte alabalık, kapama, pul biber, şeker, şekerpare, kalburabastı, etli nohut, kuzu etli arapsaçı, rakı... Burada durup rakının gırtlağımı nasıl yaktığını hatırlamaya çalıştım. Bunu biliyordum. Rakı insanın gırtlağını yakar? Nereden bildin? Hatırlıyorum işte. Bütün hatırladıklarım bu çekmecenin içinde. Karışıklar. Biraz da yırtık pırtık hepsi. Ama orada. Yakar gırtlağı. Ama nasıl bir his bu? Elimi hızla battaniyeye sürtüyorum. Yok, böyle değil. Sanki gıdıklanmakla acıma arasında. Sanki acıya daha yakın ama zevk de veriyor insana. Bunu unutmamalıyım.)</p>
			<p>Gözüm kararıyor.</p>
			<p>Ama yine de yazıyorum.</p>
			<p>Hey, hey, heeeeey! Sesler var dışarıda. Duvarlara vuruyorlar. Kapılar yumruklanıyor.</p>
			<p>“YAŞASIN HAYAT, YAŞASIN HAYAT, YAŞASIN HAYAT!..”</p>
			<p>Ağlamasana Veysel.</p>
			<p>(Aslında “Ağlama oğlum Veysel,” dedim. Sevdim kendimi biraz. Arkadaşların sesleri bunlar. Beni bu hücreye gömebileceğinizi mi sandınız! Bütün o harfler kendi seslerine tutunup uçuyor havada. Buraya kadar geliyor işte.)</p>
			<p>Şimdi ölmüyorum. Vazgeçtim. </p>
			<p>İkinci tahtaya başladım.</p>
			<p>(Her şeyin bir anlamı var. Öyle mi? Aç kalınca ve açlığı unutunca, yani bu dünyadaki kütleni havadan daha hafif bir noktaya getirince bütün bunları görebiliyor insan. Şimdi bütün söylenen sözlerden daha yukarıda ve onlara dokunabilecek yükseklikteyim. Bütün sinemalar ve film makaraları, kediler, azgın ablalar, insanoğlunun görebileceği bütün memeler ve isyan ederken dökülen kanların toplamı benim hemen altımda ırmaklaşmış akıyor. Usulca ve burgaçlarıyla.)</p>
			<p>Kalemin ucu kırıldı.</p>
			<p>Şimdi ölmüyorum.</p>
			<p>Vazgeçtim sanki...</p>
		</div>
	</body>
</html>