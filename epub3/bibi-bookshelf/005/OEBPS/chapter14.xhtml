<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>“ZEKİ KIRAÇ, AKHİSAR OTELİ...”</h1>
			<p>Tozlu bir çekmecedeydim. İhtiyar manifaturacının kirli yapraklı yevmiye defterlerini koyduğu, sonra da kimsenin açmadığı kavaktan bir çekmecede. </p>
			<p>Düşülen notlar ölenle ölmez. O yüzden defterleri okur dururdum.</p>
			<p>“<em>Kuşluk Köylü Esma. İki donluk pazen. Tütüne verecek...”</em></p>
			<p>“<em>Belediye Reisi’nin hanımı. 50 lira. Yakalık ve patiska, mermerşahi iki metre....”</em></p>
			<p>Bediha Teyze olmasa açıp da gören, bilen olmayacaktı yalnızlığımı.</p>
			<p>Sonunda kalktım, gittim babamın cenazesine.</p>
			<p>“Oğlum çok günah,” dedi, Bediha Teyze. “Son görevindir. Git mezara.”</p>
			<p>Bediha Teyze, manifaturacının karısı. Ben onun dizinde büyümüşüm. Annem ölünce babam yandaki kapıyı tıklatıvermiş. Bir kucak bezi, mavi kundağı ve beni Bediha Teyze’nin kollarına bırakıvermiş.</p>
			<p>Ben “serpilivermişim”, onun dediğine göre. </p>
			<p>Kocasını görmedim. Hemen ölememiş. Ben beşikte ağlarken onun da iliklerine hastalık yürümüş. Bağıra bağıra gitmiş.</p>
			<p>Ama arka bahçedeki müştemilatta ondan kalan kırık metreler, sararmış ince uzun tezgâh ve o tezgâhın tek çekmecesi duruyordu.</p>
			<p>Oraya kapattım işte kendimi. Güzel ve serin. El kadar kavak çekmece. Dörde katlanıp girdim içine.</p>
			<p>Bediha Teyze zorla çıkardı beni.</p>
			<p class="gap">...</p>
			<p>Zeki Kıraç: Babam</p>
			<p>Duvardaki çiviye asılı kravat: Siyah-beyaz puanları var üzerinde. Çok katlanmış da açılmamış hiç yıllarca. Babamın kravatı. Alıp sevdim biraz onu. Zeki Kıraç da dokunmuş mudur bana parmaklarının ucuyla? Tam da kapıdan çıkıp yan komşuya geçecekken yanağıma düşen gölgeye bakıp düşünmüş müdür?</p>
			<p>Yazıhane: Zeki Kıraç otuz yıl boyunca her sabah ezan vaktinde girmiş buraya. Çivideki kravatını almış, saçlarını düzeltmiş, yelek cebini yoklamış –boş–. </p>
			<p>Akhisar Oteli: Babam otel kâtibiymiş. Cenazeden sonra elimden tutup getirdiler buraya. Yazıhanede masa. Üzerinde babamın bir sabah önceden patrona bıraktığı hesap kâğıtları.</p>
			<p>Patron, “Gel, sen başla işe,” dedi. Ağladı omzuma yaslanıp. “Zeki Kıraç gibi kokuyorsun.”</p>
			<p>Koşarak giden: Ben!</p>
			<p>...</p>
			<p>Bediha Teyze yıkadı, pakladı beni. Ne kadar korkum varsa geçti gitti. Ertesi gün Akhisar Oteli’nin yeni kâtibi oldum.</p>
			<p>Zeki Kıraç gibi kasıldım nemli koridorlarda yürürken.</p>
			<p>Dümbelekçi Zekiye öyle dedi.</p>
			<p>“Sanki Zeki Kıraç ölmedi. Hey be yavrum, endama bak!”</p>
			<p>Babamın defterine baktım. Zekiye beş yıldır en dipteki odada kalıyor. İki senedir parasını vermemiş. </p>
			<p>Yatağının üzerine oturttu beni.</p>
			<p>“Oda parasını vermedim ama apışaramı verdim babana.”</p>
			<p>“Hey be yavrum, kasıl da gel!” dedi ardımdan.</p>
			<p>Odalara tek tek girdim. Patronun dediği gibi sayım yaptım sabah erkenden. </p>
			<p>“Her sabah ilk işin odaları kontrol etmek olsun. Zeki Kıraç bunu hiç atlamadı. Ölen olursa eşyasına, zulasına konan ilk biz olmalıyız. Ah evladım, bilemezsin sen buradakileri. Aç kurt gibidirler. Cenazeyi soyar da düzerler bile.”</p>
			<p>Elimde liste avluyu geçip odaların ekşi kokusuna sırayla baş uzattım.</p>
			<p>Baştan 1: Çatıdan su alıyor. Kimse kalmaz.</p>
			<p>Kum Odası: Acem bir orospu kalmış zamanında. Adını öyle deyivermişler. Listeye göre tırnakçı dede uyuyor şimdi. Çok osururmuş. Öyle dedi Zekiye.</p>
			<p>Buzhane: İki dilenci uyuyor aynı yatakta. Kapının başına bıraktıkları bastonla dürttüm ikisini de. “Ananı avradını...” dediler arka arkaya. “Ölmeyiz lan biz, kolay kolay.”</p>
			<p>Kevgir: İki odanın arasındaki duvar yarıya kadar yıkık. “Dünyanın En Uzun Adamı” kalmış burada seneler önce. Patron anlattı. Fuar için getirmişler onu Sudan’dan. Ayakları odaya sığmayınca duvarı delmiş bir gece. Sabaha da ölmüş. Şimdi on beş cüce üst üste kalıyor. “Dünyanın işi işte,” dedi patron. Güldü de altın dişlerini saydım: Beş-altı kadar var.</p>
			<p>Zekiye’nin Odası: Zekiye ölene kadar orada kalacakmış. O yüzden odanın ismini böyle demişler. </p>
			<p>Boş odalar, boş, boş... Fare ölüleri var. Kedinin biri boğup bırakıyormuş. Onu da yazdım listeye.</p>
			<p>İşim bitince Zekiye kahve yaptı bana. Yatağına oturdum. O dümbeleğini çıkardı dolaptan çaldı, söyledi.</p>
			<p>“Bediha dediğin katlan bir karı / O ayırdı anandan babanı.”</p>
			<p>Anlattı da anlattı artık. </p>
			<p>O akşam eve gitmedim. Babamın yazıhanesinde uyudum. Zeki Kıraç. Benim babam öldü. İyi oldu. O gidince ben çıktım çekmeceden. Bir daha geldim sanki anamın karnından. </p>
			<p>“Babalar ölünce oğullar yeniden doğarmış.” </p>
			<p class="gap">Öyle dedi Zekiye eteğini sıyırırken. </p>
		</div>
	</body>
</html>