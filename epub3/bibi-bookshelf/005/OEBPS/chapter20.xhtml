<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>3. BİLMEK −GERÇEK−</h1>
			<h2 class="ic-baslik">– boşluk</h2>
			<p>Denize doğru açılan terasta ağladı durdu. Mutfak içeride titriyordu; patlıcanlı börek, yanında sardalye pilaki, belki sarmısak turşusu, kesilmiş iki dilim ev ekmeği, suda tuzu süzülmüş keçi peyniri ve elini sildiği havlunun kıvrımları. </p>
			<p>Kalbinin atışını göğsünü sıkıştırdığı tahta korkuluklarda hissetti. </p>
			<p>“Giderek anneme benziyorum.”</p>
			<p>İki elini boşluğa doğru uzattı. Dalgaların üzerinde kırılan aydınlığın önünde baktı onlara. İnce parmaklar, pembe küçük kıvrımlar. Güzeldiler. Uzun saçlarına dokundu. Ensesini sevdi. Boynuna sarıldı. İki damla daha süzüldü. Birisi keten pantolonunda büyüdü. Diğeri denize düştü. Kayboldu. </p>
			<p>Kalktı. Balkona açılan kapıdan mutfağa geri girdi. Ocaktaki kapağı camdan tencereyi açtı. Balıkların soğanla yaptıkları durgun dansı izledi. Kokladı. Doyasıya içine çekti. </p>
			<p>“Raci Bey gecikti.”</p>
			<p>Koridora geçti. Loşluğun içinde seçilen vücudunu içine alan boy aynasına baktı. En iyisi böyleydi. Hafif karanlık. Akan saçlarının durduğu omuzlar. Çıplak. Boynundan geniş açıklığına doğru düşen gölge. Göğüslerine dokundu. İki yorgun ve yarım kalmış nehir. Daha aşağıda karnı. Elleri kasıklarına düştüğünde iki avuç içi de iğnelerle delik deşik edildi sanki. İrkildi acıdan. Kaldırıp baktı ayalarına. Simsiyah bir kan oturmuştu. Çürümüş bir doğum kesesi koktu ortalık. Öğürerek banyoya koştu.</p>
			<p>Işığı açmadan yıkadı ellerini. Yeniden sabun doldurdu avuçlarına. Sıcak suyu açtı bu kez. Dolaptan çamaşır suyu şişesini çıkardı. İki elini de dirseklerine kadar sırayla sıvadı keskin kokulu sıvıyla. En son oksijenli suyu çıkardı üst gözden. Yıkadıkça kendine geldi. Aynadaki yüzüne gülümsedi. Doğruldu. Çenesini okşadı usulca.</p>
			<p>“Racicim nerede kaldın, sen?”</p>
			<p>Yeniden koridora çıktı. Bu kez ters yöne arkadaki yatak odasına doğru yürüdü. İki adım sonra solunda kalan kapının önünde durdu. Kapıya kulağını dayadı. Seyhun’un sesini duyabilir miydi? Kayıp anlar nereye gidiyordu bu dünyada? Yavaş yavaş ölen bedenle birlikte mi yitip gidiyordu erkekliğin koltukaltı kokusu?</p>
			<p>Kapıyı yavaşça açtı. </p>
			<p>“Seyhun, oğul Seyhun. Öldün sen. Bana kızıyor musun güzel gözlüm?”</p>
			<p>Eski kokan bir oğul odası. Yatağa serili yünlü battaniyenin kıvrımlarında ışık yuvarlanıyordu. Seyhun küçük vagonlarını sürerdi orada. Turuncu çizgileriyle uzanan demir ağların rampa edip sonlandığı yerden başlayan kirli tuz denizini kaç defa beraber geçmişlerdi. Yatağın yanında küçük komodin. Kapağı hafifçe aralık. Üzerinde lale kesmeli, bükük boyunlu okuma lambası. Hemen yanında eskiden kalma kitapların tozları. Seyhun sabah uyanır uyanmaz karşı cama koşardı. Perdeyi çeker, camı açar, ağır kanatlı kepengi iter, güneşlikleri kaldırır, demir ağı zorlar... Seyhun her sabah ağlayıp annesini çağırırdı. </p>
			<p>“Güneşi göremedim anne.”</p>
			<p>Kapıyı yine usulca örttü.</p>
			<p>Yatak odasına geçti. Uzun makyaj masasına oturdu. Saçlarını taradı. Küçük kutucukları açıp en uygun renklere bakındı. Hoppa pudra parçacıklarını kokladı. Gözüne kalem çekerken gülümsedi. Rujunun tadına vardı önce. Tırnaklarına karşıda baktı. Yaklaştırdı, uzaklaştırdı. Koyu ojenin ışığın altında parlamasını izledi. </p>
			<p>“Yola hazırsın Senem...”</p>
			<p>Kalktı. Yatağın üzerindeki uzun elbisesini giydi. Askılarından çekip omuzlarını açtı iyice. Çıplak göğsüne dokundu. Büyük salona yürüdü. Kararan geniş odanın loşluğunda kütüphanenin camlarına baktı. Hemen yanda Raci Bey’le yanak yanağa çektirdikleri fotoğrafı aldı eline. Cam çerçeveyi okşadı.</p>
			<p>“Ne güzel gülüyorduk o zamanlar.”</p>
			<p>Yere yakın çekmeceye eğildi. Deri kokusuyla içini uyuşturan büyük kaplı fotoğraf albümünü çekti önüne. Koltuğa bıraktı kendini. Yanı başında duran ayaklı ışığı yaktı. İlk sayfayı çevirdi.</p>
			<h2 class="ic-baslik">– ağrı</h2>
			<p>Daha siyah sayfaları geçemeden içindeki o his yine canlandı. Aşağıdan gelen, ben buradayım diyen ağrı. Çelik ve içten kumandalı büyük kapakların durmadan uğuldadı. Şimdi o pullu ve büyük zırhı öylesine zorlanıyordu ki, vücudunun sınırına dayanan hücreleri derisini parçalayıp kanlı ok başlarıyla uzaklara fırlayabilirdi. </p>
			<p>“Dur Seyhun orada!”</p>
			<p>Elleri duvarları yumruklamaktan parçalandı. Kemiklerini sivriltip yosunlu taşları kazıyor. </p>
			<p>Önce görüntüsü silikleşti. Büyük silgiler bulundu. Kirli izler bıraktı zamanın üzerinde. Seyhun bilinenden uzaklaştı. Oysa ne kadar zor o görünmeyen ama hissedilen tabakadan da çıkarılıp atılması insanın. </p>
			<p>Seyhun’u masumca boğdu. Cinayet denilemeyecek şekilde öldürdü. Ama o utanmazca direniyor. Bedeninin çürümesine izin vermiyor. Teni beyaza dönüp katılaşmadı. Ardından maviye dönmesini boşuna bekledi. Hani o üşüşen ve doymaz iştahlarını ak vücutlarına yediren kurtlar ve kurtçuklar? Etleri yumuşatan, lifleri ve kasları minik ayaklarıyla iterek en inatçı sinirleri salyalarıyla hazmeden vakur ve inatçı ordu nerede?</p>
			<p>Raci Bey’den de yardım istemedi mi?</p>
			<p>Kanepeye uzanmış, kolları kavuşmuş Seyhun’un uzun gölgesine beraber bakmadılar mı? Yalvardı Raci Bey’e. O ise sadece sustu. Suskunluğu Seyhun’un ölümüne yeter miydi? Bunu hiç düşünmedi.</p>
			<p>Şimdi içinde bir oğul var. Deriyi yırtıp çıkmak ve kendi olmak için çırpınan. O zaman kırıp dökecek. Bütün utancıyla onu öldürmeye çalışanları örtecek, boğacak ve nefesleri çekip kendi soluğunu bırakacak geriye.</p>
			<h2 class="ic-baslik">– kızıl ormanda</h2>
			<p>Nedense hep bu fotoğrafı ön sayfalara koyuyordu Senem. Yaşlı ve gölgeli ağaçlar altına serilmiş huzurlu bir kilim ve üzerinde bütün ailenin dizilişi. Piknik sepetleri örtülerle açılmış. Bugün bile içindekileri sayabilir. Pırasalı börek, haşlanmış patates, külahçıklarda tuz, karabiber, iri sefertasında kısır, dalga dalga marullar, beze sarılmış limonlar, bolca üzüntü, gözyaşı, iç titremesi, ya yine giderse ya sinirlenirse, oğlanlar canını sıkarsa, gözlerini dikip dalarsa, yine baş ağrıları, kulak çınlaması, iç titremesi tutarsa...</p>
			<p>Hiç de endişe ettiği gibi olmamıştı. </p>
			<p>Arkadaşım dediği ama onu görünce önünü ilikleyip ağzından tek kelime çıkmayan şişe dibi gözlüklü adam sabah evlerinin önüne arabayla gelmişti.</p>
			<p>Çocuklar koşturdu. Sait bir eli kardeşinin elinde diğer eli havası kaçmış küçük ama sert topunda mutluydu. Raci Bey karısının gözlerine baktı. Küçük kelebekler mahallenin üzerinde uçuyordu. Daha arkada beyaz elbiselerini hızla değiştiren bulutlar ve bulutların silip durduğu mavi, sonsuz pencere duruyordu.</p>
			<p>Raci Bey, Senem’in elini tuttu. Sıcak, esintili, kendini tutmasa hiç susmayacak parmaklar. </p>
			<p>“Çocuklar ne kadar mutlu oldu. Keşke hep yanımızda olsan.”</p>
			<p>Arabaya binmeden önce Raci Bey uzun telefon görüşmesini yaptı.</p>
			<p>O büyük ormana geldiklerinde rüyada gibiydi hepsi. Kızılçamlar, kahverengi toprak, pürçeklerin üzerinde koşturan rüzgâr durup baktı onlara. </p>
			<p>Uzun kilimin üzerine uzanıp uykuya dalan Raci Bey’i izlerken Senem bütün düşlerini sıraya dizdi.</p>
			<p>“Bu oğlanlar büyüyecek... Saitçim benim, şimdiden hımbıl. Topa koşarken bile düşünüyor. Seyhun neden böyle dokunuyor her şeye? Neden bilmek istiyor her şeyi? Babasını en çok o soruyor.”</p>
			<p>Uzun çamlar durmadan şarkı söyledi o gün. Yavaşlayan, hızlanan, arada mırıltılara dönüşen ama hiç susmayan peri kanatları üzerilerinde döndü durdu.</p>
			<h2 class="ic-baslik">– kızıl ertesi</h2>
			<p>Senem albümün içinden düşen fotoğrafı yerden kaldırdı. </p>
			<p>Çay bahçesinde oturmuşlar. Neredeyse öteki bütün fotoğraflarda olduğu gibi üçü bir arada. Seyhun’un koleje başladığı gün. Kravatını gevşetmiş gülümsüyor. Sait masadaki gazoza uzatmış elini. Diğer eli kardeşinin omzunda. Senem, sonbahar serinliğiyle eşarbını omzuna atmış, güzel kızıllığını ortaya dökmüş.</p>
			<p>“Olmasaydı o akşam.”</p>
			<p>O akşam yemeğe hiç beklenmedik anda gelmişti Raci Bey. Tam bitmiş çorba kâselerini topluyordu ki kapı açıldı. Sallanarak içeriye girdi. İçki kokusu saçlarına bile sinmişti. Avuçlarını açtı.</p>
			<p>“Kurumuş kan bu,” dedi.</p>
			<p>Masadaki ekmeği ikiye bölüp avuçlarını sildi. Sonra gidip kanepeye uzandı. Senem gidip ışıkları kapattı. Çocuklarıyla beraber Raci Bey’i izlediler.</p>
			<h2 class="ic-baslik">– dönüş</h2>
			<p>Senem gözlerini açtığında kucağından düşen albümün sesiyle uyandığını anladı. Gözlerini kırpıştırdı. Dışarıdaki geceye baktı. Sıcakta üşüdü. İçinden kabaran o duyguyu karnına bastırarak unutmayı denedi. O anda dışarıdan bir araba sesi geldi. Koşarak pencereye gitti. Beyaz araba geldiği gibi hızla ayrılıyordu. Apartman kapısı açıldı. Birisi asansöre bindi. Kalbi çarpıyordu.</p>
			<p>Ayak sesleri yine... kapıda yavaşladı... zil...</p>
			<p>Raci Bey karşısında titriyordu. Bileklerinde yırtılmış koli bantları vardı. Gömleği yırtılmış, beyaz saçları dağılmış, başından boynuna doğru kurumuş kan izi oturmuştu.</p>
			<p>“Ne oldu size Raci Bey?” diye koştu Senem.</p>
			<p>Raci Bey onu omuzlarından tutup durdurdu. Bütün gücüyle suratına yumruk attı. Ardından yere düşen bedeni sürükleyerek salondaki büyük aynanın karşısına getirdi. Eliyle sertçe onun saçlarını çekti aldı. Parmaklarından taşan peruğu arkaya attı. Ardından aynada baktığı yüzdeki makyajı kanlı izlerle sildi.</p>
			<p>“Bak buraya. Buna iyi bak. Sen Senem değilsin. O öldü. Sen Seyhun’sun,” dedi.</p>
			<p>Yürüyüp kanepeye uzandı boylu boyunca.</p>
			<p>Hıçkırıklara boğulan Seyhun yıkılmış adımlarıyla odasına gitti.</p>
			<h2 class="ic-baslik">– sesler</h2>
			<p>Raci Bey, sabaha karşı Seyhun’un odasına geldi. Onun dizlerine uzandı.</p>
			<p>“Bu gece birileri beni aldı,” dedi. “Sadece benim bildiğimi sandığım şeyi anlattılar bana. Sonra beni eve bırakırken yolda bilmediklerini bilmediğim başka bir şeyi söylememi istediler. O çocuğu anlattım. Gecenin bir vakti asıp bana getirdikleri genci. Bunu bir yere göm demişlerdi. Kimsenin bilmediği bir çukura atıp üzerini kapadık. Şimdi gözlerimi kapayınca annesinin çığlıklarını duyuyorum. Bu sesler beni öldürüyor.”</p>
			<p>Seyhun babasının başına dokundu ince parmaklarıyla. Okşadı onu.</p>
		</div>
	</body>
</html>