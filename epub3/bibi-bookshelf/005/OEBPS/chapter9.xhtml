<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>KAFESTEYİZ</h1>
			<p>“O gün büyük kafeste döndü durdu. Ayaklarını öfkeyle yere vuruyordu. Toz kalkmadı. Çünkü ofis geceden temizleniyordu. Eskiden gelen aksanı bozuk kadınların ve çok daha önceleri gelen kentin sümüklüböcek yuvalarında yaşayan yaşlıların yerini çat pat konuşan Afrikalı adamlar almıştı. Ve onları ter kokan, apışarası kokan, az odalı, kalabalık evlerden toplayan şimdinin dayı başları, ağız dolusu sövgülerle, kimi zaman da gülerek, gece bile ışıkları sönmeyen iş merkezlerine bırakıyorlardı. Şarkı söyleyen adamlar, tuvalet oturaklarından, pisuvarlardan işe başlıyor, kan lekeleri dışına vurmuş kadın pedlerinin de bulunduğu çöp tenekelerini boşaltıyor, arada durup şarkı söylüyor ve gizledikleri sigaraları çekiyorlardı. Sonra aynalar ve camlar ayrı bezlerle siliniyor, herkesin müthiş bir güvenle üzerinde dolaştığı halıyı vakumlayan elektrikli süpürge pul pul dökülmüş deri ve sümük parçacıklarını da yine kimse bilmeden çekip şişman torbasını doyuruyordu. Kara adamlar, kaçak adamlar, öfkelerini doğdukları yerde bırakmış ve beraberlerinde sadece korkuyu, ürkekliği taşıyabilmiş adamlar, birisinin boynunda gül ağacından oyulmuş deniz dalgası, avucunda çocukluktan kalma bıçak yarası, ayağı kırılan keçiyi keserken annesinin elinden kaçıp gelen, güneşin altında yağıyla parlayan kara saplı bıçağın sıcağını unutmayan uzun yaralar taşıyan adamlar; katiller üstelik, tekneden en zayıfını gözünü kırpmadan atmış, cebinden çıkan para gidilecek yerde ekmek demek, sıcak iki kap daha yemek demek ve belki de makata girecek copu durduracak, bu yüzden katil ve masum adamlar, işte karalar, işlerini bitirip giderler sabaha karşı.”</p>
			<p>Güne temiz ve havalandırmasından çilek reçeli kokuları dağılan ofiste başlamama rağmen huzurun bana yine uğramayacağını biliyordum. Damağım tuz basılmışçasına sızlıyordu. Acı geliyordu burnumdan. Koridorda hızlı voltalar attım. Kâğıt bardaklardan su içtim arka arkaya. Bilgisayarımı kapadım, tekrar açtım. Açılırken de içimden yedişer yedişer saydım. Parlak deriden müşteri koltuklarına uzandım. Ayakkabılarımı da çıkardım. Uyuyamadım.</p>
			<p>Saat on bire doğru, kapıdaki güvenlikçi geldi.</p>
			<p>“Erdem Bey, öğlen çıkacak mısınız?”</p>
			<p class="gap">Ne desem bu adama? Şapkasını içeride de çıkarmıyor. Pazar günü olmasına rağmen gümüş abartılı ve parıltılı isimliği yakasında, tam olması gereken dikdörtgenin içerisinde. Şirket politikası. Her şey düzen içerisinde olacak.</p>
			<p>“Hayır. Yemek yemiyorum bugün.”</p>
			<p>“Geceye kalacak mısınız, peki?”</p>
			<p>Çok konuşuyor bu çocuk. Görevi mi bunları sormak? Terslesem şimdi. Ya insan kaynakları müdürünün adamıysa. Burada en sihirli kelime rapordur. Hesap özetleri, uzman görüşleri, bilgi kırıntıları, müşteri görüşleri, pazar analizleri, hım hım dedikodular, bayi gecesinde masa altından buluşan eller, apışarasına karşıdan uzanan temiz kokulu naylon ayaklar. </p>
			<p>“Hayır. Ama Reyhan Hanım gelecek birazdan. Yukarıda olduğumu söylersiniz.”</p>
			<p>“Reyhan Hanım.”</p>
			<p>Güvenlikçi dinlemedi bile. Başı önde yürüdü asansöre. İşbirlikçi, ajan! Muhasebeden anlıyor mu acaba? İki yıllık yüksekokul mezunu olmasın. Fark derslerini verirse, koltuğunun altında diploması. İnsan kaynakları müdürünün masasının önünde görüyorum şimdi onu. Sırıtıyor. Beraber gülüyorlar. Yok, ama! Ben üstüne on beş sertifika aldım. Beş yıllık emeğim var. </p>
			<p>Ellerim titriyor. Diri diri gömerim onu.</p>
			<p>Merdivenlerde ayak sesi var. Reyhan. Yağmurluğuna sarınmış. Kestane saçlarından damlalar var. Neden asansörü kullanmadı? Çıkarken düşündü mü beni? Onu beklememi?</p>
			<p>“Beni evden de aramaya başladın artık.”</p>
			<p>“Ama mecbur kaldım. Not yazdım sana, yanıt vermedin.”</p>
			<p>Koridora çektim onu. Kameraların ölü noktasına. Bu pazar benim. Kimse bu günü elimden alamaz. </p>
			<p>“Reyhan Hanım”, yağmurluğunun altındaki gömleğine uzanan eli itti. Tekrar itti. Tekrar. Tam dudağını hedefleyen ama kenarına doğru ancak sıyrılabildiği öpücükten kaçamadı. Bunu istemiyor artık. Sokaklarda yürüyüp vitrinlere bakmak daha iyiydi örneğin. </p>
			<p class="gap">O sırada Erdem Bey’in heyecanla kemerini ve ardından pantolonunu çözmeye çalışan tedbirsiz eli, pantolon düğmesini gevşeyen ipliklerinden koparıverdi. İliğinden basınçla sıyrılan düğme bu başarısız ve mutsuz itiş kakışı düştüğü köşesinden iç çekerek izledi.</p>
			<p>“Ertesi gece kara adamlardan birisi yerleri paspaslarken, kalçaları titreyen bir kadın düşünüyor ve sarışın olacak o, neden illa kendi derisinden birini arzulasın, adam, büyük elleri yorgun, yarınını bilmiyor, sokakta gördüğü bütün kadınları arzulayabilir, ne var ki kimse farkında değil bunun, kara adam işte o paspasın ortasından, köşede duran düğmeyi gördü ve işini bırakıp bir an parmakları arasında çevirdi, her günün kahredici tekrarı, açlık ve yakalanma ve utanmazca kovulma korkusu arasında bu düğme kadar huzur bulabilir miydi? Kara adam, arsız bir adamdan düşmenin verdiği utançla yüzünü örten düğmeyi okşadı, göğsünü araladı, boynuna takılı deniz dalgası kolyesinin yanına geçirdi onu. Böylece iş bitimi çıkarken aşağıdaki güvenlikçi çocuğun öfkeyle kalkıp onu ve arkadaşlarını aramasını atlatacak, kara arkadaşlarıyla yaşadıkları odaları kalabalık evlere sorun yaşamadan gidecekti. </p>
			<p>Büyük kafeslerde olanca çürük kokusuna rağmen hayat vardı. Yaşanıyordu da üstelik.”</p>
		</div>
	</body>
</html>