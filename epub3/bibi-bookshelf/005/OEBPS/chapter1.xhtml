<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
	
			<h1>SARI RÜYA DEFTERİ</h1>
			<h2>I</h2>
			<p>Mahallenin girişindeki ihtiyar palmiyenin taşakları çıktı!</p>
			<p>Ben inanmadım tabii. Ama Ayazağa Teyze ısrarla kapımı çaldı. Açmayınca pencereyi taşladı. Sonunda bisikletimin ön tekerleğini tığıyla delik deşik etmesine dayanamadım. Perdeyi çektim.</p>
			<p>“Yemin ederim; nah şu kadar tüylü, esmer taşakları var.”</p>
			<p>Mucit Dede yolun altındaki kapısından çıktı.</p>
			<p>“Hanım, hanım! Ayıptır. Bari husye deyiniz.”</p>
			<p>“Ay sana da husyene de şimdi! Kafam kadar, diyorum. Patlasa mahalle pekmeze batar.”</p>
			<p>Mucit Dede duramadı daha fazla. Evine geri çekildi.</p>
			<p>Konu komşu birikti. Hep beraber sokağın başına doğru yürüyüp kayboldular.</p>
			<p>Ne olacak bu insanların hali? Yoksulluktan delirdiler toptan. Yalınayak çocuk sürüsü seğirtti arkalarından.</p>
			<p>“Taşaklı palmiyee, sadece bizdeee!”</p>
			<p>Mucit Dede’nin uzun, kirli siyah mutfak bacası dumanlar içinde havalandı.</p>
			<p>Fakir bir füze daha mahalleden ayrılıp ay yörüngesine doğru koptu gitti.</p>
			<hr/>
			<p>Misafirliğe kötü zar –teyze– geldi: 3-1</p>
			<p>Ağlamayı bilmiyordum yazmadan önce. Kâğıt kalem alalı maaile sulugöz olduk. Kalemi dilimin ucunda ıslıyorum, nenem başlıyor dizlerini dövmeye. Çiçekli donluğu var onun. İki yirmi pazenden olma. Kocakarı işi. Koyu zeminde küçük beyaz papatyalar açmış. </p>
			<p>“Evladım benim,” diyor. “A”yı uzatmadan kısa geçiveriyor. Nenem macir ya benim. Eskiden çocuklar eğlenirdi benimle.</p>
			<p>“Macir, götü cırcır.” </p>
			<p>Ağlıyoruz dedim ya; dedem, babam, kedimiz Yusufçuk, annemin patikleri alıyor sırayı. Annemin patikleri kaldı yadigâr. Annemi alıp götürdüler. Sıcak suyla yıkamışlar. Ben görmedim. Nenem anlattıydı. Çiçekli donunu çekiştire çekiştire ağladıydı.</p>
			<p>Bu akşam da kötü zar geldi: 3-1 teyze.</p>
			<p>O üç anlatacak, ben bir yazacağım.</p>
			<p>Hep bir ağlayacağız.</p>
			<hr/>
			<p>t</p>
			<p>a</p>
			<p>n</p>
			<p>a</p>
			<p>b</p>
			<p>a</p>
			<p>tanaba</p>
			<p>entububa entububa</p>
			<p>arabina varabina</p>
			<p>paluha</p>
			<p>inşai</p>
			<hr/>
			<p>Dünya Kedi Kongresi bizim arka bahçede yapılacakmış. Yok artık, daha neler! Çift Kuyruk, bizim Yusufçuk’un yâreni, gelip anlattı hazırlıkları. Bana düşen kaşarlı köfteymiş.</p>
			<p>“Hay hay,” dedim. “Görev bilirim.”</p>
			<p>“Estağfurullah abicim. Görev ne demek. Mahcup bir rica bizimkisi.”</p>
			<p>Esaslı çocuk bu Çift Kuyruk.</p>
			<p>Geçen gün müezzine özendi ama. Kafa kıyak. Bıyıklarında beyaz toz falan. İstimi üzerinde senin anlayacağın. İlla çıkıp cumayı okuyacak. Herkes önüne durdu. Müsaade etmediler oğlana. Üzülmesin diye bize getirdim. Nenemle karşılıklı sala okudular. Hepimizin gözleri yaşardı. Annemin patikleri dahil. O ne methiyedir geçen ömre ve biten zamana.</p>
			<p>Çift Kuyruk’u hiç kırmam ben. Dedim ya, iyi çocuk. Az biraz pireli. Ama o kadar da olsun.</p>
			<p>“Kongreniz başarılı olur inşallah. Allah tamamına erdirsin,” dedim.</p>
			<p>“Amin,” dedi.</p>
			<p>Kapanışta Yasin okuyacakmış.</p>
			<p>Nenem duysa ağlar histen. Söylemedim ama ona. Taşikardi. Korkuyoruz pat diye kalacak. </p>
			<hr/>
			<p>Fırlama bir meyhane buldum. Yavuz Abi’nin yeri. Güya beni tanırmış. Liseye giderken okulu kırıp gelirmişim. Nasıl da yalan artık! Sinirlenip çıktım. Kalyon birahanesine girdim. Aman ne kötü karşıladılar beni. Bira, çerez; para peşin, dediler. Erkekliğe bok sürmedim, çıkmak da olmaz. Garson çam yarması. Gözüm yemedi. Maçam sıkmadı. İki dikişte bitirdim kulpluyu. Koşup Yavuz Abi’ye girdim.</p>
			<p>“Oğlum,” dedi.</p>
			<p>“Paran yoksa siktir et. Bizden olsun bugün de.”</p>
			<p>Utandım önce. Sonra kazımadım.</p>
			<p>“Sübye, rakı, sardalye, on midye dolma açıver.”</p>
			<p>Yahu bunları ezbere söyledim sanki! Aklımın içinde kilitli bir odada duruyorlardı da aniden anahtarı buldum, hepsini açık havaya, öyle serinliğe, buluttan ve nemden uzağa bırakmış gibi oldum. Halbuki uzay gemisi kadar yalnızdım bu dünyada.</p>
			<p>“En fenası, rakı ısmarlayacak birinin bile olmaması.”</p>
			<p>Nah alnında gümüş renkli mermileri sırtlanmış kadın dövmesi taşıyan Yavuz Abi söyledi bunu.</p>
			<p>Karısını yirmi beş kuruşa satmış. Hilal İstasyonu’nda. Arkadaşları bunu zorla çökertmişler akasyanın dibine. Kör karıyı çağırıp cebren dövme kakmışlar alnına. Yirmi beş kuruş dövmesi.</p>
			<p>Sonra Yavuz Abi hem karısını hem de sattığı adamı vurmuş.</p>
			<p>Yalan da olsa dinleniyor meyhanede.</p>
			<p>“Seni tanıyorum ben. Ama sen kendini biliyor musun acaba?” dedi.</p>
			<p>Hakikaten biliyor muyum?</p>
			<p>Uzaydan koptum geldim. Zımpara gibi havadan geçerken alev aldım kesin. En çok da ayaklarım yanıyor. Çıra kokusu.</p>
			<p>Kim fırlattı lan, beni?</p>
			<p>Mucit Dede’yi bulmalı. Olmadı yine okurum önceki sayfaları.</p>
			<p>Kimim lan, ben?</p>
			<p>Alnımdan başlayan dudak gölgeme kadar uzayan bu yara izi de ne?</p>
			<p>Yavuz Abi, “Bu ne oğlum ya?” dedi.</p>
			<p>Yokmuş eskiden bu faça.</p>
			<hr/>
			<p>Ben öylesine yürüyorum ya, tıngır mıngır. Garaj gibi bir yere varmışım. Kollarım yorulmuş. Sallıyorum ya, yürürken asker gibi. İnsanın ayakları sızlar halbuki. Benim tersi oluyor.</p>
			<p>Rap rap rap. Tanrımıza hamdolsun...</p>
			<p>Hamd ile şükür arasında ne fark var? Uzun Kuyruk’a sorayım bunu. Yoksa Çift Kuyruk muydu? Ah benim bu dağınıklığım. Aklım da cebim gibi. Çakı, kâğıt mendil, jeton, kuru erik, darbımesel, Daday’a bir bilet. Ne ararsan var. Kafamın içi de böyle.</p>
			<p>Garaj diyordum.</p>
			<p>En güzel arabalar Kasaba’ya gidiyor. Masmavi kuşaklar içinde ve lastikleri siyah yağmur bulutları gibi.</p>
			<p>Yorgunum, deyiverdim kendi kendime. Oysa yorgunluk aniden gelmez. Bunu herkes bilir. Damlayarak birikir o. Tıpkı musluktan maşrapaya sakince düşenler gibi. Tıp tıp. Önce duyulmaz, biraz birikti mi evin içinde trampet çalar. İnsan yorgunum, demeden önce ıhlamaya başlar. Sonra anlar başına geleceği.</p>
			<p>Ama bende yok öyle insana yakışır taraflar.</p>
			<p>Kalabalığın arasından sıyrılıp kaldırıma oturuverdim.</p>
			<p>Yorgunsan oturursun. Ama eşek gibi atmazsın kendini. Efendice, usul usul. Elini dizine koyup oy anam, dersin.</p>
			<p>“Sen ne yapıyorsun burada?”</p>
			<p>“Kim?”</p>
			<p>“Kime diyorum?”</p>
			<p>“Oturdum işte.”</p>
			<p>“Olmaz öyle.”</p>
			<p>“Nedenmiş?”</p>
			<p>“Bu kaldırım benim. Sen öteye şu mısırcının yanına git. Hadi!”</p>
			<p>“Tapuladın galiba. Sen yaylansan oraya.”</p>
			<p>“Olmaz.”</p>
			<p>“Neden?”</p>
			<p>“Mısırcı, Denizli horozu gibi yellenir.”</p>
			<p>“Tövbe yarabbi,” deyip kalktım. İki çocuk yere tükürüp birbirlerini ittiler önümde. Yazıhanelerin birinden çıkan adam höykürdü. Çocuklar ürkek serçeye döndü. Ayakları yerden kesildi.</p>
			<p>Ben gidene kadar mısırcı arabasını iki tekerleğin üzerinde kaldırıp gitti. Ondan kalan boşluğa oturdum. Havayı kokladım. Yok, osuruk falan kokmuyor.</p>
			<p>Bu yine geldi yanıma. Boş, kurşuni tepsisini dizlerine dayadı.</p>
			<p>“Burası da mı senin, yoksa?”</p>
			<p>“Yok, serbest.”</p>
			<p>“O zaman şimdi de sen siktir git, bakalım.”</p>
			<p>Küser gibi oldu. Karşı kaldırıma geçip oturdu.</p>
			<p>Dayanamadım. Yanına vardım.</p>
			<p>“Alınmadın ya?”</p>
			<p>“Yok.”</p>
			<p>“Ne satarsın sen?”</p>
			<p>“Nane şekeri. Yolculara.”</p>
			<p>“Şu otobüslerin içine girip satanlardan mı?”</p>
			<p>“Hı, bildin.”</p>
			<p>Ön dişleri yok bu oğlanın. Ayağına geçirdiği sandaletler kir içinde. Pis ayakları da.</p>
			<p>“Hiç kalmadı mı nane şekeri?”</p>
			<p>“Yok, dün bitti.”</p>
			<p>“E, bugün boş mu gezdin?”</p>
			<p>“Hı, bildin.”</p>
			<p>Dün kazandığını yemiş oğlan. Bakkal da veresiye vermemiş. Bugün tepsiyi dümbelek yapıp çalası varmış.</p>
			<p>Ben söyledim, o vurdu kıçına kıçına kalaylının. Yolcular dönüp baktı. Kadının birisi ayıpladı bizi. Yaşlı amca göbek attı karşımızda.</p>
			<p>Yoruldu galiba. Durunca sordum:</p>
			<p>“Nereye şimdi?”</p>
			<p>“Eve. Sen?”</p>
			<p>“Bilmiyorum.”</p>
			<p>“Evin nerede?”</p>
			<p>“Şimdi çıkaramadım. Biraz düşününce bulurum belki.”</p>
			<p>Hiç yadırgamadı beni. Diğerleri gibi yüzüme boş boş bakmadı.</p>
			<p>Kalktım. Yürüdüm. İnsan yolda da bulur evini.</p>
			<hr/>
			<p>Annemin mektubunu buldum el yazımla yazılmış. Polisten kaçarken defterin arasından düştü. Kalbim çıkacaktı, yine de döndüm aldım. Üstelik fark ettim de hızlı koşuyormuşum.</p>
			<p>Üniforma görünce neden hemen arkamı dönüp topukluyorum acaba?</p>
			<p>Çok da güzel döktürmüşüm. İnci mübarek el yazım.</p>
			<div class="mektup html5_section">
			<p>Oğlum,</p>
			<p>Sırt çantanı yüklenip gidişini hatırlıyorum. Sokağın sonuna varana kadar her adımında içim yeniden alevlenip söndü. Acaba geri döner misin diye umut ettim.</p>
			<p>Bana kızma ve arka sayfayı oku ne olursun.</p>
			<p class="sag-metin">Annen</p>
			</div>
			<p>Sayfanın arkasını yırtıp atmışım.</p>
			<p>Ben. Ayakları yanan uzay gemisi. Polis kovalar. Annemin sayfası uçup durur gözlerimin önünde. Siyah çizikler içinde.</p>
			<hr/>
			<p>Büyük misafir odası buldum kendime. İki yüz adıma bilmem kaç adım. Enini kolay ölçtüm. Boyuna gelince sıkıldım. Taşlardan da sakındım ayağımı. Çakıl çukur dolu ortalık. Ama temiz ve boş. Benim sayılır. Kapıda kocaman “Defin Hizmetine Kapalıdır. Dualarınızı Eksik Etmeyin” yazmışlar. Bir nevi kimsenin olmadığı misafir odası. Öyleyse herkesindir, dedim ve ceketi attım en güneş alır, rüzgâr almaz köşesine. Boşluk dolu ağırlıklar geldi kondu yüreciğime. Halsizim. Halden anlarım ama. Sessizliğin kıymetini biliyorum burada. Geceleyin düdüklü bir şapka geçiyor dışarıdan −duvarın üzerinden şapka kısmı görünüyor sadece−, onu biliyor ve sayıyorum. Ne kadar sessiz olursam o kadar benim olur bu misafir odası. Ya da herkesin. Uzun geceler boyu, bu çıtçıkmazlığı bahane ederek aslında, süreklilik konusunda düşünüyorum. Misal şu karınca. Sırtında, aslında ağzında demeliyim, taşıdığı çiğdem kabuğunu sayamadığım diğerleri gibi aynı yoldan yuvasına taşıyor. </p>
			<p>Daha yavaş ve tane tane anlatayım:</p>
			<table class="dash-table">
				<tr>
					<td>Çiğdem kabuğu</td>
					<td class="dash">---</td>
					<td>yuvaya taşınacak.</td>
				</tr>
				<tr>
					<td>Çiğdem kabuğu</td>
					<td class="dash">---</td>
					<td>her defasında tek bir karınca tarafından yuvaya taşınacak.</td>
				</tr>
				<tr>
					<td>Çiğdem kabuğu</td>
					<td class="dash">---</td>
					<td>her karınca aynı yolu izleyecek.</td>
				</tr>
				<tr>
					<td>Çiğdem kabuğu</td>
					<td class="dash">---</td>
					<td>bulunduğu yer – ana patikaya giriş – yol üzerindeki mermer kırığının üzerinden geçiş – ana patikanın devamına katılış – yuva ağzına varış.</td>
				</tr>
			</table>
			<p>Şimdi bütün bu süreklilik diyelim ki bir noktada kesiliversin. Mesela karınca mermer parçasına dokunur dokunmaz kendini yuvaya daha yakın mesafede ama yine asıl patikanın üzerinde buluversin. Peki, bu süreksizliği nasıl ifade edeceğiz?</p>
			<p>İşte sessiz olan herkesin oturma odasında bunu düşünürken aslında zamanın da süreksiz olduğunu anladım. En büyük kanıtı da ben değil miyim bunun?</p>
			<p>Düdük ve şapka saati. Şimdi iyice sarınmalı ve susmalı.</p>
			<hr/>
			<p>Şöyle laflar duyuyorum etrafta:</p>
			<p>“Sen bildik koşunun dışındasın. O yüzden gülümsüyorsun hepimize.”</p>
			<p>Ben bunu anlamıyorum. Kimsenin ne dediğini anlamadığım gibi. Kısımlı bir ses bandı tutuyorum elimde. Parlak, keskin kenarlarından, o kadar ki başparmağımı sıyırdım kaç defa, açıyorum manyetizmayı. Boşaltma iştahım o kadar taşıyor ki beni izleyen ne kadar serçe, çöpten torba, insanbeinsan varsa hepsini rahatlatacağımı düşünüyorum.</p>
			<p>Sonra dönüp bakınca deftere hiçbirini anlamadığımı görüyorum.</p>
			<p>Peki, bu sesten, görüntüden, kısaca an dediğimiz, çoğunu bitirince unuttuğumuz kayıtları boşuna mı açıyorum ortalık yerde. Büyük meydanda, şimdi erik ve kiraz tezgâhlarının arasında.</p>
			<p>Bildik koşu da ne demek kardeşlerim?</p>
			<p>Zorla bellenen derim mi var yoksa? Hayır, diyorsunuz. O zaman neden ısrarla anlamaz ama idare eder gibi bakıyorsunuz bana. Daha tehlikeli olsam, misal evlerinize girip siz yokken elektrik sarfiyatınızı artırsam, yataklarınızda debelensem, ilaç kutularınızın içinde öğürsem, böyle sevimli ama beş ayaklı bir köpek yavrusuna içlenir gibi bakamazsınız bana.</p>
			<p>Yollarınıza döşediğiniz bütün asfaltlar eriyor, kemikten sıyrılan parçalar gibi dökülüyor. Alttan gelen eski taşları görüyorum ben. Kimisi kırgın, mahcup ama madem verildi bu görev, razıyız yeniden ezilmeye, diyorlar kestirmeden. </p>
			<p>En çok ölümden korktuğunuzu sanıyorsunuz. Yanlış! Ona dokunmanız, onu elleyip anlamanız mümkün olmayacak. Asıl iç titremeniz bundan. Sonra dönüp arkamdan bu lafları etmeyin. Hepsini duyuyorum.</p>
			<hr/>
			<p>Hadi hadi, çok dağılmışım. Okudum da şöyle bir, gözlerim nemlendi. İnsan anılarını kendi yaratır mı? Öyle aslında herkes için. Ama bende daha farklı. Heyecanlı mı? Değil. Acılı, hüzünlü, yırtık pırtık, kumlu, rüzgârlı? Bilmiyorum o kadar derinini.</p>
			<p>Tepede buldum burasını. Sıcak bastırınca kuytudan çıkmam gerekti. Kan ter demeden yürüdüm. Etekleri uçuşan kızlar indi, kediler kaçtı önümden, güneş kaydı gitti. Yılmadım. Sonunda vardım düzlüğe. İki bulut ve ben. </p>
			<p>Sedir Baba’nın yeri diyorlarmış. Tiril ferahlık aldı götürdü beni. Başımın üzerinde başka kırlangıç. “Merhaba,” dedim. Baş salladılar. Herkesin, hepimizin, bütün insanlığın, hatta niyet eden mahlukatın bile bir sediri varmış bu dünyada. “Dileyen, çeker getirir. Yatarız yan yana. İzleriz ovayı,” dediler.</p>
			<p>Önce utandım biraz. Ne sedir, ne minder? Ellerime bakıp ağlayasım geldi. Meğer böyle aniden, bilmeden gelen içliler için idareten varmış damda. Onu çıkardılar. Birisi kiliminin altında duran eski minderi açtı benim için. </p>
			<p>Kuruldum yanlarına. Rüzgâr, rüzgâr, rüzgâr. Sıcak hava yuvarlanıp gelene kadar yükünü düşürüyor. Bize kalan havai tarafı. Öyle yan yana uzandık. Ne sorgu ne sual. Sedir Baba, toprağı bol olsun. Kulları mutlu. Topal olan şarkı söyledi. Bitmeden uyumuşum. Açtıydım gözlerimi çakırlı bir karanlık. En şefkatli çarşafı göz göz edip üzerimize örtmüşler. İğne deliklerinden sızan ışık değil de anne sütü mübarek.</p>
			<h2>II</h2>
			<p>Ne olduğunu pek anlamadılar aslında. Ne önce ne de daha sonra. İkiçeşmelik’ten aşağıya doğru sallanmış yürüyorlardı. A. ve 970. Yolun iki yanında ikinci el eşyacılar başlayınca, yani elden düşme sandalye kokuları, süngersi koltuklar, emekli buzdolapları, üzerinde kimlerin oturduğu belirsiz tabureler, kısmen sandıklar, koyuverdiler koşmayı. </p>
			<p>Camiye gelince zıpladı A., ardından 970 kondu minareye. Orada el kadarlık çıkıntıda, taş sekide durdular.</p>
			<p>Garip şeyler oluyordu aşağıda. </p>
			<p>İki önTanrı A.ve 970 bir şeyler sezdiler de anlatamadılar birbirlerine. </p>
			<p>Gölge, ne minarenin ne de binaların gölgesi ilerlemiyordu bir türlü. Güneşe baktılar. İkindi vaktinde takılı kalmıştı. Dünyanın en uzun yaz ikindisi.</p>
			<p>Havada kaçan resimlerden birini yakaladılar. İçini yarıp dışarıya döktüler:</p>
			<p>Dünyanın bütün babaları nasıldır? Hafif göbek salmış, gömleğinin kolları sıvanmış, çocuklarına doğru gülerken öne arkaya sallanan bir can. Baba dediğin güzeldir asma altında. Yaz gelmişse gözünü koruklara diker bakar. Göztaşı atar eliyle, diğer eli değirmide ağzını burnunu tıkar. </p>
			<p>Sonra ikindiye berbere gittik. Gözleriyle “gel” dedi, diye. Aslında küçükken cumaya da giderdik birlikte. Dedem müezzinin yanında kılar. Farzdan önce kameti dudaklarıyla mırıldanır. Dedemin dizleri tutunca kasketinin siperini geriye iter, ona bir sandalye getirirler, öyle kılar. Elleri dizinde. Gözüyle bizi izler. Oğlu, torunu hemen önünde, açık yeşil korkulukların bittiği yerde bağdaş kurmuştur. Benim gözüm tespihlerde, incecik çiviyle ahşap ayaklara tutturulmuş renk renk tespih. Secdeye varınca yarım çeviririm başımı. Dışarıda akasyalar çırpınır. </p>
			<p>A. dedi ki: “Zaman çakıldı kaldı.”</p>
			<p>970.: “Öncesini hatırlamıyorum. Sonra da olmayacak galiba. Sonsuz şimdi başladı.”</p>
			<p>Aşağıda oturmuş insanları izleyen genç adama baktılar. Ayakları alev almış kıvılcımlar içinde çıtırdıyordu.</p>
			<p>Başka bir resim yakaladılar:</p>
			<p>Duvara kocaman bir daire çizdi. Beş nokta işaretledi. Dokunduğu dört noktaya değen sivri uçları çizdi, sonra onları yıldıza bütünledi. Boş kalan en üsteki noktayı çabucak sıkılı bir yumruğa dönüştürdü. Karanlıkta bekleyen arkadaşı sıçradı. Boya kutusunu yolun ortasında bırakıp koşmaya başladı. Neden sonra elinde tuttuğu fırça aklına geldi, alçak duvarlı evlerin bahçesine doğru fırlattı. Elektrik direğinin altından köşeyi dönerken önünü bembeyaz bir araba kesti. </p>
			<p>“Gerisi kabarmış. Güneş yakmış sanki...” (A.)</p>
			<p>“Buna ne demeli. Kocaman bir kuyu.” (970.)</p>
			<p>Kimse kimseye dokunmasın. Kitapların ayracı bittiğinde bilek kemiklerimiz çatırdadı. Aç kargalar birbirlerini parçaladı içimizde. Kedi ölüsü koktu etraf. Yine de mırıldanıyorduk hayata doğru. Orada uzakta uzay vardı. Gemileri ve lacivert gülümseyen üniformalarıyla iyi gezegenleri, insanlığın kaybolmamış halini, sıcak göstergelerin kızarttığı gölgelere rağmen alnımızı serinletecek kara delikleri biliyorduk. Kimse duymadan, kimse umursamadan bizi öldüremezlerdi; bunu düşünüyorduk. Kat kat kar yağdı üzerimize. Kor ve sıcak dalgalarla. Kendi duvarlarını kendi adımları, kendi yürüyen ve kükreyen makineleri ile üzerimize yıktılar.</p>
			<p>Deriden asfalt kazıdım ben, hatırlamanın üzerine.</p>
			<p>O kadar acıdı ki içim zamanı çekip durdurdum bir ikindi vaktinde. </p>
			<p>Bütün ölülerimi size oturup anlatamam. Bunun yerine sonsuz şimdiyi bırakıyorum. Yeniden başlayabilmek için buna mecburum.</p>
			<h2>III</h2>
			<p>Uyandım. İki peygamberdevesi başucumda. İLAHİ çocuklar! Şaşkın yüzüme bakıyorlar. Üşüme geldi alnıma. Kollarımla sardım. Yukarı mahalleden koşarak inen adam, “Ben Mucit Dede’yim,” dedi. Konuştukça gençleşti eli yüzü. Eski bir arkadaşa döndü. Hani çatıdan krem rengi bir toz dökmüşlerdi de eski gazete gibi yüzünün yarısı buruşup yanmıştı. O çocuk işte. Yüzüm üşüdü, ayaklarım tekrar tutuştu ama yine de hatırlayamadım ismini.</p>
			<p class="gap">“Sana dünyanın en uzun ansiklopedisini bırakıyorum. Sakın şimdi okuma. Dışarıya çıkınca bir ara bakarsın,” dedi.</p>
			<p>Kâğıdı büküp defterimin en sonuna koydum ama dışarısı zamanın önüne batırılmış kıymık gibi önümde duruyor şimdi. Belki de benden atlayıp geçen, beni köprü gibi kullanan kelimeler bütün halsizliğimi aldığında bu sonsuzluk bitecek ve saatler akmaya başlayacak.</p>
			<h2>IV</h2>
			
			<p><strong>– sosyal ayrıntılar ansiklopedisi</strong></p>
			<p>a.</p>
			<p>b.</p>
			<p>c.</p>
			<p>d.</p>
			<p>e.</p>
			<p>f.</p>
			<p>g.</p>
			<p>“hayata dönüş”: 19 Aralık 2000. Saat 05.00. </p>
			<p>i.</p>
			<p>k.</p>
			<p>l.</p>
			<p>m.</p>
			<p>n.</p>
			<p>o.</p>
			<p>p.</p>
			<p>r.</p>
			<p>s.</p>
			<p>t.</p>
			<p>u.</p>
			<p>v.</p>
			<p>wernicke-korsakoff: Denge bozukluğu, göz bozuklukları, kaslarda istemsiz kasılmalar, hafıza kaybı, öğrenme ve belleğe kayıt bozukluğu, el ve ayaklarda uyuşma ve yanmalar, yanan ayak sendromu gibi yakınmalar. İleri derecelerde beyinde hücre ölümüne bağlı olarak kalıcı hafıza kaybı ve kayıt bozukluğu, unutkanlık, yürüme bozukluğu, kendi başına hareket edememe ve hatırlayamama. Uzun süreli açlık grevlerinde ileri derecede beslenme yetersizliğine bağlı genel durum bozukluğu.</p>
		</div>
	</body>
</html>