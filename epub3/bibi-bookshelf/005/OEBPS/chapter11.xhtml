<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
	
			<h1>“RUHİ BEY, BİZ HEPİMİZ NASILIZ?”</h1>
			<h2 class="ic-baslik">– kediler ölmüyor </h2>
			<p>Ruhi Bey, ikinci katın yoz duvarının önünde oturuyor. Toz, duman. Soğuk demir ve sıva döküntüleri dolu etrafta. Balkon korkuluğu da takılmamış. Sandalyesine kaykılmış. Elinde yarı ölü bir sigara. Şakırtılı sakalıyla, üç tam günlük, gülümsüyor. Aşağıda kediler toykurmuş ona bakıyor. Ekmek mi atacak? Dişlerinin arasından ciğer parçası mı sıyırıp fırlatacak? Ruhi Bey sararmış taban çivilerinin, kararmış alçı kümelerinin arasında yaşıyor. Yarım kalmış inşaatlar unutulmuş mısralar gibidir. Zaman geçtikçe göğüs kemiği içine çöker, ağlar cümlesi. Günde iki defa gelini tepsi çıkarıyor Ruhi Bey’e; yaşlı adamı sevmiyor, ölse diye geçiriyor içinden. “O zaman evi yıkar temelden çıkarız aşağıdaki izbeden kurtuluruz hanım olurum biraz iki daire verirler kesin iki daire biri kirada kalır diğerinde otururuz zeki babasının resmini asar duvara kızın da odası olur salon takımı yaptırırım vitrinde kahve takımı saat kulesi almanyadan ablam yolladıydı sallayınca tepelerine kar yağan çam ağaçları böyle fanusun içinde işte hepsi olur.”</p>
			<p>Ruhi Bey emekli kütüphane memuru.</p>
			<p>Onu fırlattıkları odada, üst katta bitmemiş inşaatın aceleyle bitirilmiş tek odasında günde iki defa tepsi bekliyor. Ama gülümsüyor da adamakıllı. </p>
			<p>Zeki, oğlu, pazara çıkıyor. Yorgun geliyor eve. Erkenden yatıp yeniden büyütecek bileklerini. Ağır işçi. Haftada bir babasının yanına çıkıyor. İki paket sigara, kibrit, kahveden getirdiği eski gazeteleri bırakıyor.</p>
			<p>Baba ateşe dikkat et, olur mu? Yanarız bak hepimiz.</p>
			<p>Ruhi Bey gülümsüyor.</p>
			<p>Zeki, “Babam ölse,” diyor arada bir, “yok ölmesin yoksa bir adım daha yanaşırım ölüme kolay mı çukura indirmek senden bir şeyi ölmesin de ihtiyarlamasın da ben korkuyorum kendimden o zaman.”</p>
			<p>Ruhi Bey herkes uyurken çizgili pijamasının paçalarını terliğiyle eze eze dolaşıyor üst katta. Korkuluksuz balkona çıkıyor. Sigara yakıyor. “Gasteden” uçak yapıyor. Elinin tersiyle katları bastırıyor. Parmaklarının ucunda bakıyor. Sonra boşluğa fırlatıyor. Bir-iki kedi çöpten falan başlarını kaldırıp bakıyor, “Ruhi Bey ölmese,” diyorlar, “iyi adam, eskiden maaş gününde ciğer getirirdi bize de.”</p>
			<p>Ruhi Bey mırıldanıyor: “Herkes ölsün bir ben kalayım yok yok biri kalsın geriye cigaram biter sonra.”</p>
			<p>Ruhi Bey bir atom bombası diliyor Allah’tan. Sonra tiner kutuları buluyor yamulmuş. </p>
			<p>Ertesi sabah uyansalardı gelini tepsi getirecekti. Bir on yıl var öğle yemeği vermiyorlar Ruhi Bey’e.</p>
			<h2 class="ic-baslik">– gecenin birinde</h2>
			<p>Esmerliğinin altını iyice çizmiş, böylece hıncını daha da artırmış. Kara, sert kaşları var. Kartal düşen yüzünü alıp kendi yüzüne yerleştirmiş sanki. Gözlerine sürme çekmiş; eli değmişken kirpiklerine dokunmuş; yok, öyle denemez, onları herkesin yumuşak diye bildiği ama onun parmaklarında derhal sertleşen meşhur bir kimyasalla hizaya sokmuş.</p>
			<p>Montunun altında uzanan ince kazağını geçince dokunulduğunda kendine ait yumuşaklığı hiç bilmemiş gibi sertleşmeye hazır teninin beklediğini bunca uzaklığına rağmen biliyordum. Ama birlikte geldiği yapılı adam bununla ilgili miydi, emin değildim. </p>
			<p>Viski aldılar. Komilerden birini telsizimle masalarına yönlendirdim. Temiz bir bez aralarında gitti geldi. Eskiden kalma kırıntılardan birkaçı aşağıya düştü. </p>
			<p>Ona teklifsizce sarılmış açık renkli çoraplarına bakarken etrafta ne kadar nefes varsa hepsi ağırlaşarak yükseldi. Pencerenin önünde mi giymişti? Işıktan hiç sakınmamıştı kendini.</p>
			<p>Kulağıma takılı küçük metal öttü.</p>
			<p>Patron.</p>
			<p>“Geldiler mi?”</p>
			<p>“Evet, buradalar.”</p>
			<p>“Hadi o zaman.”</p>
			<p>Ceketimin yakalarını düzelttim. Kravatımla oynadım biraz. Masalarına yürüdüm. </p>
			<p>“Buyurun. Size yolu göstereyim.”</p>
			<p>Önlerinde yürüdüm. Şık topuk seslerinin arasında kısık fısıltıları duyuyordum. Neler söylüyordu ki şimdi ona?</p>
			<p>“Ben seni... Telefonun açık... Evet, yarın pazartesi...”</p>
			<p>Arka çıkışın karanlığına girince döndüm. Elimi ceketimin iç cebine attım. Adamın gözleri büyüdü. Gırtlağındaki düğümün aşağıya yukarıya oynadığını gördüm. </p>
			<p>“Bu sizin.”</p>
			<p>Parmaklarımın ucundaki zarf kapalı bir bıçak ucu gibiydi.</p>
			<p>“Şu taraftan giderseniz çıkışı bulursunuz.”</p>
			<p>Kadına döndüm.</p>
			<p>“Biz böyle gidelim.”</p>
			<p>İkimiz de arkamıza bakmadan ama bu kez yan yana yürüdük. Parfümünü duydum. Çok uzaktaki tepelerden gelen çam uğultularına benzettim.</p>
			<p>Siyah, uzun arabanın arka kapısını açarken, kulaklığım yine tıkırdadı.</p>
			<p>“Evet, efendim arabadayız. Sizi bekliyoruz... Bilmiyorum istediğiniz gibi mi... Hayır, dikkat etmedim saçlarına.”</p>
			<p>Bu adamı bu gece öldürmeli. Birazdan hem de, şu ağaçlı yola döndüğümüzde, sokak lambalarının hiç çalışmadığı o köşede. Sert bir fren. Torpido gözünde, namlusunun her zaman sürülü olduğu “on dörtlüye” uzanıvermeliyim.</p>
			<p>Dikiz aynasını düzeltirken ona baktı. Alnını cama dayamış, dışarıdaki kırılan neonları izliyordu.</p>
			<p>Patron. Çakılları iteleyen ökçeleri. Kapıya uzanırken parlayan şövalye yüzüğü.</p>
			<p>“Gidelim.”</p>
			<p>Kontağı çevirirken sigarasını yaktı. Şimdi arabada bir deniz var. Duman, parfüm, hatta vücutlarımızdan yükselen, korku ve arzuyla karışık tiksintiden beslenen koyu nefti, jelden daha da akışkan bir sıvı doldurdu aramızı. Akciğerlerim hemen tepki verdi buna. Küçülüp pörsümüş balona dönerken koltukaltlarımdaki solungaçlarım açıldı. Yine de dizlerimin titremesine engel olamadım. Bulantı karınca adımlarıyla içimde yükselmeye başladı.</p>
			<p>Aklımın her köşesi ileride bizi bekleyen ağaçların karanlığına takılıp kaldı. </p>
			<p>Dikiz aynasına çevirdim bakışlarımı. Kadına bakmıyordu bile. Sigarasından aldığı derin nefesleri tavana üfürürken, dudaklarını büzüp diliyle itiyordu halkaları.</p>
			<p>“Tam gırtlağının altından,” diye düşündüm. Kadına da sıçramazdı kanı.</p>
			<p>Köşeye doğru gaza bastım. Karanlık geldi örttü bizi. Freni kökleyeceğim noktayı gözüme kestirdim. Koyuluktaki son ağacın etek ucu... Omzumda bir el. “Radyoyu açar mısınız?”</p>
			<p>Dönüp kadına baktım. Patron da –ilk defa– bakıyordu.</p>
			<p>“Siz de şu camı aralayın. Boğulmak istemiyorum burada.”</p>
			<p>Peki, cehennemin kıyısında, üstelik bunu biliyor görünüyordu, nasıl gülümsemişti?</p>
			<p>Bahçeli büyük evin kapısında bıraktım ikisini.</p>
			<p>“Sabah erken gel. Havaalanına gideceğiz,” dedi.</p>
			<p>Düğmeye basıp camı ittim.</p>
			<p>Uzaklaştılar.</p>
			<p>Torpido gözüne uzandım.</p>
			<p>Gece çok serindi. Demirdeki parmaklarımın sızladı ince ince.</p>
			<p>Kapıda yakaladım onları. Eğilmiş anahtarı çevirmeye çalışıyordu.</p>
			<p>“Ruhi Bey!”</p>
			<p>Dönüşte kadını terminale bıraktım. Orada inmek istedi nedense.</p>
			<h2 class="ic-baslik">– ilk tuğla</h2>
			<p>Çınarlar soyunurken kimse fark etmez ama içleri kıyılır. Kıvranırlar ve bize hep bir şeyler anlatmak isterler. Belki bunu daha sonra anlarız.</p>
			<p>“Merhaba. Adın ne senin?”</p>
			<p>“Adnan.”</p>
			<p>“Adnan ha! Çok güzel bir isim. Büyüdüğünde çok büyük bir adam olacaksın Adnan. Galiba herkes parmakla seni gösterecek.”</p>
			<p>“Ama matematiğim biraz kırık.”</p>
			<p>“Boş ver. Düzelir o sonra.”</p>
			<p>“Senin adın ne?”</p>
			<p>“Kaptan X, diyelim?”</p>
			<p>“Neden?”</p>
			<p>“Öyle işte. Çok uzaktan geldim ben gezegeninize. Yola çıktığımda daha sizinkiler ağaçlardan inmemişti.”</p>
			<p>“Kim bizimkiler?”</p>
			<p>“Eski akrabalar yani. Büyükler falan.”</p>
			<p>“Dedemler gibi mi?”</p>
			<p>“Evet, işte büyük büyük dedenler.”</p>
			<p>“Dedemi görmedim ben. Ölmüş önceden.”</p>
			<p>“Olsun. Geçelim bunları. Bak burası benim gemim.”</p>
			<p>“Bu çınar ağacı ama.”</p>
			<p>“Evet. Pozitron aynasıyla görüntü kayması yarattım.”</p>
			<p>Adnan, kafasını kaşıdı. Kaptan X hiç durmuyordu ama. Elini beline koyup uzun yolculuğunu anlattı. Göktaşı fırtınalarını, köşesine çarpıp kaçtığı kara deliği /“hani sizin evde aspiratör var ya, onu uzay boyutunda düşün işte”/ arızalanan gıda kolektörünü, tamir için atmosfere girişini, en uygun yer olarak Bahri Baba Parkı’nı seçişini, hepsini ara vermeksizin anlattı.</p>
			<p>“Çok üşüdüm,” dedi Adnan. “Annemle parka gezmeye geldik ama ben çok üşüdüm. İyi ki seni görmüşüm.”</p>
			<p>Kaptan X, elini tuttu. Çekti kendine. Yorgun uzay gemisine dayandılar. Çınarlar yeniden titrerken uzun uzun öptü onu.</p>
			<p>“Adnan!”</p>
			<p>Sırtı lacivert yağmurluğuyla uzun boylu kadın onlara doğru öylesine sert adımlarla koşturuyordu ki, dünyanın bu köşesi için doğru hafif çökebilirdi.</p>
			<p>Yanlarına vardı. Adnan’ı etten sıyırdığı bir sinir gibi çekip öte yana fırlattı.</p>
			<p>Kaptan X’in yakasından kavradı – Kaptan X belindeki silaha davranabilirdi ama yapmadı bunu.</p>
			<p>“Senin adın ne?”</p>
			<p>Çınara dayayıp tüm gücüyle tokatladı çocuğu.</p>
			<p>“Senin adın ne dedim!”</p>
			<p>“Ruhi.”</p>
			<p>“Ruhi, bir daha seni Adnan’ın yakınında görmeyeceğim.”</p>
			<p>Koşarak uzaklaştılar. Adnan kadının ayakkabısına takılmış bir tüy gibi çırpındı arkasında.</p>
			<p>Çınarlar yeniden kımıldadı.</p>
			<p>“Her Ruhi Bey’in başlangıcında bir tokat olabilir,” dediler.</p>
			<p class="gap">Fısır fısır konuştular aralarında.</p>
		</div>
	</body>
</html>