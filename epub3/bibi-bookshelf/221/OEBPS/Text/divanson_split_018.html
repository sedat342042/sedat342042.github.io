<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_21">AÇILAMA</h2>

  <p class="ortayazi">Sonradan Dîvân-ı Kebîr’e Yazılan Önsöz</p>

  <p class="normal">Hamd olsun Allah’a ki doğru yolu buldurdu… Âyettir. VII, 43.</p>

  <p class="normal">Kimya. Eskilere göre bakır, gümüş, demir, kurşun gibi madenleri birbirine katıp erittikten sonra “iksir” denen nesneyi de katıp altın yapma sanatıdır. Olduğunu, olabileceğini söyleyenler bulunduğu gibi, böyle bir bilginin hayal mahsulü olduğunu söyleyenler de olmuştur. İksir elde etmek ve altın yapmak için varını yoğunu harcayanlar, ömrünü bile verenler olmuştur (Mavzûâta’l-Ulûm terc. I, s. 366-373). Bu bilgiye “simya” diyenler ve böylece müsbet bir bilgi olan “Kimya”dan ayıranlar yanılırlar. Simya, sihir, yâni büyü kısmındandır. Gerçekte olmayan şeyleri bir müddet varmış gibi göstermektir. Meselâ bir kurbağayı domuz şeklinde göstermek gibi (Aynı kitap, s. 365-366). Sûfîlere göre kimya, olgun insanın bakışıyla, sohbetiyle gönülleri değiştirmesi, insanları olgun bir hale getirmesidir. Menâkibü’l-Ârifîn’deki bir menkıbe, bu inancı pek güzel aydınlatır (Tahsin Yazıcı tercemesi, Ariflerin Menkıbeleri, I, 539-540).</p>

  <p class="normal">Zül-fekaar. Haccâc’ın kılıcıdır, yüzünde yivler ve çıkıntılar bulunduğundan bu adla anılmıştır. Bedir savaşında Ali tarafından öldürülmüş, ele geçen kılıcı Peygamber tarafından Ali’ye verilmiştir (Al-Kâmil; Carlus Johannes Tornberg bas. 1868, II, 106. Kamus terc. Mat. Osmaniyye, 1305 hicrî, II, s. 70). Uhud savaşında Cebrâil’in, “Zül-fekaar’dan başka kılıç yok, Ali’den başka er yok” dediğini Tabarî (M. J. De Goeje basımı, III, s. 1402) ve İbna’l-Asîr söyler (II, s. 119.).</p>

  <p class="normal">İksir. Kimya’da anlatıldı.</p>

  <p class="normal">…yüce yazıcıların sahifeleridir. Kur’an’ın LXXX. sûresinde (Abas), “Kur’an, ancak bir öğüttür; dileyen dinler, öğüt alır; büyük, şerefli sahifelerdedir, yüceltilmiştir, arıtılmıştır, yazıcıların ellerinde; büyüklerdir, hayırlı ve itaatlidirler” denmektedir (11-16). Bu âyetlerden alınmıştır.</p>

  <p class="normal">Ceberût. Ebû Tâlib-i Makkî’ye (ölm. 996) göre ululuk âlemidir ki Tanrı’nın adlarına ve sıfatlarına izafe edilen âlemdir. Birçok sûfîlere göreyse mücerret mânalarla maddî cisimlerin arasındaki âlemdir (Ta’rîfât).</p>

  <p class="normal">Melekût. Kur’an’da tasarruf ve tedbir anlamına gelen bu kelime (XXXVI, 83), Hukemâ denen ve Yunan felsefesini İslâmîleştiren filozofların tesiriyle tasavvufta gayb âlemine ad olmuş ve duygularımızla anladığımız madde âlemine (mülk) karşılık olmuştur. Gayb âlemi, rûhlar ve nefisler âlemidir (Ta’rîfât).</p>

  <p class="normal">Takvâ. Tanrı buyruklarına karşı durmaktan korunmak, çekinmek, Tanrı’dan korkmak, apaçık helâl, yahut haram olduğu bilinmeyen şeyleri yapmamak, bunlardan da kaçınmak. Kur’an’da birçok âyetlerle takvâ emredilmekte ve takvâ sahipleri övülmektedir. (Müfredât-ı Râgıb, Vaky mad.).</p>

  <p class="normal">Âdem suyla balçık arasındayken… Hadis olarak şöhret bulan bir söz, Kütüb-i Sitte hadislerinden olmamakla beraber buna yakın olarak, “Ben peygamberken Âdem henüz rûhla kalıp arasındaydı” diye bir hadis vardır (Suyûtî, Al-Câmi´-al Sagıyr fî ahâdîs-al Başîr-al Nazîr, II, 81).</p>

  <p class="normal">Ebû Bekr soyundan… Mevlânâ’da birinci halife Ebû Bekr soyundan olduğuna dair bir iddia olmadığı gibi, ölümünden sonra kendisi için yapılan sandukanın kitabesinde de buna dair bir sarâhat, hattâ işaret yoktur. Oğlu Sultan Veled’de de böyle bir iddiaya rastlanamaz. İbtidâ-Nâme’de buna dair eklenen iki beyit uydurmadır ve sonradan eklenmiştir. Bu iddia sonradan meydana gelmiştir, uydurulan üç şecere de birbirini tutmamakta ve tarihî tenkide dayanamamaktadır (Bakınız, Abdülbâki Gölpınarlı: Mevlânâ Celâleddin, II. basım, s. 35-39).</p>

  <p class="normal">Olgunluğuyla yüceliğe ulaştı… Bu kıt’a Sa’dî-i Şîrâzî’nin Gülistân’ının önsözünden alınmıştır (Külliyyât, Bombay, Al-Nâsırî Mat. 31).</p>

  <p class="normal">Esenlik doğru yolu bulana. Kur’an, XX, 47.</p>

  <p class="normal">Bahr-i Recez</p>

  <p class="normal">B. 2. “Gece olup karanlık basınca (İbrahim), bir yıldız görmüş de budur Rabbim demişti. Fakat yıldız battı mı demiştir ki: Ben batanları sevmem. Sonra ayın doğmakta olduğunu görmüş de Rabbim bu demişti. Fakat batınca and olsun ki demişti, Rabbim bana doğru yolu göstermezse sapık kavimden olacağım ben. Derken güneşin ışıklar saçarak doğduğunu görmüş, Rabbim bu demiş, bu daha büyük. Fakat güneş de batıp gidince ey kavim demişti, benim, sizin şirk koştuğunuz şeylerle hiçbir ilgim yok. Hiç şüphem olmaksızın mabudumu tek tanıyarak yüzümü, gökleri ve yeryüzünü yaratana döndüm ve ben şirk koşanlardan değilim.” (Kur’an, VI. 76-79).</p>

  <p class="normal">B. 6. Âdem. Tevrat’a göre Âdem yeryüzünde ilk yaratılan insandır. Allah kâinatı altı günde yaratmış, altıncı günü Âdem’i kendi sûreti üzere halk etmiştir. Yedinci cumartesi günü de istirahat etmiştir (Tekvin, I. 26-31). Bu altı günde yaratılış Kur’an’da da vardır (VII. 10, X. 3, XI. 7, XXV. 59, XXXII. 4, L. 38, LVII. 4). Tanrı, Âdem’i topraktan yaratmıştır ve ona rûhundan rûh üfürerek hayat vermiştir (Tekvin, II. 7, Kur’an, III. 59, VII. 11, XV. 26, XVII. 61, XXXVIII. 76). Ancak Kur’an’da insan cinsinin umumî olarak topraktan yaratıldığı da bildirilir (VI. 2, XVIII. 37, XXII. 5, XXIII. 12, XXX. 20, XXXII. 7, XXXV. 11, XXXVII. 11, XL. 67). Tanrı’nın Âdem’e rûhundan rûh üfürmesi Kur’an’da da geçer (XV. 29). Âdem, Kur’an’ın birçok yerlerinde anılır. Allah, meleklere, ben yeryüzünde kendime bir halife yaratacağım demiş, onlar, yeryüzünde bozgunculukta bulunacak, kan dökecek birisini mi yaratacaksın, biz seni noksan sıfatlardan arı bilir, seni kutlarız demişler. Tanrı, benim bildiğimi siz bilmezsiniz demiş, Âdem’i yaratmış, bütün yaratıkların adlarını ona bildirmiş, sonra meleklere, hadi bu yaratıkların adlarını söyleyin demiştir. Onlar âciz olduklarını bildirince Âdem’e, sen söyle demiş, Âdem hepsinin adını söyleyince meleklere, benim bildiğimi siz bilmezsiniz demedim mi demiştir. Sonra Allah, meleklere, Âdem’e secde etmelerini buyurmuş, hepsi secde etmiş, yalnız cins bakımından cin taifesinden olan İblis secde etmemiş, Tanrı da ona lânet edip gökten sürmüştür. Sonra Âdem’e bir eş olarak Havva’yı yaratmış, her ikisini de cennete sokup istedikleri şeyden yemelerini, yalnız ebedîlik ağacına yaklaşmamalarını emretmiştir. Fakat Âdem’e secde etmemesi yüzünden lanete uğrayan İblis, bir kolayını bulup cennete girmiş, önce Havva’yı kandırıp ebedîlik ağacının meyvesinden yedirmiş, onun vasıtasıyla Âdem de ağacın meyvesinden yemiş, her ikisi de Tanrı tarafından cennetten sürülmüşler, yeryüzüne yollanmışlardır. Rivayete göre; İblis’in cennete girmesine müsaade eden tavus kuşuyla yılan da, Âdem ve Havva ile beraber cennetten sürülmüştür (Kur’an, II. 30-36). Cennet, Tevrat’a göre Aden’de bir bahçedir ve olay, aşağı yukarı aynı tarzda hikâye edilir (Tekvin, III). Kur’an’da birçok yerlerde “Şeytan” adıyla da anılan İblis, Tevrat’ta yoktur. Tevrat’ta İblis yerine yılan vardır (Tekvin, III. 1-15), aynı zamanda meleklerin secde ettiklerine dair de bir kayıt yoktur, ancak bütün yaratıklara Âdem’in ad taktığı bildirilir (Aynı bab, II. 19-20).</p>

  <p class="normal">B. 10. “Ey insanlar, çekinin Rabbinizden, şüphe yok ki kıyametin sarsıntısı pek büyük bir şeydir.” (Kur’an, XXII. 1)</p>

  <p class="normal">B. 11. Tuğra. Padişahlar tarafından verilen fermanlarda padişahın alâmetine verilen ad. Ayağı başında bulunan bir kuşa, yahut ele benzeyen ve Osmanoğulları zamanında padişahın ve babasının adından meydana gelen tuğrayı yapanlara, eskiden “nişancı”, sonradan “tuğra-keş” denirdi.</p>

  <p class="normal">B. 12. “Biz seni, ancak âlemlere rahmet olarak gönderdik.” (Kur’an, XXI. 107).</p>

  <p class="normal">B. 14. Dal – elif. Arap alfabesinde ilk harf olan ve bugünkü alfabede, yerine göre “a, e, i, ı, ü, u, ö, o” harflerinden birinin yerini tutan “elif”, dümdüz ve yukarıdan aşağıya çekilen bir çizgiden ibarettir. Bu bakımdan düzgün boya benzetilegelmiştir. Alfabemizde “d” harfinin karşılığı olan ve Arap alfabesinde sekizinci harf olan “dal”sa, yukarıdan aşağıya ve biraz sağa mail olarak inen kısa bir çizginin sola doğru kıvrılmasından meydana gelmiştir. Bundan dolayı da bükük bele benzetilmiştir.</p>

  <p class="normal">B. 15. Abıhayat. Türkçesi “Bengisu”dur. Kur’an’ın XVIII. sûresinde, 60-65. âyetlerde Mûsa Peygamber’in yanındaki genç arkadaşıyla iki denizin kavuştuğu yere vardığı, orda bir kaya dibinde Mûsa’nın uyuduğu, yanlarındaki torbada bulunan, hattâ bâzı tefsirlere göre kızarmış, bir kısmı da yenmiş bulunan balığın, Mûsa, yahut arkadaşı Yûşa’nın ordaki kaynaktan abdest alması ve abdest suyunun torbaya sıçraması üzerine dirilip çırpınarak denize atıldığı, denizde bir iz bırakarak kaybolup gittiği anlatılır. Mûsa bunu duyunca işte der, dilediğimiz şey de buydu. İkisi de balığın ahvalini anlata anlata geri dönüp tekrar kayanın bulunduğu yere gelirler ve orda Tanrı tarafından kendisine bilgi belletilen bir zatla buluşurlar. Orası, iki denizin kavuştuğu yerdir. Mûsa adı Hızır olan bu kulla buluştuktan sonra Hızır’dan, öğrendiği bilgiyi kendisine de öğretmesini ister. Hızır, sen buna dayanamazsın. Ancak bir şey sormamak şartıyla seninle arkadaşlık ederim der. Mûsa, bu şartı kabul eder. Yola düşerler. Bir gemiye binerler. Hızır yolda gemiyi deler. Mûsa, bize iyilik ettiler, sen onlara kötülük ediyorsun, doğru mu bu deyince Hızır, demedim mi der, sen sabredemezsin. Mûsa sabredeceğini tekrar vaad eder. Gemiden inerler. Hızır, yolda oyun oynayan çocuklardan birini tutar, öldürür. Mûsa, suçu yokken ne diye öldürdün, kötü bir iş işledin deyince Hızır, demedim mi der, sen benim işlerime sabredemezsin. Mûsa tekrar sabredeceğini vaad eder. Yola düşerler. Bir köye gelirler, karınları acıkmıştır, köylülerden yemek, ekmek isterler. Köylüler vermez, Hızır, orda bulunan ve yıkılmak üzere olan bir duvarı eliyle düzeltir. Mûsa, bu işi para ile yapabilirdin deyince Hızır, ayrılık çağı geldi çattı der, şimdi ayrılmadan önce yaptığım işlerin hikmetini anlatayım: Gemi kusursuzdu. İlerde zalim bir padişah var, kusursuz gemileri zapt ediyor. Gemi sahibi bizi parasız pulsuz gemisine aldı, iyilik etti, gemisi zapt edilmesin diye deldim. Öldürdüğüm çocuk, ilerde kötü bir kişi olacaktı, halbuki anası, babası, iyi adamlar; Tanrı onlara iyi bir evlât verecek, bu da kötülük etmeden ölüp gidecek, onun için öldürdüm. Duvara gelince; dibinde bir define var, yetimlerin hakkı, onlarsa henüz küçük. Yıkılırsa yaparlarken meydana çıkar, eller elinde kalır. O çocuklara mal olsun diye düzelttim (XVIII. 65-82).</p>

  <p class="normal">Şeriat sahibi bir peygamberin zamanında, ondan üstün birisinin bulunamayacağını düşünenler, bu sûredeki Mûsa’nın, Mûsa Peygamber olmayıp ondan önce yaşayan Yakub oğullarından Mîşâ oğlu Mûsa olduğunu söylemişlerse de Abdullah oğlu Abbâs, Peygamber’in bir hadisine dayanarak bunu şiddetle reddetmiş ve Hızır’la buluşanın Mûsa Peygamber olduğunu kesin olarak söylemiştir. Mûsa’ya arkadaşlık edenlerin de Mûsa’nın kölesi olduğunu, yahut Yûşa’ın kardeşi bulunduğunu söylemişlerse de, ekseriyet bu zatın Mûsa’dan sonra yerine geçen Yusuf oğlu Efrâyim oğlu Nûn’un oğlu Yûşa olduğunda ittifak etmiştir. Yalnız Zamahşarî (ölm. 1143-1144), meşhur tefsirinde, âyette “fetâ”, yâni er, yiğit, genç diye andan bu zatın Mûsa’nın kölesi olduğunu söyledikten sonra, Yûşa’dır diyenler de vardır der (Al Kâşşâf, Mısır - Bulak, 1318, c. II, s. 212). İki denizin doğu tarafındaki Fars deniziyle batıdaki Rum denizi olduğu söylenmiş, hattâ iki denizin kavuştuğu yerin Tanca olduğunu söyleyenler de bulunmuştur.</p>

  <p class="normal">Batı eleştirmecileri; bu rivayetin, Gılgameş destanıyla İskender hikâyesinden ve İlyas’la Haham Yeşua ben Levi arasında geçtiği söylenen Yahudi efsanesinden meydana geldiğini söylemişlerdir.</p>

  <p class="normal">Gılgameş, nehirlerin ağzında oturan ve kendisine ebedî hayat ihsan olunan ceddi Utnapiştim’i bulmak için seyahate çıkar ve bu kaynak hakkında bilgi edinmek ister.</p>

  <p class="normal">Halk rivayetlerinde ise İskender, aşçısı Andreas’la karanlıklar diyarına gider ve insanı ölümden kurtaran kaynağı arar. Andreas bir gün yanındaki tuzlu balığı bir kaynakta yıkarken balık dirilir, suya dalıp gider. Andreas balığı tutmak için suya atılır ve o da ölümden kurtulmuş olur. Sonradan bunu İskender’e anlatır. İskender bu kaynağın hayat kaynağı olduğunu anlar. Bulmak için kaynağı tekrar tekrar ararlar, fakat bir türlü bulamazlar.</p>

  <p class="normal">Yahudi efsanesindeyse İlyas’la Haham Yeşua seyahate çıkarlar. Haham, İlyas’ı bir sabır imtihanına çeker.</p>

  <p class="normal">Batılı eleştirmeciler, Kur’an’daki iki denizin birleştiği yer ve kaya gibi bu rivayetlerde bulunmayan noktaları da göz önüne alarak Kur’an rivayetinin başka kaynaklardan da geldiği fikrine varmışlardır (İslâm Ansiklopedisi’nde Hızır maddesine bkz. cüz. 44. 1950. s. 457-471).</p>

  <p class="normal">Sûfîler, bu olayı meydana getiren şahısları ve yerleri, metodlarınca tevil etmişlerdir. Meselâ Abda’l-Razzak Kâşânî (ölm. 1334), Ta’vîlât’ında, vak’anın zâhirini inkâr mümkün olmamakla beraber bir de bâtını olduğunu söyledikten sonra, Mûsa’yı kalb, arkadaşını nefis, iki denizin karıştığı yeri rûh ve cisim âlemi, Hızır’ı kudsî akıl olarak tevil eder. Onca kalb, nefisle beraber insan sûretine bürünerek rûh âlemine ve kalb makamına dek seyreder. Balık, kalb ve nefsin insan sûretini bulmadan önceki varlıklarıdır ki iki denizin kavuştuğu yerde, yâni bedende akıl ve nefis insan sûretine bürününce cisim denizine dalmış olurlar; izleri vardır, kendileri görünmezler. Mûsa’nın yorgunluğu, çektiği sıkıntı, doğum sıkıntısıdır. Kayanın yanında konaklamaları, meme emerek yetişmeleridir. Böylece yola çıkıp ana rahmine düşen akıl ve nefis, insan sûretinde rûh ve ceset âlemini buluncaya dek yorulur, nihayet bu âleme gelir, ana sütüyle yetişir, kudsî akla ulaşır (Mısır, Maymaniyya Mat. c. I, s. 202-203). Latâifa’l- İ’lâm fî İşârati Ahla’l-İlham adlı en büyük ıstılâhât kitabında da Ayna’l-Hayât’ın, yâni dirilik kaynağının, Tanrı’nın “Hayy – daimî diri” adının mazhariyeti bulunduğu, bu adın mazhariyetine bürünen kişinin abıhayat içmiş sayılacağı, artık ölmeyeceği, bu bakımdan bu mazhariyete ulaşanın, her şeyin diriliği, benim diriliğimdedir diye iddiada bulunabileceği yazılmaktadır (Üsküdar, Selim Ağa K. Hüdâyî kitapları, No. 519. 963 hicrîde Aliyy ibni Muhammed ibni Abda’l- Mu’tıyy ibni Hassâna’l-Şafiî tarafından yazılmış nüsha, 150. a - 150. b. Keşfü’z-Zunûn, bu kitabı, “Latâifa’l-A’lâm fî İşârâti Ahla’l-Afhâm” diye kaydeder, tasavvuf ıstılâhlarına ait olduğunu bildirir, ilk cümlesini de alır, fakat müellifini zikretmez. Altına aynı adı alıp Abda’l-Razzâk-ı Kâşânî’nin olduğunu yazar, fakat kitaptan cümle nakletmez. Maârif Vekilliği basımında, ilk kitabın, 720 hicrîde ölen Fergaanî’ye ait olduğu not edilmiş, ikinci kitabın da müellifi tarafından aynı kitabın bir kere daha yazılmasından meydana geldiği görülerek zeyl sahibi İsmail Paşa tarafından üzeri çizildiği halde gene not olarak ilâve olunmuştur; İst. Maârif Matbaası, c. II, s, 1512. Selim Ağa Kütüphanesi’ndeki kitabın adı, bizim yazdığımız gibidir, alınan maddeler, izahları, ifade tarzı, Kâşânî’nin Arapça Istılâhât’ına çok benzer. Âdeta bu kitap öbürünün genişletilip bir daha yazılmasından meydana gelmiştir. Keşfü’z-Zunûn’u bastıranlar, Fergaanî’yi nerden buldular, neden bunu kaydetmediler, bilemiyoruz). İki denizin kavuştuğu yer de gerçek varlıkla görünücü varlığın, Tanrı adlarının tümünü kaplaması bakımından varlık âleminin bir remzidir (163. b). Sayyid Şerif de (ölm. 1413), iki denizin kavuştuğu yeri aynı tarzda tevil eder (Ta’rîfât, s. 88).</p>

  <p class="normal">Abıhayat inanışı, batıda da vardır. “Fountaine de Jouvence”, yâni gençlik kaynağı, hemen hemen bunun aynıdır. Bu su cennetten çıkar, elmaslarla, altınlarla dolu bir dereden akar. Bu suyu içenler ebedî hayata erişirler, ihtiyarlar içerlerse yüzlerindeki buruşukluklar siliniverir. Fransa’da bir çeşmeye bu ad verilmiştir. Ortaçağda Amerika’nın bulunuşundan sonra bu kaynak oralarda da aranmıştı. 1740 sularında bir coğrafya kitabı yazmış olan Pausanias, Mora’da Anapoli yakınlarında Zeus’un sevgilisinin yıkandığı rivayet edilen bir çeşmeden bahseder. Yunan mitolojisinde Jouvence, yahut Juventa Zeus’un sevdiği bir peridir. Zeus, onu gençlik çeşmesi şekline sokmuştur (Muhîta’l-Maârif, s. 72).</p>

  <p class="normal">Attâr (ölm. 1221’den sonra), Mantıka’l-Tayr’ında abıhayattan bahsetmiş (Abdülbâki Gölpınarlı terc. İst. Maârif Mat, 1944, c. I, s. 70-71, beyit. 808, 809), karanlıklar diyarını ve İskender’in kılavuzsuz kalışını hikâye etmiş (c. II, 1945, s. 127, beyit. 3833), İlâhî-Nâme’de de XIII. makalenin konusunu buna hasretmiştir (Prof. Dr. H. Ritter bas. İst. Maârif Mat. 1940, s. 198-215). XIV. makale bu suyun ilim olduğunu belirtir (s. 215-244). Mevlânâ da Mesnevî’sinde abıhayattan bahseder (Tercememiz, Maârif Mat. 1943, c. III, s. 267, beyit. 8807, 1946, c. VI, s. 256, beyit. 3245, aynı, s. 208, beyit. 2640).</p>

  <p class="normal">Abıhayattan Şark-İslâm edebiyatında tasavvufa dayanılarak, yahut yalnız mazmunlaştırılarak ifade ettiği anlamları şöylece sıralayabiliriz:</p>

  <p class="normal">1) Manevî feyz ve neşe, 2) aşk ve irfan, 3) ledünnî bilgi, 4) sevgilinin vuslatı, 5) ağzının yâri, dudağındaki zevk ve neşe, 6) söz ve şiir, 7) şarap, 8) arı duru su.</p>

  <p class="normal">“Derken kullarımızdan bir kulu buldular ki biz, katımızdan ona rahmet ihsan etmiştik ve indimizden ilim belletmiştik” meâlindeki âyet, XVIII. sûrenin 65. âyetidir.</p>

  <p class="normal">B. 18. Kaza geldi mi göz kör olur. Atasözü.</p>

  <p class="normal">B. 26. Şeddad. Bir rivayete göre bir boy olan İrem’in reisi, bir başka rivayete göreyse İrem adlı şehrin kurucusudur. Bu hükümdar Tanrılık dâvasına kalkışmış, İrem denilen şehri kurdurmuş, bu şehre cennet adını takmış, fakat şehir ve şehirde kurdurduğu köşk bitince görmeye giderken bir tarafta kendisi, öbür tarafta o şehir, Tanrı gazabıyla yere batmıştır. Kur’an’ın LXXXIX. sûresinin 7. âyetinde İrem’in adı geçer.</p>

  <p class="normal">B. 27. Mûsa – sopa. Yusuf Peygamber zamanında Mısır’a girip yerleşen İsrailoğulları orda çoğalmışlar, bunun üzerine Firavun (Fir’avn), yâni Mısır hükümdarı bunları ağır işlere koşmuş, nihayet yeni doğan erkek çocukların öldürülmesini ebelere tembih etmişti. O sıralarda doğan Mûsa’yı anası bir müddet gizledikten sonra başına bir felâket gelmesinden korkarak bir sepete koyup Nil ırmağına atmıştı. Firavun’un kızı, Nil’de yıkanırken sepeti görmüş, aldırmış, içindeki çocuğu sevmiş, kendisine evlât edinmişti. Suda bulunmuş anlamına Mûsa adı verilen çocuğun kız kardeşi, çocuğa ne olacak diye gözetliyordu. Firavun’un kızı tarafından alındığını görünce koşup, bir sütnine bulayım mı dedi. Bulması emredilince gitti, anasını alıp götürdü. Böylece Mûsa, Firavun’un sarayında büyüdü. Bir gün İsrailoğullarına zulmeden bir Mısırlı’yı bir yumrukta öldürdü, cesedini kuma gömdü. Ertesi günü İsrailoğullarından iki kişinin kavga ettiğini görünce işe karıştı. Fakat onların birisi, seni bize hâkim mi diktiler, dünkü Mısırlı’yı öldürdüğün gibi beni de mi öldüreceksin deyince, Mûsa işin duyulduğunu görüp korkarak kaçtı, Medyen iline sığındı. Medyen kâhininin kızları çeşmeden su almak için beklerlerken, o onların testilerini doldurup yolladı. Kâhin Yetro, neden çabuk geldiklerini sorunca kızlar, işi anlattılar. Bunun üzerine Mûsa’yı çağırdı ve sürülerine çoban dikti, kızlarından birini de verdi.</p>

  <p class="normal">Bir gün gene sürüsünü yayarken çalılardan alev çıktığını, fakat çalıların yanmadığını gördü. İleriye gidince Tanrı, Mûsa, burası mukaddes yerdir, ayakkabılarını çıkar diye seslendi, sonra da gidip İsrailoğullarını Mısır’dan çıkarmasını emretti. Mûsa, Firavun’u inandırmak için bir mucize isteyince, Tanrı elindeki sopayı yere atmasını buyurdu. Mûsa sopayı atınca, sopa büyük bir yılan, bir ejderhâ oldu. Mûsa ürkünce korkma dedi, tut kuyruğundan. Mûsa, kuyruğundan tutunca, yılan sopa oldu. Tanrı, elini koynuna sok dedi, soktu. Çıkar dedi, çıkardı. Eli, parıl parıl parlar bir hal almıştı. Tanrı, bu iki mucizeyle Mûsa’yı Firavun’a gönderdi. (Ahd-i Atıyk, Hurûc, I, IV).</p>

  <p class="normal">Kur’an, bunu aynen hikâye eder, ancak pek cüzî farklar vardır. Meselâ Mûsa’nın anasına, onu nehre at diye ilham eden Tanrı’dır (XX. 39, XXVIII. 7). Kezâ, Mûsa’ya bütün sütninelerin sütlerini Tanrı haram etmiştir de o hiçbirinin memesini almamıştır. Gene Tanrı ilhamıyla anası gitmiş, saraya başvurmuş, böylece oğluna kavuşmuştur (XXVIII. 12). Medyen kâhini Yetro Kur’an’da Peygamber Şuayb’dir ve iki kızı vardır (Ahd-i Atıyk’te yedi). Kendisine sekiz yıl hizmet etmek şartıyla bunların birini Mûsa’ya vermeyi teklif eder ve on yıl hizmet ederse bu da onun fazlaca bir hizmeti olacağını söyler. Mûsa, bu hizmet müddetini doldurduktan sonra karısını ve kendisine ayrılan hayvanları alıp giderken karşıdan ateş görmüş, yollarını da yitirdikleri için karısına, sen burda dur, ben şuraya gideyim, ya biri vardır, yol öğrenirim, yahut biraz ateş alır gelirim de ısınırız diye gitmiş, Tanrı tecellisine mazhar olmuştur (XXVIII. 23-29).</p>

  <p class="normal">B. 30. Firavun (Fir’avn). Eski Mısır hükümdarlarına verilen ad. Şark-İslâm metinlerinde Mûsa’nın çağdaşı olan hükümdarın adı olarak kullanılmıştır.</p>

  <p class="normal">B. 30. Nemrud (Nümrûd). İbrahim Peygamber’in zamanındaki Keldanistan hükümdarının adı olarak rivayet edilegelmiştir. İbrahim, putlara tapmadığı, hattâ onları kırdığı için bu hükümdar büyük bir ateş yaktırıp mancınıkla İbrahim’i içine attırmış, fakat Tanrı o ateşi güllük gülistanlık etmiştir (Kur’an XXI. 57-70, XXXVII. 91-98). İbrahim’in amcasının adının Âzer olarak rivayet edilmesiyle bu kelimenin ateş anlamına gelmesinin bu rivayetle ilgili olduğu düşünülebilir. İbrahim’le çağdaş olan bu hükümdarın Tanrılık dâvasında bulunduğu da rivayet edilmiştir. Firavun’un, “Ben sizin en yüce Rabbinizim” dediği de Kur’an’da bildirilmektedir (LXXIX. 24).</p>

  <p class="normal">B. 32. Zümrüdüanka. İran mitolojisinde “Sîmurg” diye geçer. Araplar, bu kuşa “Ankaa” adını vermişlerdir. Ankaa, boynu pek uzun anlamına gelir. Yüzü insana benzeyen bu kuşun tüyleri renk renkmiş, vücudunda otuz kuşun alâmeti varmış. İranlılar da bu yüzden, ona otuz kuş anlamına gelen “Sî-murg” adını vermişler. Tanrı, dişi olan bu kuşa bir de erkek yaratmış. Mûsa Peygamber zamanında vücuda gelen bu kuşun cinsi çoğalıp Necid ve Hicaz bölgelerine yayılmış. Oralarda çocukları kapmaya başlamışlar. Halk, zamanlarındaki peygambere gidip yalvarmışlar, o da dua etmiş, Tanrı bu kuşun cinsini yok etmiş. Yok olduğundan, yahut pek yüksek uçtuğu için göze görünmediğinden “Ankaa-yı muğrib” de denmiştir.</p>

  <p class="normal">Şeh-Nâme’ye göre Rüstem’in babası Zâl’i bu kuş besleyip büyütmüştür. Tüyleri renk renk olduğu için bu kuşa otuz renk anlamına gelen “Sî-reng” de derler.</p>

  <p class="normal">Türklerde Sî-murg, zümrüt haline gelmiş ve “anka” kelimesiyle birleştirilerek “Zümrüdüanka” şekline girmiştir. Masallarımızın önemli bir unsuru olan bu kuş âcizlerin yardımcısı, bilhassa “Keloğlan”ın aziz bir dostudur.</p>

  <p class="normal">Tasavvufta gönüle, Tanrı tecellisine tam bir sûrette mazhar olan “kutb”a ve maddenin her şekli alma kabiliyetine (Heba’, Heyûlâ) dendiği de vardır.</p>

  <p class="normal">B. 34. “Allah dilediğini işler.” (XIV. 27).</p>

  <p class="normal">B. 39. Aşk. Sûfîlerce aşk, insanın mevhum varlığını yok etmesi bakımından değerli makbul bir şeydir. Onlarca aşk, iki kısımdır. Geçici aşk, gerçek aşk. Geçici aşk, herhangi bir şeye, bir kişiye gönül vermektir. Sûfîlerce bu aşk da iyidir. Çünkü seven adamda varlık, benlik bırakmaz, âdeta onu gerçek aşka hazırlar. Bu bakımdan “Mecaz, yâni geçici aşk, hakikatin köprüsüdür” demişlerdir. Gerçek aşk Tanrı’ya, yâni mutlak varlığa âşık olmak ve bu aşkta kendini, yok etmektir. İnsanda bu aşk tecelli edince insan, artık güzele değil, güzelliğe âşık olur ve mutlak güzelliği her şeyde görür. Sonucu, kendi mevhum varlığı kalmaz, mutlak ve gerçek varlıkla var olur ki bu da birliğin gerçekleşmesi demektir.</p>

  <p class="normal">B. 42. Yusuf – Zelîhâ, etek. Yusuf, İsrailoğullarından Yakub Peygamber’in oğludur ve o da bir peygamberdir.</p>

  <p class="normal">Yakub Peygamber’in on bir oğlu vardır. Son ve on ikinci oğlu Yusuf, boylu boslu, pek yakışıklı, pek güzeldir. Bu bakımdan babası onu çok sever. Yusuf, bir gece rüyasında ayla güneşin ve on bir yıldızın kendisine secde ettiğini görür; babasına rüyasını söyler. Yakub, kardeşlerine söylememesini tembih ederse de rüya duyulur. Zaten babalarının sevgisi yüzünden Yusuf’u kıskanan kardeşleri, bu sefer büsbütün kıskançlığa düşerler. Bir gün babalarından izin alıp Yusuf’u da yanlarına alarak gezmeye giderler. Yolda Yusuf’u öldürmek isterler. Fakat içlerinden biri, kuyuya atalım der. Bu fikri kabul ederler. O civarda bulunan bir battal kuyuya atarlar. Bir kervan halkı kuyudan su çekmek isterken Yusuf’u görüp çıkarır. Bunu duyan kardeşleri kervanbaşına gidip kölemizdi, bize isyan etti de kuyuya attık derler ve ucuz bir fiyatla Yusuf’u satarlar. Yusuf’u satın alan kervancı da Mısır pazarında onu satar ve Mısır hükümdarının ileri gelen adamlarından biri Yusuf’u alır. Yusuf bu zata hizmet ederken güzelliği yüzünden karısı Yusuf’a gönül verir ve bir gün odada yalnızken kendisini Yusuf’a arz eder. Yusuf bir kötülükte bulunmaz ve onun teklifini kabul etmez. Fakat gözü dönen Zelîhâ, Yusuf’un. üstüne atılır, Yusuf kaçarken arkadan eteği yırtılır. Tam bu sırada kocası gelince Zelîhâ, Yusuf’un kendisine saldırdığını söyler. Etek arkadan yırtıldığı için Yusuf kaçarken Zelîhâ’nın onu tutmaya savaştığı ve Yusuf’un suçsuz olduğu anlaşılırsa da dedikodunun önü alınsın diye efendisi Yusuf’u hapse attırır. Yusuf hapisteyken Firavun’un ekmekçisi ve sâkîsi de birer suç yüzünden hapse atılmışlardır. Bir gece bu iki kişi rüya görürler. Ekmekçi, başında bir tepsi ekmek olduğunu, kuşların gelip ekmeği yediklerini, sâkî de gene Firavun’a sâkîlik ettiğini görmüştür. Yusuf bunların rüyalarını yorar. Ekmekçiye, sen asılacaksın, kuşlar gelip cesedini yiyecekler der. Sâkîye de gene eski hizmetine alınacaksın, yalnız kurtulduğun vakit efendine, benim burda suçsuz yattığımı söyle der. Bir müddet sonra ekmekçi asılır, öbürü de serbest bırakılır ve gene eski hizmetine alınır. Fakat Yusuf’u söylemeyi unutur. Yusuf tam yedi yıl hapiste kalır.</p>

  <p class="normal">Yedi yıl sonra Firavun yedi zayıf ineğin yedi semiz ineği yuttuğunu, yedi gürbüz başağın yedi arık başak tarafından yutulduğunu rüyasında görür. Düş yorucular, bu rüyaları yoramazlar. Bu sırada sâkînin aklına Yusuf gelir, efendisine söyler. Yusuf’u hapisten çıkarırlar. Yedi yıl bolluktan sonra yedi yıl kıtlık olacak der ve bu düşü yorar. Firavun onu maliye işlerine memur eder. Kıtlık yılları için zahire saklar. Kıtlık yılları gelip çatınca da halka yardımda bulunur. Bu sırada kardeşleri de zahire almak için Yusuf’a başvururlar. Önce kendisini bildirmez. Fakat sonra şerbet tasını kendisini öldürtmeyen kardeşinin çuvalına koydurur ve tasım kayboldu diye çuvalları aratır. Onun çuvalından çıkınca da bizim kanunlarımızda hırsızlık eden tutsak olur diye o kardeşini yanında alıkor. Tekrar geldikleri zaman kendisini belli eder, babamla, anamla beraber gelin, Mısır’a yerleşin der. Geldikleri zaman hepsi birden Yusuf’un tahtı önünde yere kapanırlar. Yusuf, işte rüyam çıktı der.</p>

  <p class="normal">Yusuf hikâyesi Kur’an’da, XII. sûrede, “Hikâyelerin en güzeli” diye uzun uzadıya anlatılır. Ahd-i Atıyk’te Tekvin babında pek az farkla, ancak daha mufassal olarak anlatılmaktadır (XXXVII-XL).</p>

  <p class="normal">Rivayetlere göre Zelîhâ’nın kocası öldükten sonra Yusuf bu kadını almıştır.</p>

  <p class="normal">Yusuf’un Zelîhâ’ya âşık olduğuna dair bir rivayet yoktur. Ancak şâirin,</p>

  <p class="normal">Işk odu maşûka evvel düşer, andan âşıka</p>

  <p class="normal">Şem’i gör kim yanmadan yandırmadı pervaneyi</p>

  <p class="normal">dediği gibi önce sevilen, güzelliğiyle, işvesiyle, edasıyla, bezenmesiyle sevenin dikkatini çeker, âdeta sevene âşık olur, onun duygusunu tahrik eder de seven sonra ona tutulur. 42. beyitte Mevlânâ, bu rûhî haleti anlatmaktadır.</p>

  <p class="normal">B. 47. Remil – Nokta. Remil, kum anlamına gelen Arapça bir sözdür. Önce kuma, sonradan bir kara tahtaya tebeşirle noktalar konur. Sayılmadan konan noktalar müsavi olarak bölünür. Geri kalan noktalardan bir söz çıkarırlar; bu sûretle güya, sorulan sorunun cevabı alınarak bilinmeyen bir şey bilinmiş olur (Mavzûâta’l-Ulûm’a bkz. I, s. 389-390).</p>

  <p class="normal">B. 59. “Bütün inceden inceye alay eden kovcuların vay hallerine; öylesine ki mal yığar ve onu sayar durur.” (Kur’an, CIV. 1-2)</p>

  <p class="normal">B. 62. İsa – Nefes. Ahd-i Cedîd’de, İsa’nın eliyle dokunarak, yahut sözle emrederek hastaları iyileştirdiği kötürümleri yürüttüğü, dilsizleri söylettiği, körlerin gözlerini açtığı anlatılır (Meselâ bkz. Matyos, VIII, IX, X, XII). Luka İncili’nde bir genç erkeği, bir genç kızı buyruğuyla dirilttiği (VII, VIII), Yuhanna’da dört gün önce ölmüş birisine kalkmasını buyurduğu, adamın kefeninin bağlarını sökerek dirilip mezarından çıktığı anlatılmaktadır (XI). Kur’an’da İsa’nın topraktan kuş şeklinde bir heykel yapıp ona üfürdüğü, üfürünce canlanıp kuş olduğu, anadan doğma körlerin gözlerini açtığı, abraş illetine tutulmuşları iyileştirdiği, ölüyü dirilttiği, evlerde yenenlerle saklananları bilip haber verdiği bildirilir (III. 49, V. 110). Bu inanç yüzünden İsa, Şark-İslâm edebiyatında, çok defa “nefes”le birlikte anılır. Sûfîler, bu mucizeleri, can gözünü, can kulağını açmak, gönül hastalıklarını iyileştirmek, ölüye benzeyen canları diriltmek tarzında tevil de ederler; zaten onlarca her devirdeki olgun insan, tek kişi, yâni “kutup”, devrin İsa’sıdır.</p>

  <p class="normal">B. 62. Zühre. İranlıların Nâhîd, Yunanlıların Afrodit, Romalıların Venüs dedikleri bu kadın tanrı, Yunan ve Roma ülkelerine doğudan gitmiştir. Fenikelilerin Astarte dedikleri tanrıdır. Tabiatın bitmez, tükenmez doğurucu gücünü temsil eder (Otto Seemann, Mythologie Der Griechen und Römer, Leipzig, 1895, s. 62-71). Bir rivayete göre deniz köpüğüne gökten inen bir alevden vücut bulmuştur. Bu rivayette İran tesiri göze çarpar. Zaten eski İran’da Nâhîd diye tanınan bu tanrıçanın adına mâbetler vardı. Ardşîr-i Pâbekân’ın (226-241) büyükbabası, Nâhîd adına yapılmış olan bir mâbedin mütevellisiydi. İran’da, Nâhîd adına yapılmış mâbetlerde bu tanrıçaya kurbanlar sunulurdu (Prof. Dr. Muhammad Muîn: Mazdayasna, Tehran Üniv. yayın., şemsî hicrî 1326, s. 5, 146-147, 349, 352, 421).</p>

  <p class="normal">Büyük tanrı Zeus (Müşteri) ile Dyone’nin kızıdır. Bir rivayete göre Kronos (Zühal) babasını öldürdüğü zaman akan kanın birkaç damlası deniz köpüğüne düşmüş, bu ilkahtan Venüs doğmuştur. Doğar doğmaz bir sedefin içinde Kıbrıs adasına gitmiştir. Bundan dolayı Kıbrıs, Venüs’ün vatanı sayılır. Bu çok güzel tanrıçanın birçok sevda maceraları da vardır. Adonis, onun ilk âşıkıdır. Rakibi Mars, bir yaban domuzu şekline girerek onu yaralamış, öldürmüştür. Adonis’in kanından gül meydana geldiği için gülü Afrodit’e mensup saydıkları gibi, denizden çıkınca mersin ağacının yapraklarıyla örtündüğünden mersin ağacı da ona mensup sayılır.</p>

  <p class="normal">Olağanüstü cazibesiyle herkesi büyülemeye gücü yeten Venüs’ün bindiği arabayı bir çift güvercin, yahut kuğu çeker. Birçok heykelleri vardır.</p>

  <p class="normal">Şarktaki eski yıldız bilgisine göre Zühre, yeşil renklidir, soğuk ve kuru tabiatlıdır; yalnız soğukluğunda da, kuruluğunda da itidal vardır. Cuma günüyle salı gecesi, iklimlerden beşinci iklim, renklerden yeşil, madenlerden kalay, bu yıldıza mensuptur. Kuvvetlerden şehvet kuvveti, bedende et, duygulardan koku alma, yaşlardan gençlik çağı, hayvanlardan balıklarla zehirli hayvanlar, beyaz ve sarı renkli vahşi hayvanlar, bülbül, üveyik, eti yenmeyen kuşlar, akrabadan kadınlar, anneler, teyzeler Zühre’ye mensuptur. Zühre’nin hâkim olduğu zamanda doğanlar, güzel yüzlü, sıkı etli, güzel sesli, kısa ve kalın parmaklı, kalın bacaklı, güzel huylu, müziğe istidatlı, şehvetli, süse düşkün, işlerinde mutedil, kumara, alaya düşkün olurlar, yalan yere yemin etmekten çekinmezler. Müzisyenler, hânendeler bu yıldızın talihindendir. Zühal, bu yıldızın dostudur, Güneş’le Ay ve Mirrîh düşmanlarıdır.</p>

  <p class="normal">Venüs, heykellerinde görüldüğü gibi mevzun vücutlu güzel bir kız şeklinde tasvir edilir. Şark minyatürlerinde iki eliyle bir kopuz tutmuş bir genç kadın, yahut yeşil veya sarı elbise giyinmiş, ellerinde bilezik, yüzük, ayaklarında halhaller bulunan ve kendisine bakan bir kadına karşı oturmuş olan bir kadın olarak tasvir edilir.</p>

  <p class="normal">Şark-İslâm edebiyatında Zühre, daima çengle, sazla, yâni bir müzik aletiyle ve müzikle anılagelmiştir (Mitoloji kitapları, Muhammada’l-Râzî Zahra’d-din: Şarhu Sırra’l-Maktûm fi’l-Sihri va’l-Talâsîmi va’l-Nîrancâtı va’l-Cafrı va’l-Tagayyurâtı va’l-Ravhâniyyâti ve Asrâra’l-Nucûm, Bombay, 1312 hicrî, Prof. Ferid Kam’ın ders notları).</p>

  <p class="normal">B. 66. Şirin – Ferhad. Evlât bırakmadan ölen bir hükümdarın yerine Mihîn Bânû adında bir kız geçer. Bu kızın Şirin adlı bir kız kardeşi vardır. Mihîn, kız kardeşine bir köşk yaptırır. Bu köşkü Bihzâd adlı bir ressam, resimlerle bezer. Bu ressamın Ferhad adlı bir oğlu vardır. Bu genç babasıyla çalışırken Bânû görür, âşık olur. Fakat Ferhad da Şirin’i görür, ona tutulur. Bânû kendisine de Şirin’in köşküne karşı bir köşk kurdurur. Şirin bir gün şehrin dışından akan suyun köşke getirilmesini ister. Arada bir dağ vardır. Ferhad köşk bekçiliğine tâyin edilirse bu işi başaracağını söyler. Bekçiliğe tâyin edilen Ferhad büyük bir gayretle işe girişir. Bu sırada Hürmüz adlı bir padişah bu aşkı duyar, Şirin’i Ferhad’a almak için Bânû ile savaşa girişir. Fakat oğlu Husrev de Şirin’e âşık olur. Ferhad gene bir dağ delerken Husrev’in dadısı gelir, Şirin’in öldüğünü haber verir. Bunu duyan Ferhad elindeki külüngü beynine vurur, intihar eder. Ferhad’ın intihar ettiğini duyan Şirin koşup gelir, Ferhad’ın cesedine sarılıp ağlamaya başlar ve Ferhad’ın belindeki hançeri çekip kalbine saplar, o da ölür gider.</p>

  <p class="normal">Bu hikâye bir halk hikâyesidir. İran şâirlerinden meşhur Nizâmî (ölm. 1195-1196), beş manzum hikâyesi arasına bu hikâyeyi de almıştır. Sonradan Husrev-i Dehlevî (ölm. 1324-1325), Hatifî (ölm. 1512-1513), Vahşî, (ölm. 1584), Âsaf Han (ölm. 1612) gibi İran şâirleri ve Türk şâirlerinden Şeyhî (ölm. 1422-1423), Âhî (ölm. 1517), Celîlî (ölm. 1563-1564) ve daha birçokları Husrev ü Şirin hikâyesini kaleme almışlar ve bu halk hikâyesi böylece klasikleşmiştir. Böyle olmakla beraber Ferhad’la Şirin meddahlara mevzu olarak, Karagöz ve ortaoyununda oynanarak, halk hikâyecileri tarafından söylenerek halk arasında da yüzyıllar boyunca sürüp gitmiştir.</p>

  <p class="normal">B. 67. İsrâfîl – Sûr. Tanrı’ya yakın dört melekten biri olan bu meleğin adı, İbranca Serâfîm, Sarâfîl, yahut Sarâfîn’den gelebilir. Bu melek, “Sûr” denen bir boynuzu üfleyecek, bütün canlılar ölecekler, ikinci defa üfleyişinde hepsi dirilecektir (İslâm Ansiklopedisi, tefsirler).</p>

  <p class="normal">B. 73 – 76. Gülbeşeker. Okkagülü denen güzel kokulu gülün kırmızı yaprakları balla ve biraz limonla ezilir, yahut toz şekerle yoğrulur ve limon sıkılır, bu sûrede reçel ve şurup yapılmak için uzun müddet durabilir bir hale sokulur; buna “gülbeşeker” denir.</p>

  <p class="normal">B. 88. Tutya. Göze sürme gibi çekilen ve gözü yaşartarak görüş kabiliyetini arttıran, bu yüzden de eski tıpta kullanılan bir taş.</p>

  <p class="normal">B. 90. Top – çevgen. Ortaçağların meşhur bir sporu. Oyunular atlara binerler ve ellerindeki bugünkü hokey oyunundaki ucu eğri değneklere benzer değneklerle, at koşturarak alandaki topu delip dikili hedeflerden içeriye sokmaya çalışırlardı. İranlılar bu oyuna “Tûp u çevgân” derlerdi. Çevgân, Türkçede çevgen diye söylenmiştir.</p>

  <p class="normal">B. 92. Leylâ – Mecnun. Bir Arap halk hikâyesidir. Âmiroğulları kabilesinden Kays adlı bir genç, kabile reisinin Leylâ adlı kızına vurulmuş, vermedikleri için aklını kaçırıp çöllere düşmüş, yanık yanık şiirler söylemiş, vahşi hayvanlarla hemdem olmuş, deli anlamına gelen “Mecnun” adıyla şöhret kazanmıştır. Sonucu, Leylâ’nın ölümü üzerine Mecnun’un da Leylâ’nın kabrine kapanıp can vermesiyle biten bu hikâyeye, Leylâ’nın evlenmesi, kocasının bir düzene inanıp Leylâ’ya yaklaşmaması ve ölümü, bir kabile reisinin Leylâ’yı Mecnun’a almak için Leylâ’nın babasıyla savaşı gibi birçok tamamlayıcı, süsleyici olaylar da girer. Araplardan İran edebiyatına giren ve hamse şâiri Nizâmî (ölm. 1195-1196) ile klasikleşen bu konu, birçok İran ve Türk şâirleri tarafından işlenmiş, bu hikâye yeniden yeniye yazılmış durmuştur. Bizde bu hikâyeyi en güzel yazan Fuzûlî’dir (ölm. 1555).</p>

  <p class="normal">Leylâ – Mecnun hikâyesi, halkımıza da yayılmış, bir halk hikâyesi halinde söylenmiş, meddah hikâyelerine, hattâ Karagöz ile ortaoyununa bile konu olmuştur.</p>

  <p class="normal">B. 94. Kayser. Milâttan 101 yıl önce doğup 49’da Roma’ya sahip olan meşhur Julius Caesar’ın adı, şarkta Kayser olarak söylenmiş, şöhreti dolayısıyla bu söz, sonradan büyük padişah, kudret sahibi anlamına gelen bir söz olmuştur.</p>

  <p class="normal">B. 100. Beş duygu – altı cihet. Eskilere göre insanı, haricî muhitinden haberdar eden beş duygu vardır ki onlarda görmek, işitmek, koklamak, tatmak, bilhassa elle, sıcağı, soğuğu, serti, yumuşağı… anlamak duygularıdır. Bunlardan başka insanda ayrıca beş tane de iç duygusu vardır: Hayal, düşünce, vehmediş, yâni olanı olmayanı anlayış, zihinde hıfz ediş ve müşterek duygu. İnsan bu sonuncu duyguyla dış ve iç duygularını düzenler (İbrahim Hakkı: Ma’rifet-Nâme, Bulak, 1251 hicrî, s. 204-206).</p>

  <p class="normal">Gene eskilere göre yeryüzünde her var olan ve boşlukta yer kaplayan şeyin altı ciheti vardır: Üst, alt, sağ, sol, ön, art.</p>

  <p class="normal">B. 101. Karun. Karun’un, Mûsa’nın teyzesinin, yahut amcasının oğlu olduğu rivayet edilmiştir. Ahd-i Atıyk’te adı Korah diye geçer ve kendisine uyan iki yüz elli kişiyle Mûsa ve Hârun’a isyan ettiği, Tanrı’nın da onları yere batırdığı anlatılır (A’dâd, XVI. 1-35).</p>

  <p class="normal">Kur’an’da Mûsa kavminden olduğu, hazinelerinin anahtarlarını ancak güçlü kuvvetli on, on beş kişinin taşıyabildiği, öyleyken gene de zekât vermediği ve Tanrı tarafından yere batırıldığı anlatılır (XXVIII. 76-82). Bir yerde de adı, Firavun ve Hâman’la geçer ve yere batırıldığı söylenir (XXIX. 39-40). Gene bir sûrede adı Firavun ve Hâman’la geçer ve onlarla beraber Mûsa’yı yalanladığı anlatılır (XL. 23-24).</p>

  <p class="normal">B. 101. Mesîh. Kur’an’da İsa Peygamber bu adla da anılmıştır. (V. 17, 75, IX. 30). Arapça, bir şeye el sürmek, bir şeyin izini yok etmek, gezmek, seyahat etmek anlamlarına gelen “mesh” kökünden geldiği kabul edilir. İsa peygamber çok seyahat ettiği, hastaları eliyle sıvazlayarak iyileştirdiği, yahut anasının rahminden, yağla meshedilmiş olarak doğduğu için kendisine Mesîh dendiği söylenmiştir. Bâzılarına göre bu kelimenin aslı İbranca “maşuh”tur. Kendisinden kötü huylar giderildiği için bu lâkapla anıldığını söyleyenler de vardır (Ebû’l Kaasım Huseyn ibni Muhammad ibn Fadla’l-Râgıba’l-Isfahânî: El-Müfredât fî Garîbi’l-Kur’an, Mısır, Maymaniyya Mat. 1324 hicrî, s. 484. Encyclopédie de l’Islâm’a da bkz. III. 444).</p>

  <p class="normal">B. 102. Şeyyâd. Çalıp çağıran, gazel vs. okuyan, mutrib ehli (bkz. F. Nafiz Uzluk: Şeyyâd sözü hakkında araştırma, Ankara Üniversitesi Dil ve Tarih - Coğrafya Fakültesi Dergisi, cilt. VII, sayı: 4 - Aralık 1949, s. 587-592).</p>

  <p class="normal">B. 104. İsa’nın küpü. Rivayete göre İsa Peygamber boyacılık edermiş. Bir küpü varmış, boyanmak üzere getirilen elbise ve kumaşları o küpün içine atarmış. Elbise ve kumaş sahibi hangi rengi istiyorsa onun elbisesi, kumaşı, istediği renge boyanırmış. O kumaşı, o elbiseyi, aynı küpten istenen renge boyanmış olarak çıkarır verirmiş. Bu inanç, Kur’an’da geçen “Sıbgat – Allah; Tanrı boyası” tâbirinden çıkmıştır.</p>

  <p class="normal">B. 104. Sıbgat – Allah. Allah’ın verdiği renk. İbn-i Abbas, Hasen, Katâde ve Mücâhid’e göre Allah dinine yapışmaktır. İmam Ca’fer-üs-Sâdık, Allah rengine Müslümanlık demiştir. Ferrâ ve Belhî, bu sözü sünnet anlamına almışlardır. Tanrı yaratışı diyenler de vardır. (Mecma’a’l-Beyan, I, 92). Râgıba’l-Isfahânî’ye göre Tanrı’nın insanları hayvanlardan ayırt etmek üzere ihsan ettiği akıldır ve gene ona göre Hıristiyanlar doğan çocuğu doğumunun yedinci günü Amudiyye suyunda vaftiz ederler ve böylece çocuğun tam Hıristiyan olduğuna inanırlardı. Âyet, yaratılışı gerçek vaftiz, yâni doğru dine sahip oluş diye kabul ediyor (Al-Müfredât, s. 275). Hz. Muhammed de “Her doğan çocuk, Tanrı yaratışına uygun doğar, sonra dil beller de anası babası onu Yahudi yapar, Hıristiyan yapar, Mecûsî yapar” meâlindeki hadisinde Tanrı yaratışını Müslümanlık olarak kabul etmiştir (Suyûtî: Al-Câmi’a’l-Sagıyr fî Ahâdîsa’l-Başîra’l-Nazîr, Mısır, Matbaata’l-Hayriyya - 1321 hicrî, II, s. 79).</p>

  <p class="normal">B. 106. “Ve inananlarla soylarından, inanarak onlara uyanları, soylarından gelenlerle birleştirir, buluştururuz ve yaptıklarının mükâfatından hiçbir şeyi eksiltmeyiz, herkes kazancına bağlıdır.” (Kur’an, LII. 21)</p>

  <p class="normal">B. 112. İmran. Mûsa Peygamber’in babasının adı. Mûsa – sopa için B. 27’nin izahına bkz.</p>

  <p class="normal">B. 115. Ay. Artemis (Diana). Apollo’nun, yâni güneşin kız kardeşidir ve Zeus’le Leto’nun, yâni Müşteri’yle günün kızıdır. Tanrıçaların en namuslularındandır. Ormanlarla dağların sahibi sayılır. Avı çok sever, su, orman ve dağ perileriyle gezer ve avlanır. Sabah olunca yayını gevşetir, Apollo’nun sarayına girer, müzik heyetini toplar, onların çaldıkları havaları dinler. En çok sevdiği şey sularda yıkanmaktır.</p>

  <p class="normal">Ay (Mah), eski İran’da hayır meleklerindendir (Dr. Muhammad -Muîn: Mazdayasna ve te’sîr-i on der Edebiyyât-ı Pârisî, Tehran Üniv. basın. 1326 şemsî hicrî, s. 162). 21 ocaktan 19 şubata kadar olan müddet, yâni Celâlî takvimine göre on birinci ay bu meleğe aittir. Aynı zamanda her ayın ikinci günü de bu meleğin günüdür. Dört ayaklı hayvanların koruyucusu olan bu melek, öfkenin teskinine de memurdur (Bürhan terc. Behmen mad).</p>

  <p class="normal">Ortaçağda gelişen yıldız bilgisine göre ay, soğuk ve yaş bir tabiata sahiptir. İklimlerden yedinci iklim, renklerden beyaz renk, günlerden pazartesi, gecelerden cuma gecesi, duygulardan görme duygusu, bedenden sol göz, kadınlarla fazla meşguliyet, korkaklık, yalancılık, fazla dindarlık, çocuklar, çocukluk yaşı, koyun, kaz, turna, büyük kuşlar, sivrisinek aya mensuptur. Vezirler, şehirlerin ileri gelenleri ay talihindedir. Doğu minyatürlerinde ay, sağ elinde bir harbe, başında bir taç bulunan bir insan, yahut dört kişinin kaldırdığı bir öküz şeklinde tasvir edilir. Eski kimyacılar gümüşe ay adını takmışlardır.</p>

  <p class="normal">Doğu-İslâm edebiyatında ay, yaya, kaşa ve yüze benzetilir (Mythologie Der Griechen und Römer, s. 50-57. Şarhu Sırra’l-Maktûm, Prof. Ferit Kam’ın notları).</p>

  <p class="normal">B. 115. Müşteri. Yunanlılarda Zeus, Romalılarda Jüpiter’dir. Müşteri adı da günün, ışığın babası anlamına gelen Dtuspater’den bozmadır.</p>

  <p class="normal">Önce boşlukla şekilsiz ve hareketsiz maddenin teşhisinden meydana gelen Kaos vardır. Ondan Gaea, yâni toprak meydana gelmiştir. Eros’un, yâni ebedî ve ezelî aşkın delâletiyle bu iki varlıktan birer birer tanrılar meydana gelir.<br class="chapter"/>
  Gaea’dan doğan Uranos yâni yıldızlı gök, bütün kâinata hâkimdir. Sonradan Gaea, Uranos’la birleşir, Kronos’u, yâni zamanı doğurur.</p>

  <p class="normal">Uranos devlerle çarpışır ve birer birer onları tutup Gaea’nın içine atar, Gaea bunların öcünü almak için oğlu Kronos’la birleşir. Kronos, babası Uranos’u sakatlar ve saltanatına son verir. Kronos, kız kardeşi Rhea’nın kocasıdır. Babasına yaptığı kendinin de başına gelebilir. Bu düşünceyle çocukları oldukça onları yutar. Nihayet Rhea, Zeus’u doğurur. Fakat buna pek bağlanan ana, bir taşı kundaklar, işte oğlun diye Kronos’a yutturur, Zeus’u da Girit adasına götürür, ordaki dağlıklarda bir mağaraya saklar. Zeus büyüyünce tabunun hâkimiyetine son verir ve bütün tanrıların başbuğluğunu eline alır, Olimp Dağı’na geçer, yerleşir.</p>

  <p class="normal">Bu tanrılar tanrısı, hayat kaynağıdır, cömertlik tanrısıdır. Tarlalara, ırmaklara, bereket, hep ondan gelir. Bulutları sevk ve idare eden, şimşekleri yapan, yıldırımları yollayan odur. Yunan ülkesinin özel tanrısıdır ve adalet timsalidir. Bütün tanrılara hâkim olduğu halde Eros’a karşı zayıftır, onun hatırını hiç kıramaz. Önünde iki fıçı vardır. Birisinde hayır, öbüründe şer bulunan bu iki fıçıdan insanlara nasip verir. Birçok sevgi maceraları vardır. Şarap ve sefahat tanrısı Baküs bile böyle bir maceranın mahsulüdür.</p>

  <p class="normal">Yıldız bilgisinde Zeus, yâni Müşteri sarı renktedir, bu da ıssılığa delâlet ettiği için hararetli bir tabiata sahiptir, mizacı mutedildir, kuru ve ıssı olduğu için yomlu bir yıldızdır. İklimlerden ikinci iklim, günlerden perşembe, gecelerden pazartesi gecesi, madenlerden tunç, kuvvetlerden çekiş, büyüyüp gelişme, duygulardan tutuş, yaratıklardan insan, hayvanlardan ehli olanlarla deve, koyun, öküz gibi çift tırnaklılar, eti yenenler, yem yiyen kuşlar, güvercin, kumru, tavus, tavuk, yaşlardan olgunluk yaşı, bedenden kırmızı kan damarları, beyin, bağırsaklar, gırtlak, karın, akrabadan evlât ve torunlar bu yıldıza mensuptur.</p>

  <p class="normal">Müşteri’nin hâkim oluğu zaman doğanlar, büyük yüzlü, iri, yahut şehlâ gözlü, az sakallı, güzel huylu olurlar.</p>

  <p class="normal">Yunanlılarda, kartal, meşe, dağ, tepeler, sopa, yıldırım, Zeus’un alâmetleridir. İri, adaleli, sakalı, saçı, bıyığı karışık ve kıvırcık kuvvetli bir güzel erkek olarak temsil ederler. Şark minyatürlerinde yürük bir ata binmiş, sağ elinde kınsız bir kılıç, sol elinde bir yay olan genç ve güzel bir erkek, yahut çeşitli renklerde kumaşlardan dikilmiş bir elbise giyinmiş bir oğlan sûretinde temsil edilir. Tabiatı bakımından dostları Ay ve Mirrîh’tir, düşmanlarıysa Utarid’le Zühre’dir.</p>

  <p class="normal">Müşteri’ye “Kaadî-i felek” de derler. Edebiyatta adı dolayısıyla alıcı anlamıyla ilgili vasıflarla ve kadılık, hâkimlik, kutlulukla anılır (Mythologie Der Griechen und Römer, s. 12-18, Karl Kerenyi: Die Mythologie Der Griechen, Zürich 1951, s. 91-106, Şarhu Sırra’l-Maktûm, Prof. Ferid Kam’ın notları).</p>

  <p class="normal">B. 117. Tur Dağı – tecelli. Ahd-i Atıyk’te Mûsa Peygamber Sînâ (Seynâ) Dağı eteğine varınca Rab, kendisini oraya çağırmış, dağ dumanlarla, bulutlarla, şimşeklerle görünmez olmuş, şiddetli bir boru sesi duyulmuş, kendisi dağın tepesine çıkmış, ileri gelenler tâyin edilen sınıra kadar gelmişler. Rab, Mûsa Peygamber’e Tevrat’ın ana hatlarını söylemiş ve Mûsa, Tanrı’nın sözlerini duyurmuştur (Hurûc, XVIII ve devamı).</p>

  <p class="normal">Kur’an’da, Mûsa’nın, Rabbim, bana görün de sana bakayım, seni göreyim dediği, Tanrı’nın, sen beni katiyyen göremezsin; ancak dağa bak; yerinde durabilirse görürsün beni buyurduğu, Tanrı dağa tecelli edince dağın paramparça, zerre zerre olup dağıldığı, Mûsa’nın da yere yıkılıp kendisinden geçtiği, kendine gelince de tövbe ettiği anlatılır (VII. 143). Bu tecelli keyfiyeti hakkında da birçok sözler söylenmiştir. Dağa vuran, Tanrı’nın nurudur, vahyidir, Tanrı’ya yakın meleklerin nurudur diyenler vardır.</p>

  <p class="normal">B. 130. Tandır kaynadı. (Kur’an, XI. 40, XXIII. 27) Tandırın kaynaması hakkında çeşitli sözler söylenmiştir. Nuh Peygamber, ekmek pişirilen tandırın altından suyun kaynayıp fışkırmasını görünce tufanın başladığını anladı, kendisine inananlarla gemiye girdi diyenler olmuştur ve Nuh’un evinin Şam’da bulunduğunu, Kûfe’de olduğunu ve tandırın Kûfe mescidinde bulunduğunu söylemişlerdir. Tandırı yeryüzü diye tevil edenler de vardır (Abdülbâki Gölpınarlı; Kur’an-ı Kerim ve Meâli, İst. Remzi Kitabevi, 1374-1955, II, s. LXXI).</p>

  <p class="normal">B. 139. Cüz – küll. Parça, tüm. Sûfîlere göre Mutlak varlık olan Tanrı’nın cüzü olmamakla beraber onun zuhuru olan her varlık âdeta ona nisbetle bir cüzdür, oysa tümdür. Nitekim, küllî cismin, küllî rûhun da parçalanması mümkün olmamakla beraber herhangi bir cisim, yahut bir cisimdeki hayatiyet, âdeta küllî cismin, küllî rûhun bir cüzü gibidir.</p>

  <p class="normal">B. 145. Yakub – Yusuf. B. 42’nin izahına bkz.</p>

  <p class="normal">B. 146. Katre – inci. Eskilere göre nisan yağmurunda büyük bir feyz vardır. Yağmur yağarken sedefler açılır, içine düşen katreler, sedef kapanınca donar, inci olur. Fakat bu feyz, düştüğü yerin istidadına göre tecelli eder. Yılanların ağzına düşen katreler de zehir olur.</p>

  <p class="normal">Nerkis. Narkissos, ırmaklar tanrısı Kephisos’un oğludur. Pek güzel bir delikanlıdır, fakat aşktan anlamaz. Echo, bu delikanlıya âşık olmuştur, fakat o bu aşkla hiç ilgilenmez. Bunun cezasını ona şöyle çektirirler: Onu bir kayalığa atarlar. Orda bir kaynak vardır. Susar ve su içmek için kaynağa eğilir. Suda kendisini görür ve kendisine âşık olur. Artık sesinden başka bir şey duyulmaz.</p>

  <p class="normal">Bir rivayette de aksini bir başkası sanarak eğilir, ona sarılmak ister. Suya düşüp boğulur, vücudundan göze benzer bir çiçek biter ve bu çiçek ömrü boyunca güzellere hayran hayran bakıp durur.</p>

  <p class="normal">Yalnız kendisine bakarak şehvet duymaya, bir başkasıyla ilgilenmemeye de marazî rûhiyatta Narsisizm denir.</p>

  <p class="normal">Farsçaya nerkis, Arapçaya nercis tarzında geçen ve bildiğimiz çiçeğe ad olan bu kelime, Doğu-İslâm edebiyatında daima göze vasfolarak kullanılır (Mythologie Der Griechen und Römer, s. 164, Prof. F. Kam’ın notları).</p>

  <p class="normal">B. 155. Mühre. Demirci ve kazancı çekicine dendiği gibi kâğıtları cilâlamak için kullanılan ve billurdan yapılmış olan yuvarlak, yumurtaya benzer âlete de denir. Bu âlet yumurta akına bulanan kâğıdın üstünde yuvarlanarak kâğıt cilâlanır. Bu ameliyeye kâğıdı mührelemek denir.</p>

  <p class="normal">B. 158. Yedi kat gök. Eskilerce dünya kâinatın merkezidir. Dünyanın çevresinde birbirini kaplayan yedi kat gök vardır. Yedinci katı kaplayan gökte burçlar bulunur. Bu göğü kaplayan dokuzuncu katta hiçbir şey yoktur. Atlas göğü denen bu göğün dışındaysa hiçbir şey yoktur. Yedi kat gökte sırasıyla Ay, Utarid, Mirrîh, Güneş, Zühre, Müşteri ve Zühal yıldızları bulunur. Kur’an da gökleri yedi kat olarak kabul eder (II. 29, XVII. 44, XXIII. 17, 86, XLI. 12, LXV. 12, LXVII. 3, LXXVIII. 12).</p>

  <p class="normal">B. 159. Şuayb. Mûsa Peygamber’in kaynatası. Kur’an’da Medyen’e gönderildiği, kavmi kendisini dinlemediği için helâk edildiği anlatılır (VII. 85-92, XI. 84-94, XXVI. 177, XXIX. 36).</p>

  <p class="normal">Mevlânâ, Şuayb Peygamber’in ağlayışını, Mesnevî’de de bir münasebetle anlatır (Tercememiz, V, İst., 1945, s. 103 ve devamı).</p>

  <p class="normal">B. 161. Yedi deniz. Eski coğrafyacılara göre şu denizlerdir:</p>

  <p class="normal">1) Çin denizi (Okyanus), 2) Mağrip denizi (Atlantik Okyanusu), 3) Rum denizi (Akdeniz), 4) Karadeniz, 5) Taberiye denizi (Kulzüm, Şap denizi), 6) Cürcan denizi (Hazer), 7) Harezm denizi (Fars). (Bürhan terc. Heft muhît mad.)</p>

  <p class="normal">B. 168. Bâyezîd (-i Bıstâmî). Sürûşan oğlu Âdem oğlu İsa’nın oğlu Ebû Yezîd Tayfur’dur. Melâmet yolundandır. 874-875’te Bağdat’ta vefat etmiştir.</p>

  <p class="normal">B. 180. Âdem için B. 6’nın izahına bkz.</p>

  <p class="normal">B. 180. İsa – Meryem. İsa, Ahd-i Cedîd’e göre babasız olarak anası Meryem’den doğmuştur. Meryem de Rûhü’l-Kudüs’ün üfürmesiyle gebe kalmıştır. Âdem Peygamber’in, Tanrı buyruğunu tutmaması yüzünden suçu, bütün insanlara miras kalmış, İsa, kanını dökerek insanları ve insanlığı bu ezelî suçtan kurtarmıştır. Tanrı’ya olan yakınlığı, daha doğrusu Tanrı’nın kelâmı oluşu yüzünden O, Tanrı oğlu sayılır ve baba ile birdir. Ölüleri diriltir, cin tutmuş insanlardan cinleri sürüp çıkarır, körlerin gözlerini açar, hastalara şifa verir, kötürümleri iyileştirir.</p>

  <p class="normal">Kur’an, İsa’yı Ahd-i Cedîd’de olduğu gibi Meryem’den babasız olarak doğmuş kabul eder (XIX. 16-34). Bu bakımdan o Âdem Peygamber’e benzer, o da Tanrı buyruğuyla var olmuştur (III. 59). İsa bir peygamberdir, Rûhü’l-Kudüs’le teyid edilmiştir (II. 87, 136, 253, III. 84, IV. 157, 163, VI. 85, XLII. 13, LXI. 6). İsa, Tanrı’nın kelimesidir (III. 45), Tanrı, onu Meryem’e ilka etmiştir (IV. 171). Peygamberlik bakımından öbür peygamberlerle bir farkı olmamakla beraber Ulü-l Azm denen ve Nuh, İbrahim, Mûsa ve Muhammed’le kendisinden ibaret bulunan beş büyük peygamberlerin biridir (XXXIII. 7).</p>

  <p class="normal">Ahd-i Cedîd, İsa’yı Yahudilerin çarmıha gerdiklerini, çarmıhta öldüğünü, gömüldükten sonra dirilip göğe çıktığını kabul ettiği halde, Kur’an onun asılmadığını, öldürülmediğini, diri olarak göğe çıktığını söyler (IV. 157). Aynı zamanda Kur’an’a göre o ve anası, Tanrı’ya kulluk etmekten çekinmezler (V. 116).</p>

  <p class="normal">Kıyamete yakın İsa’nın gökten ineceği, domuzu öldürüp haçı kıracağı da Müslüman inançlarındandır ve bu inançlar hadisle sabittir.</p>

  <p class="normal">B. 189. Sâmirî. Mûsa Peygamber Tur Dağı’nda iken İsrailoğullarının ziynet eşyalarını alarak ateşte eritmiş ve Cebrâil’in ayağının bastığı yerden de aldığı bir avuç toprağı bu halitaya ilâve etmiş, bu sûretle bir öküz heykeli yaparak, işte bu, Mûsa’nın ve sizin tanrınızdır demişti. İsrailoğulları bu öküze taparlarken, Mûsa dağdan inmiş ve öküzü parçalayıp ateşe atmış Sâmirî’yi de kavminin içinden çıkarmıştı (XX. 83-98). Ahd-i Atıyk’te heykeli yapan Hârun’dur (Hurûc. XXXII).</p>

  <p class="normal">B. 190. Çeng. Harpa benzeyen ve arkalıksız, gerilmiş tellerden meydana gelen, mızrapla çalınan bir müzik âleti.</p>

  <p class="normal">B. 191. B. 12’nin izahına bkz.</p>

  <p class="normal">B. 197. “İki yay kadar kaldı araları, yahut daha da yakın.” (Kur’an LIII. 9)</p>

  <p class="normal">B. 199. Rûhü’l-Emin. Cebrâil’dir.</p>

  <p class="normal">B. 199. Mescid-i Aksâ. Muhammed Peygamber’den önceki peygamberlerin ve Müslümanlığın ilk devirlerinde inananların kıblesi olan Kudüs’teki mescit.</p>

  <p class="normal">B. 202. Rum – Habeş. Doğu-İslâm edebiyatında Rum, yüz, gündüz, aydın, açık, belli ve güzel anlamlarına kullanılır. Bunun tam karşılığı olan Habeş de gece, saç, siyah, ben, karanlık ve çirkin anlamlarını ifade eder.</p>

  <p class="normal">B. 216. Hel etâ. Kur’an’ın LXXVI. sûresi bu sözle başlar. İlk âyetinin meâli, “Gerçekten de insana, zamanın bir çağı gelmişti ki anılır bir şey bile değildi insan”dır. Bu sûrede Ali, Fâtıma, Hasan ve Huseyn’in üstünlükleri anılmada ve Ehl-i Beyt övülmededir. Bu bakımdan “Hel etâ”, her şeyden önce Âli’yi ve bu münasebetle de olgun insanı hatıra getirir.</p>

  <p class="normal">B. 220. Kâbilli büyücü karı. Kâbil şehrinde büyücülükle şöhret kazanmış bir kocakarı (Bürhan terc. Künde pîr-i Kabîili mad.).</p>

  <p class="normal">B. 226. Âteşkede. Zertüşt dinine mensup olanların ateşi takdis için yaptıkları ibadet yurdu. Ateşlik anlamına gelen ve sahralarda üstünde ateş yakılmak üzere yapılan âteşkede, birkaç basamakla çıkılan bir minber şeklindedir.</p>

  <p class="normal">Edebiyatta gönül yerinde kullanılır.</p>

  <p class="normal">B. 244. B. 34’ün izahına bkz.</p>

  <p class="normal">B. 252. Yusuf – pazar. B. 42’nin izahına bkz.</p>

  <p class="normal">B. 260. Zühre. B. 62’nin izahına bkz.</p>

  <p class="normal">B. 260. Dudu – şeker. Söz söyleme kabiliyeti bulunan ve belletilince bellediği sözleri söyleyen dudu kuşunu şekerle beslerler. Bu kuşa söz söylemeyi belleten, önüne bir ayna kor ve kendisi aynanın arkasına geçer, belletmek istediği sözü tekrarlamaya başlar. Dudu adamı görmez, aynada gördüğü kuşun sesini taklide başlar. Bu bakımdan edebiyatta hemen daima söz, ayna ve şekerle anılır.</p>

  <p class="normal">B. 266. Hümâ – kemik. Boz renkli, ayaksız bir kuşmuş, dirisi ele girmezmiş. Hindistan’da, Hıtâ ve Huten ülkelerinde, Kıpçak çölünde bulunurmuş. Saksağana benzermiş. Hafız Dîvânı’nı şerh eden Sûdî, Şam’da bir İranlı tacirde gördüğünü söyler (Vehbî şerhi kenarında. Mat. Âmire - 1288, I, s. 158). Halk rivayetince bu kuşun gölgesi kimin üstüne düşerse padişah olurmuş. Bu yüzden Hümâ’ya “Devlet kuşu” da derler. Hümâ’nın gıdası kemikmiş.</p>

  <p class="normal">Edebiyatta devlet ve kemikle anılagelmiştir.</p>

  <p class="normal">B. 273. Ecel meleği. Azrail (İzrâ’l) adını taşır. Kur’an’ın VI. sûresinin 61. âyetinde ecele, yâni insanların rûhlarını almaya memur olan meleklerin çokluğu bildirilmektedir. XXXII. sûresinin 11. âyetinde ise ölüm meleği tek olarak anılır. Bu iki âyeti, anlam bakımından birleştirmek isteyenler Azrail’in peygamberlerin canlarını aldığını, ona yardım eden öbür meleklerin ise peygamberlerden başkalarının rûhlarını almaya memur olduğunu söylemişlerdir.</p>

  <p class="normal">B. 278. Berbat. Kaz göğsü, kaz göğüslü anlamına gelen bu kelime, kâsesi büyük, sapı kısa, tanbura benzer bir sazın adıdır. Rumcada lavta Türkçede kopuz derler (Bürhan terc. Berbat mad.)</p>

  <p class="normal">B. 278. Cura. Zurna, çığırtma denen dik sesli düdük.</p>

  <p class="normal">B. 279. Mirrîh. İran’da Behrâm diye anılan ve hayır meleklerinden sayılan bu yıldız, Keldanistan’daki Sabiîler tarafından bir tanrı olarak kabul edilmiştir, onlarca adı Mares’tir. Sonradan Yunanlılara Ares, Romalılara Mars olarak geçmiştir. İran’da yolcuları ve garipleri koruyan bir melekken Yunanlılarda fırtına tanrısı olmuş, sonradan savaş tanrısı sayılmıştır.</p>

  <p class="normal">Elinde daima bir kılıç bulunur. Romalılar, bunu elinde mızrak olarak tasvir ederlerdi. Yanında nifak, korku, dehşet perileri bulunur. Alayına ölüm perileri de katılır. Kendisini Afrodit’ten başka seven tanrı yoktur, Zeus bile ondan nefret eder. Yunanlılar, ona beygir, boğa, teke ve çok eskiden insan kurban ederlerdi. Trakya dağlarında oturan ve Olimp’e ancak tanrılar meclisinde bulunmak için gelen Ares’i Yunanlılar sevmedikleri halde, Romalılar onu çok severlerdi. Onlarca Romos’la Romolüs’ün de babaları bu tanrıdır.</p>

  <p class="normal">Ares, büyük tanrı Zeus’la Zeus’un kız kardeşi ve zevcesi Jono’nun oğludur, bir rivayete göre ise babasız doğmuştur. Bu ikinci rivayete göre Zeus’un zevcesi gebe kalmış, bir kız doğuracağını, ondan sonra da bir erkek çocuk meydana getireceğini ve bu çocuğun göğe hükmedeceğini söylemiş, buna pek kızan Zeus zevcesini yutmuş, fakat az bir müddet sonra şiddetli bir baş ağrısına tutulmuş, başını Promete’ye yardırmış, kafasının yarığından baştan aşağı silahlı bir kız, Minerva çıkmış. Jono’nun bu hal gayretine dokunmuş, o da Ares’i babasız doğurmuştur.</p>

  <p class="normal">Mirrîh’in doğu kaynakları ve yıldız bilgisine göre rengi ateş kırmızısıdır. Bu bakımdan mizacı aşırı derecede hararetli ve kurudur, iklimlerden üçüncü iklim, günlerden salı, gecelerden cumartesi gecesi, madenlerden bakır, duygulardan koku alma, insanlardan ortanca erkek kardeşler, kızıl yüzlü insanlar, hayvanlardan arslan, kaplan, kurt, yük taşıyan hayvanlar, yaban domuzu, büyük yılanlar, leş yiyen yırtıcı hayvanlar, yırtıcı kuşlar, bedenden dil ve siyah kan damarları bu yıldıza mensuptur. Mirrîh yıldızının hâkim olduğu zamanda doğanlar tahammülsüz, şehvete düşkün, vurucu kırıcı olurlar.</p>

  <p class="normal">Yunanlılarda Mirrîh, buluttan bir ata binmiş, yahut elinde mızrak veya kılıç bulunan, bâzı kere de postacı kılığına girmiş olan genç ve güzel bir delikanlı sûretinde temsil edilirdi. Doğuda sağ elinde uryan bir kılıç, yahut mızrak bulunan, sol elinde bir insan başı tutan kızıl parmaklı genç ve güzel bir delikanlı sûretinde temsil edilmiştir. Bâzı minyatürlerde başında miğfer de bulunur. (Mythologie Der Griechen und Römer, 56-62 vs.)</p>

  <p class="normal">B. 280. Kayser. B. 94’ün izahına bkz.</p>

  <p class="normal">B. 281. İshak – kurban. Ahd-i Atıyk’a göre Tanrı, İbrahim Peygamber’e oğlu İshak’ı kurban etmesini buyurmuş, fakat tam kurban edeceği sırada ona bir koç göndermiş ve oğlu yerine bu koçu kurban etmesini buyurmuş, bu sûretle İshak kurtulmuştur. (Tekvin, XXII).</p>

  <p class="normal">Kur’an’da, İbrahim Peygamber’e tedbirli olan, acele etmeyen bir çocuk müjdelendiği söylendikten sonra bu çocuğun koşup gezecek çağa gelince kurban edilmesinin emrolunduğu, fakat tam kurban edileceği sırada bir koç gönderildiği, böylece kurtulduğu anlatılır (XXXVII. 101-111). Bundan sonra da İshak adlı bir çocuğu olacağının müjdelendiği söylenir (112). Bu yüzden Müslümanların bir kısmı, kurban edilmesi emredilen çocuğun İshak olduğuna inanırlar, çoğunluğuna göreyse bu çocuk İshak olmayıp İsmail’dir.</p>

  <p class="normal">B. 295. Lâ havle. Hz. Muhammed’in, “Tanrı’ya isyandan, ancak Tanrı korumasıyla korunulur. Tanrı’ya itaat da ancak onun kuvvetiyle, yardımıyladır; Cibrîl bana böyle haber verdi” dediği rivayet edilmiştir. Bu sözün kısası, “Bir halden bir hale değişme ve bu değişmedeki kuvvet, ancak Tanrı’nındır” cümlesidir ki “Lâ havle” diye başlar. Bu sözün, gök ehlinin sözü olduğu da hadiste zikredilmiştir (Feyza’l-Kadîr. c. V, s. 57).</p>

  <p class="normal">B. 298. Zühre – çalgı, nağme. B. 62’nin izahına bkz.</p>

  <p class="normal">B. 299. De ki: Allah’ım, mülkün sahibi sensin, mülkü dilediğine verirsin, dilediğinden alırsın. Dilediğini yükseltirsin, dilediğini alçaltırsın. Senin elindedir hayır, sensin her şeye gücü yeten. (Kur’an, III. 26)</p>

  <p class="normal">B. 313. B. 34’ün izahına bkz.</p>

  <p class="normal">B. 316. B. 295’in izahına bkz.</p>

  <p class="normal">B. 317. Helile. Halk dilinde bu hale gelen halilânın karası mülâyimlik vermek, sarısı ishali kesmek için kullanılır. Nebatî bir ilaç olan halîlanın Latincesi terminalia’dır.</p>

  <p class="normal">B. 318. Güneş, Esed, yâni arslan burcuna temmuz ayının sonlarında temmuz ayının sonlarına girer, ağustos sonlarına kadar o burçta kalır.</p>

  <p class="normal">B. 322. Öşür. Onda bir. Eskiden mahsûlden, bilhassa buğday, arpa, yulaf gibi hububattan alınan vergi.</p>

  <p class="normal">B. 325. R, b, n, a. Arap alfabesindeki bu harfler birleşince Rabbimiz anlamına gelen “rabbanâ” sözü meydana gelir.</p>

  <p class="normal">B. 326. Lebbeyk. Davetine icabet ettim, emret anlamına gelir. Hacılar, büründükleri ihramın ucunu sallayıp “Lebbeyk lebbeyk” diye bağırırlar.</p>

  <p class="normal">B. 346. Süleyman – karınca. Kur’an’ın XXVII. sûresinin 17-19. âyetlerinde Süleyman Peygamber’in, insanlardan, cinlerden, kuşlardan meydana gelmiş olan ordusunu toplayıp harekete geçtiği, derken karıncalar vadisine geldiği, bir karıncanın, ey karıncalar, yuvanıza girin de Süleyman ve orduları bilmeden sizi çiğnemesinler dediği, Süleyman’ın bu sözü duyup güldüğü anlatılır.</p>

  <p class="normal">Halk rivayetlerinde bir karıncanın Süleyman’a bir karınca budunu armağan olarak götürdüğü de vardır.</p>

  <p class="normal">Edebiyatta gerek bu âyetler, gerek bu halk inancı yüzünden Süleyman, saltanat ve ululuk, karınca da aciz timsali olarak beraber anılagelmiştir.</p>

  <p class="normal">B. 350. Samed. Kur’an’ın son sûresinin 2. âyetinde geçen ve Tanrı adlarından olan bu ad, her şeyi ve herkesi kendisine muhtaç, onunsa ihtiyacı yok anlamına gelir.</p>

  <p class="normal">B. 357. Âsaf. XXVII. sûrenin 20-44. âyetlerinde hüthütün, yâni çavuşkuşunun Süleyman Peygamber’in meclisinde bulunmadığı, sonradan gelince, Sebe ülkesine gittiğini, orda bir kadının hükümdar olduğunu, kavmiyle güneşe taptıklarını söylediği, Süleyman’ın ona bir mektup gönderdiği, sonra da tapısındaki topluluğa, onu derhal kimin getirebileceğini sorduğu, bir ifritin, yerinden kalkmadan getiririm dediğini, kendisine kitaba ait bilgi verilen zatınsa gözünü yumup açmadan getiririm dediği ve getirdiği anlatılır. Bu zat, müfessirlere göre Süleyman Peygamber’in veziri Âsaf’tır (Mecma’a’l-Beyan, 1312, II, s. 234).</p>

  <p class="normal">Sebe padişahı olan kadının adı, meşhur olduğu gibi Belkıys’tir. Bu kadının Süleyman’ı ziyarete geldiği Ahd-i Atıyk’te de anlatılır (Mülûk-i sâlis. X).</p>

  <p class="normal">B. 360. Süleyman’ın atları. XXXVIII. sûrenin 31-33. âyetlerinde Süleyman’a üç ayağının üstünde duran, ön ayaklarından birini büküp tırnağını yere dayayan atların arz edildiği, onun da gün batıncaya dek onları seyredip sonra yelelerini taramaya, boyunlarını okşamaya koyulduğu anlatılır.</p>

  <p class="normal">Müfessirlerin bir kısmı, atları seyredişi, namazının kaçmasına sebep olduğundan onları kurban ettiğini söylemişlerdir. (Mecma´, II. s. 351).</p>

  <p class="normal">B. 368. Çiğil. Türkistan’da bir şehirdir. Halkı pek güzel olur (Bürhan terc. Çiğil mad.).</p>

  <p class="normal">B. 369. İbrahim – Cebrâil. Ahd-i Atıyk’te Lût kavmini helâke memur olan üç meleğin İbrahim Peygamber’e geldiği, İbrahim’in onlara kül pidesi, süt ve bir körpe buzağı getirdiği, onların da yedikleri anlatılır (Tekvin, XVIII). Kur’an’daysa meleklere kızarmış bir buzağı sunduğu, fakat onların yemedikleri, hattâ bu yüzden İbrahim’in onlardan korktuğu, şüphelendiği bildirilir (XI. 69-70).</p>

  <p class="normal">B. 371. Zünnâr. Hıristiyanların ve bilhassa Hıristiyan rûhânilerinin bellerine bağladıkları ip. Bu gelenek, Zertüştîlikten geçmedir. Zertüştîler, Kustî ve Bend-i din dedikleri ve koyun yününden örülme bir ipi üç kere bellerine dolarlar (Der Muhammed Muin: Mazdayasna s. 243-249).</p>

  <p class="normal">B. 372. Deccâl. Kıyamete yakın Tanrılık dâvasıyla çıkacağı bildirilen ve tek gözlü olduğu rivayet edilen Yahudi. Deccâl’ın Muhammed zamanında doğmuş bulunduğu da rivayet edilmiş ve Muhammed soyundan Mehdi tarafından öldürüleceği söylenmiştir (Tacrîd, I, Fadâila’l-Medine, s. 119).</p>

  <p class="normal">B. 373. Kıyamet alâmetleri. İsa’nın gökten inişi, Mehdi’nin, çıkışı ve Deccâl gibi şeyler kıyamete yakın olacağı cihetle bunlar kıyamet alâmetlerinden sayılmıştır.</p>

  <p class="normal">B. 375. Vâmık – Azrâ. Vâmık, Azrâ adlı bir kızı seven delikanlının adıdır. 1040-1041’de ölen İran şâiri Unsurî, ilk olarak bu halk hikâyesini yazıp klasikleştirmiştir. Sonradan bu hikâyeyi tekrar yazanlar olmuştur. Türkçeye 1531-1532’de ölen Lâmiî tarafından çevrilmiştir.</p>

  <p class="normal">B. 379. Bâyezîd, Attâr, Senâî. Bâyezîd için B. 168’in izahına bkz.</p>

  <p class="normal">Attâr, 1221’den sonra vefat eden meşhur sûfî şâir Feridüddin’dir. Senâî, 1130-1131’de ölen ve Hadîkata’l-Hakıyka adlı mesnevînin şâiri bulunan meşhur sûfîdir.</p>

  <p class="normal">B. 382. Rûhü’l-Emin. Cebrâil’dir.</p>

  <p class="normal">B. 384. Hel etâ. B. 216’nın izahına bkz.</p>

  <p class="normal">B. 384. Ebû Ali. 1037’de Hemedan’da ölen meşhur filozof İbni Sînâ’dır. Ebû’l Alâ, 1057’de ölen meşhur şâir Al-Maarrî’dir.</p>

  <p class="normal">B. 406. B. 34’ün izahına bkz.</p>

  <p class="normal">B. 410. B. 216’nın izahına bkz.</p>

  <p class="normal">B. 414. İyyâkum va hadrâ’a’l-dimni. Sakının süpürüntülüklerde, fışkılıklarda biten yeşillikten (Hadis. Kamus terc. Al-Dımna mad.).</p>

  <p class="normal">B. 419. Tur Dağı – tecelli. B. 117’nin izahına bkz.</p>

  <p class="normal">B. 421. Sabır sıkıntının… Atasözüdür.</p>

  <p class="normal">B. 429. Yusuf – elma Kur’an’ın XII. sûresi olan Yusuf sûresinin 30-31. âyetlerinde Zelîhâ’nın Yusuf’la aşkını kınayan kadınları Zelîhâ’nın davet ettiği ve her birine birer bıçak verdiği ve ortaya elma getirdiği, elma soyarlarken Yusuf’u çağırdığı, Yusuf’un güzelliğine dalan kadınların ellerini doğradıkları anlatılmaktadır. Yusuf için B. 42’nin izahına bkz.</p>

  <p class="normal">B. 430. Yusuf – satılma. B. 42’nin izahına bkz.</p>

  <p class="normal">B. 431. Yusuf – secde. B. 42’nin izahına bkz.</p>

  <p class="normal">B. 452. Hel etâ. B. 216’nın izahına bkz.</p>

  <p class="normal">B. 454. Çin güzeli. Çin Türkistanı’nda, bilhassa Hıtâ, Huten şehirlerinde güzel çok olduğu için Çin güzeli tâbiri edebiyata girmiştir.</p>

  <p class="normal">B. 458. İhvân-ı Safâ (Temiz kardeşler). Hicretin II. yüzyılının sonlarında Irak’ta meydana gelen ve Yunan felsefesini Müslümanlığa tatbik eden gizli bir cemiyet üyeleri. Bunların meydana getirdikleri risaleler, “Rasâilu İhvâna’l-Safâ” diye meşhurdur.</p>

  <p class="normal">Aynı inanca sahip ve aynı yolda yürüyen sûfîler anlamına da gelir.</p>

  <p class="normal">B. 464. İsa – hasta. B. 62’nin izahına bkz.</p>

  <p class="normal">B. 466. Ormanlıkta Tanrı arslanı Ali’ye işarettir. Hayber savaşında Merhab’a karşı okuduğu recezde geçer (Dîvân, İran - 1283, s. 57).</p>

  <p class="normal">B. 471. Davud – demir. XXXIV. sûrenin 10-11. âyetlerinde Davud’a demirin yumuşatıldığı, demirden zırhlar yaptığı anlatılır.</p>

  <p class="normal">B. 475. Sühâ. Pek küçük olduğu için güç görülen ve bu yüzden göz keskinliği için sınama vasıtası olan bir yıldız.</p>

  <p class="normal">B. 478. Lâle. İran mitolojisinde bir sabah yeşil bir yaprağın üstünde titreyip duran bir çiy tanesine gökten bir şimşek inmiş, bu ilkah, ortası simsiyah yanmış bulunan ve göğe doğru çıkan bir alevin donup çiçek haline gelmesini meydana getirmiş, lâle bu sûretle vücut bulmuştur.</p>

  <p class="normal">Nerkis için B. 146’nın izahına bkz.</p>

  <p class="normal">B. 483. Leylâ - Mecnun. B. 92’nin izahına bkz.</p>

  <p class="normal">B. 499. Kur’an, II. 250, VII. 126.</p>

  <p class="normal">B. 504. Bütün avlar yaban eşeğinin karnında. Arap atasözü (Al Âhdab, İbrahima’l-Trablusî: Farâida’l-Lâ’âl nazm Mecma’a’l-Amsâl, Beyrut - 1312, c. II, s. 107).</p>

  <p class="normal">B. 505. Vakit keskin bir kılıçtır. Arap atasözü.</p>

  <p class="normal">B. 506. Kur’an, V. 24.</p>

  <p class="normal">B. 508. “Rahman, hâkim ve mutasarrıftır Arş’a.” (Kur’an, XX. 5)</p>

  <p class="normal">Arş. Tavan ve bir şeyin üstünü örten şey anlamına gelir. Çardağa da denir. Yüceliği bakımından, padişahın meclisine dendiği de vardır. Bu takdirde Arş, saltanat, hüküm, yücelik ve kudretten kinayedir. Arş’ı yıkıldı demek, hükmü kalmadı, gücü kuvveti bitti demektir.</p>

  <p class="normal">Arş’a, bütün gökleri kaplayan, içinde hiçbir yıldız bulunmayan ve en yüksek gök, boz gök anlamlarına gelen “felek-i a’lâ, felek-i atlas” diye anılan dokuzuncu göktür diyenler de olmuştur (Al-Müfredât, s. 232-233).</p>

  <p class="normal">B. 513. Âteşkede. B. 226’nın izahına bkz.</p>

  <p class="normal">B. 515. Calinos. Bukrat’tan [Hipokrates] sonra en büyük hekimdir. Milâdın 131. yılında Bergama’da ölmüştür. Bu hekimin birçok eserleri Arapçaya çevrilmiştir.</p>

  <p class="normal">B. 516. Safra, sevda, kulunç, istiska. Eskiler vücudun safra, sevda, kan ve balgamdan meydana geldiğini ve bu dört nesneden birinin azalıp çoğalması, insanı hasta edeceğini söylerlerdi. Kulunç, adalî sancı ve ağrıdır. İstiska, anasarque, yâni umumî ödemdir.</p>

  <p class="normal">B. 523. B. 421’in izahına bkz.</p>

  <p class="normal">B. 524. Kürsî. Kur’an’ın II. sûresinin 255. âyetinde, Tanrı’nın kürsüsünün gökleri ve yeryüzünü kapladığı söylenmektedir. Bu bakımdan bu âyete “Âyet-el Kürsî” denmiştir.</p>

  <p class="normal">Kürsî, örfte, üstüne oturulan şey anlamına gelir. Bu söz, kirs aslından gelmiştir, toplu anlamınadır. Yapraklar forma haline getirilip bir araya toplanınca “Kürrâse” denir. Kirs, bir şeyin aslı anlamını da ifade eder.</p>

  <p class="normal">İbni Abbas’ın rivayetine göre kürsî, Tanrı bilgisidir. Saltanat, tedbir, hüküm ve tasarruf anlamlarına geldiğini söyleyenler de olmuştur.</p>

  <p class="normal">Batlamyus mesleğine uyanlarca yedinci kat göğü kaybolan ve içinde burçlar, sabiteler bulunduğu için “felek-i burûç, felek-i sevâbit” diye anılan sekizinci kat göktür (Al-Müfredât, s. 441).</p>

  <p class="normal">B. 524. Arş için B. 508’in izahına bkz.</p>

  <p class="normal">B. 532. Kur’an’ın XVIII. sûresinin 65. âyetinde Mûsa ile arkadaşının kendisine Tanrı tarafından bilgi verilmiş bir kulla buluştukları anlatılmaktadır. Rivayete göre bu kul Hızır’dır. B. 15’in izahına bkz.</p>

  <p class="normal">B. 546. B. 27’nin izahına bkz.</p>

  <p class="normal">B. 548. Kurban bayramı. Arap yılının son ayı olan zil’hiccenin 10. günüdür.</p>

  <p class="normal">Rıdvan, cennetin kapıcısı olan meleğin adıdır.</p>

  <p class="normal">B. 560. Husrev – Şirin. B. 66’nın izahına bkz.</p>

  <p class="normal">B. 561. Mecnun – Leylâ, Vâmık – Azrâ. B. 92 ve B. 375’in izahlarına bkz.</p>

  <p class="normal">B. 569. Ken’an. İsrailoğullarına Tanrı tarafından vaad edilen ilin adıdır. Aynı zamanda kuyu anlamına da gelir. Bu bakımdan Yusuf’la beraber anılır. B. 42’nin izahına bkz.</p>

  <p class="normal">B. 574. Safran. Eskilere göre safranın tabiatında güldürme hassası vardır. Fazla safran yiyen, fazla güler. Bu bakımdan safran daima gülüşle beraber anılagelmiştir.</p>

  <p class="normal">B. 576. Taş – lâ’l. Eskilere göre bâzı taşlar güneşin tesiriyle kırmızı bir renk alır ve lâ’l haline gelir. Yakut denen değerli taşın daha kırmızı bir cinsinden ibaret olan lâ’l, Bedahşan ilinde fazla bulunduğu için Bedahşan, taş ve güneşle beraber anılır.</p>

  <p class="normal">Edebiyatta dudak ve şarap, lâ’le benzetilir.</p>

  <p class="normal">B. 589. “Gözü ne kaydı, ne haddini aştı.” (Kur’an, LIII. 17)</p>

  <p class="normal">B. 591. Kimya – bakır. Sonradan Dîvân-ı Kebîr’e Yazılan Önsöz’ün izahına bkz .</p>

  <p class="normal">B. 595. Yılan – define. Eskiden banka olmadığı için nakit serveti olanlar, umulmayacak yıkık yerlere gömerlerdi. Bulunmamasını, çalınmamasını sağlamak için de üfürükçülere okutup üfürterek tılsım yaptırırlardı. İnançlarına göre definenin bulunduğu yere yaklaşana bir yılan görünür ve o da korkarak çekinirdi. Bu bakımdan define, daima virane ve yılanla beraber anılır.</p>

  <p class="normal">B. 598. Halil – ateş. Halil, dost anlamına gelir. İbrahim Peygamber’e Tanrı dostu anlamına Halil-Allah denir. B. 30’un izahına bkz.</p>

  <p class="normal">B. 603. Rüstem. Evvelce bir mabutken sonradan İran’ın mitolojik tarihinde millî bir kahraman haline gelen zat.</p>

  <p class="normal">B. 607. İnci – sedef. B. 146’nın izahına bkz.</p>

  <p class="normal">B. 607. Kevser. Cennette bir nehirdir. Bir havuzdur diyenler olduğu gibi, bol hayır ve bereket, kesilmez soy sop, sayılmaz ümmet anlamlarına geldiğini söyleyenler de vardır. Muhammed’in, Kevser’in iki yanında inciden kaplar bulunan bir ırmak olduğunu, bu kapların yıldızlar kadar sayısız bulunduğunu Buhârî tahric eder (Al-Tacrîd, Kitabu Tafsîra’l-Kur’an, II, s. 120).</p>

  <p class="normal">B. 612-613. Nuh – tufan. Âdem Peygamber’in soyundan gelen Nuh Peygamber zamanında yeryüzünde zulmetmeye başlamışlar, bunun üzerine Tanrı, gökten yağmur yağdırarak, yerden sular fışkırtarak insanları ve bütün yaratıkları boğmuştur. Tufandan yalnız Nuh, ona inananlar ve her cins yaratıktan birer çift kurtulmuştur ki bunlar da Nuh’un yaptığı gemiye sığınanlardır (Ahd-i Atıyk, Tekvin, VI-VIII).</p>

  <p class="normal">Tufan, Kur’an’da aynen kabul edilmiştir.</p>

  <p class="normal">B. 614. Altı cihet. B. 100’ün izahına bkz.</p>

  <p class="normal">B. 619. Türk – Hindu. Doğu-İslâm edebiyatında “Türk”, güzel, aydın, parlak, açık, gündüz anlamlarını ifade ettiği gibi güzellerin, âşıklara cevir ve cefa etmeleri bakımından zalim, gaddar, kan dökücü anlamlarına da gelir. Bu son anlamda Moğolların zulümlerinin tesiri olduğu muhakkaktır. “Hint, Hindu, Hintli” de kara, gece, anlaşılmaz, kapalı, çirkin, zalim anlamlarına gelir ve Türk karşılığı olarak kullanılır.</p>

  <p class="normal">B. 621. Hintliler. B. 619’un izahına bkz.</p>

  <p class="normal">B. 622. Beydak. Satranç taşlarından bir taşın adıdır, piyade karşılığıdır.</p>

  <p class="normal">B. 625. Yusuf – kuyu. B. 42’nin izahına bkz.</p>

  <p class="normal">B. 631. Hint – Türk. B. 619’un izahına bkz.</p>

  <p class="normal">B. 632. Ferzin. Doğrusu firz. Satranç taşlarından olup şahın veziri makamındadır.</p>

  <p class="normal">B. 634. Kadir gecesi. Kur’an’ın indiği gecedir. XCVII. sûre Kadr süresi diye anılır ve bu geceyi anlatır. II. sûrenin 185. âyetinde açıkça, Kur’an’ın ramazan ayında indiği bildirildiğine göre bu gecenin ramazan ayında olduğuna hükmedilmiştir. O gecenin kadri, şerefi, sûrenin 3. âyetinden itibaren anlatıldığı gibi kadri pek yüce olduğundan, yahut kadri yüce Kur’an’ın kadri yüce Peygamber’e o gece vahyedildiğinden, o yıl içinde olacak şeyler o gece takdir olunduğundan, o gece ibadet etmenin kadri, pek üstün bulunduğundan bu adla anılmıştır. Kadr, sıkışmak anlamına da geldiğinden, o gece meleklerin yere inmesi, inenlerin kendilerine bir daha nöbet gelmemek üzere gene göğe çıkmaları, yeryüzünde ayak basılmaz bir kalabalık meydana getirdiğinden o geceye bu isim verilmiştir diyenler de vardır. Ramazan ayının 15. gecesinden itibaren tek gecelerden biri kadir gecesidir.</p>

  <p class="normal">Sûfîlere göre gerçek yolcunun kendi kadrini bilip anladığı, Tanrı tecellisine mazhar olduğu gecedir (Kur’an-ı Kerim ve Meâli, s. CXXII - CXXIII).</p>

  <p class="normal">B. 635. Sünbüle burcu. Yıldız kümelerinden birine, başağa benzetilerek bu ad verilmiştir.</p>

  <p class="normal">B. 636. Yusuf – kuyu, kova. B. 42’nin izahına bkz.</p>

  <p class="normal">B. 637. Mirac. Merdiven anlamına gelir. Muhammed Peygamber, Mekke’de iken bir gece kendisine Cebrâil gelmiş, cennet atlarından bir at getirmiş, Muhammed o ata binip bir an içinde Kudüs’e gitmiş, orda peygamberlerin rûhlarına imamlık ederek iki rekât namaz kıldırmış, sonra göğe ağmıştır. Sidreta’l-Müntehâ’ya, yâni sınır ağacına dek Cebrâil’le gitmiş, orda Cebrâil, burası benim sınırımdır, burdan öteye bir iğne yordamı geçersem yanarım demiş, Muhammed’in ayağının altına Refref denen bir yaygı yayılmış, onunla da bir müddet gittikten sonra Refref ayağının altından kaymış ve kendisi ilerleyerek Tanrı tecellilerine mazhar olmuştur. Göklerde büyük peygamberlerle görüşmüş, cenneti, cehennemi ve Sidre’den dönerken Cebrâil’i melek sûretinde görmüştür.</p>

  <p class="normal">Mekke’den Kudüs’e gidişi, XVII. sûrenin 1. âyetinde, göklere ağışı da LIII. sûrenin 7-18. âyetlerinde bildirilir.</p>

  <p class="normal">İbni Abbas, XVII. sûrenin 60. âyetine dayanarak miracın bir rüyadan ibaret olduğunu söyler (Al-Tacrîd, II, 64). Miracın cismânî olduğunu söyleyenler olduğu gibi, Kudüs’e kadar bedeniyle gittiğini, göklere rûhuyla ağdığını söyleyenler de olmuştur.</p>

  <p class="normal">Sûfîler, miracı rûhanî olarak kabul ederler, hattâ onlarca her olgun kişinin bir miracı olur.</p>

  <p class="normal">B. 639. “Allah, ışığıdır göklerin ve yeryüzünün. Işığının örneği, kandil konan bir yere benzer, orda bir kandil var, kandil, bir sırça içinde, sırça da parıl parıl parlayan bir yıldız sanki; doğuda da olmayan, batıda da olmayan kutlu zeytin ağacından yakılmış; ateş dokunmadan da yağı hemen ışık verecek; nur üstüne nur. Allah doğru yolu gösterir nuruyla dilediğine ve Allah, örnekler getirir insanlara ve Allah, her şeyi bilir.” (Kur’an, XXIV. 35).</p>

  <p class="normal">Işık, Kur’an, Muhammed’in nuru, kandil konan yer, Muhammed’in göğsü, kandil, peygamberliği, doğuda ve batıda olmayan mübarek zeytin ağacı, Tanrı’yı tenzih temeline dayanan Mûsa diniyle teşbih temeline dayanan İsa dininin ortasında bulunan Müslümanlık tarzında tefsir edenler ve çeşitli tevillerde bulunanlar olmuştur (Kur’an-ı Kerim ve Meâli, s. LXXXV-LXXXVI).</p>

  <p class="normal">B. 641. Türk – Hint. B. 619’un izahına bkz.</p>

  <p class="normal">B. 651. Çeşme – peri. Eski İran ve Yunan’da kaynakların, nehirlerin, çeşmelerin perileri vardır. Bu inanç bize de geçmiştir. Halk inancına göre su, çeşme başlarında periler bulunur, oraları tekin değildir.</p>

  <p class="normal">B. 658. Endülüs – Hürmüz. Endülüs, şimdiki İspanya’dır. Hürmüz de Fars denizine (Basra körfezine) yakın Hozistan eyaletinde mahsulü bol bir şehirdir.</p>

  <p class="normal">B. 659. Kayser. B. 94’ün izahına bkz.</p>

  <p class="normal">Erbüz, yahut Urbuz, bir Türk adıdır. O devrin Moğol beylerinden biri olsa gerektir.</p>

  <p class="normal">B. 661. Haraç. Vergi anlamınadır.</p>

  <p class="normal">B. 664. Öküz açlığı. Oburluk illeti.</p>

  <p class="normal">B. 668. Süleyman – kuş. XXVII. sûrenin 16-17. âyetlerinde Süleyman Peygamber’in kuşdili bildiği, bütün yaratıkların ve cinlerin onun buyruğuna uydukları bildirilmektedir. Bu bakımdan, edebiyatta Süleyman çok defa kuşla beraber anılır.</p>

  <p class="normal">B. 680. Mûsa – büyücüler. Mûsa, Firavun’un önünde sopasını yere atıp sopa ejderhâ olunca, Firavun büyücüleri çağırtarak Mûsa ile imtihan olmalarını buyurdu. Onlar sopalarını, iplerini attılar. Hepsi birer yılan oldu. Mûsa sopasını atınca sopa o yılanların hepsini yuttu. Tevrat ve Kur’an’da bu olay anlatılmaktadır.</p>

  <p class="normal">B. 689. Mûsa – Âsa. B. 27’nin izahına bkz.</p>

  <p class="normal">B. 689. Bulgar, Yağma. Türk boylarından iki boy adıdır. Bilhassa ikinci adın iki anlamıyla sanat yapılagelmiştir.</p>

  <p class="normal">B. 706. XC. sûrenin ilk âyeti “And olsun bu şehre” diye başlar.</p>

  <p class="normal">B. 712. Boz renkli, kara donlu at. Sekiz kat göğü kaplayan Atlas göğüdür.</p>

  <p class="normal">B. 714. Mirrîh. B. 279’un izahına bkz.</p>

  <p class="normal">Müşteri. B. 115’in izahına bkz.</p>

  <p class="normal">Ay aynı beytin izahına bkz.</p>

  <p class="normal">B. 715. Zühal. Yunan mitolojisinde Uranos, yâni gökle Gaea’nın, yâni yerin oğlu Kronos’tur. Zamanı temsil eder. Yerle göğün oğulları olan devler, babaları Uranos’la çarpışırlar. Uranos onları tutup birer birer Gaea’nın içine atar. Gaea, oğullarının öcünü almak için Kronos’la birleşir. Kronos babasını sakatlar, bir rivayette orakla ikiye biçer, kardeşlerini hapisten kurtarır. Olimp Dağı’na yerleşip saltanat sürmeye başlar ve kız kardeşi Rhea ile evlenir. Fakat babasına yaptığını çocuklarından çekeceği korkusu içine yerleşmiştir. Bundan dolayı çocuklarını yutar. Rhea, Zeus’u doğurunca bir taşı kundaklayıp bunu doğurdum diye Kronos’a yutturur. Oğlunu da Girit’e götürüp bir mağarada saklar. Zeus büyüyünce babasına, yuttuğu çocukları birer birer kusturur, sonra da onu yerin yedi kat dibine yollar.</p>

  <p class="normal">Zühal bir rivayette İtalya’ya kaçmış, orada birçok bayındırlıklar yapmıştır. Ziraatın kurucusudur, Romalılar ona Satürn adını verirler ve adına eğlentiler yaparlardı.</p>

  <p class="normal">Doğuda rengi siyaha yakın yeşil olan ve bu yüzden mizacı soğuk ve kuru sayılan bu yıldız, en büyük kutsuz, yomsuz yıldızdır. Yılın talihine hâkim olunca soğuk şiddetlenir ve ölüm çok olur. Birinci iklim, cumartesi günü, çarşamba gecesi, madenlerden kurşun, yaşlardan ihtiyarlık yaşı, hayvanlardan dört ayaklı hayvanlar, yılanlar, akrepler, bokböcekleri, su kuşları, gece kuşları, karga, sinek, fil, bedenden deri, tırnak, kemik, sakal, hayalar, şerc, kıkırdaklar, cihetlerden sol cihet, yakınlardan baba ve atalar, erkek kardeşlerin büyükleri ve ortancaları, sanat erbabı, padişaha yakın olanlar, kale bekleyenler ve dar geçimliler bu yıldıza mensupturlar. Zühal’in hâkim olduğu anda doğanlar büyük başlı, asık suratlı, çirkin, büyük cüsseli, vehimli, korkak, hileci, vesveseli, kimse ile dost olmaz, yalnızlığı seven bir tabiata sahip olurlar.</p>

  <p class="normal">Yunanlılar Zühal’i yarı beline kadar göğsü açık, yalnız arkasıyla başının ön tarafı kapalı bir ihtiyar sûretinde temsil ederlerdi. Elinde gâh bir orak, gâh eğri uçlu bir bıçak bulunurdu. Sonradan, yanına müdevver bir cisim ve bir timsahla kum saati koydular. Timsahla zulmü, kum saatiyle de zamanı telmih ettiler.</p>

  <p class="normal">Doğu minyatürlerinde sağ elinde bir insan kafası bulunan, sol eliyle de bir insan avcunu tutan ihtiyar bir adam, yahut beyaz ata binmiş ve sağ elinde bir kılıç bulunan bir şahıs sûretinde temsil edilmiştir.</p>

  <p class="normal">Zühal’in dostları Zühre ve Utarid, düşmanları Güneş’le Ay’dır, yâni bu yıldızların tesiri altında doğanlar, yıldızı Zühal olan kişiyle dost veya düşman olurlar.</p>

  <p class="normal">B. 715. Utarid. Yunanlılar buna Ermis, Hermes, Romalılar Merkür derlerdi. İlk zamanlarda rüzgâr tanrısı iken sonraları hırsızlarla tacirlerin tanrısı olmuştur. İkinci kat gökte bulunan bu delikanlı tanrı, Zeus’le Atlas kızı Maya’nın oğludur. Doğar doğmaz beşiğinden kaçıp Apollon’un güttüğü sürüden en semiz ve güzel elli inek aşırmış, dört tanesini kendisi için kurban edip yakarak dumanlarını koklamış, bundan büyük bir zevk almıştır. Venüs’ün kemerini, Mars’ın kılıcını da aşırmıştır. Apollo, bunu duyunca üstüne yürümüşse de Hermes liri icat edip çalmaya başlamış, Apollo, lirin sesine meftun olmuş, Hermes’i ineklere çoban yapmış, lirini de elinden almıştır.</p>

  <p class="normal">Hermes, Zeus’un postacısıdır. Ayaklarında kanatlar bulunan ve elinde yılanlı bir sopa tutan miğferli, güzel bir delikanlı şeklinde temsil edilmiştir. Çok dolaştığından yolcuların koruyucusu tanınan bu tanrının dört yol ağızlarında dört başlı heykelleri bulunurdu. Hırsızlığı yüzünden yalancı ve yalancılığı bakımından da güzel konuşur sayılmış, hatiplerle tacirlerin tanrısı kabul edilmişti. Pazar yerlerinde de heykelleri dikilirdi. Jimnastiğin, kozmoğrafyanın da bu tanrı tarafından icat edildiği kabul edilirdi. Gençlere, onun vücudunu ideal bir vücut olarak gösterirlerdi. Savaşçı olarak temsil edildiği zaman heykeli başı açık yapılırdı. Belâgatı temsil ettiği zaman sağ elini yukarı kaldırmış vaziyette temsil edilir, ticareti koruduğu anlatılmak istenirse eline bir kese verilirdi.</p>

  <p class="normal">Doğuda, sür’ati dolayısıyla ok anlamına gelen “Tîr” adı verilmiştir. Her yıldızla uzlaşabildiği için ona münafık vasfı da verilirdi. Fasahat ve belâgat mabudu bulunduğundan gök kâtibi anlamına gelen “Debîr-i felek” adı da onun adlarındandır.</p>

  <p class="normal">Kuvvetlerden müfekkire, duygularından lezzet alma duygusu, yaşlardan çocukluk yaşları, bedenden dil, yakınlardan büyük kız kardeşler ve küçük çocuklar, vasıflardan zekâ, anlayış, merhamet, hilim, sır saklamak, işret ve zevk sahibi olmak, ululuk hırsıyla hileye başvurmak, mantık, belâgat, fasahat bu yıldıza mensuptur. Av köpekleri, eşek, katır, tilki, tavşan, yaban eşeği, küçük cüsseli kara ve su hayvanları, hatipler, tacirler, kâtipler, ressamlar da bu yıldıza mensup sayılırlar. Utarid’in tesiri altında doğanlar, güzel, sevimli, zeki olurlar.</p>

  <p class="normal">Doğu minyatürlerinde tavus kuşuna binmiş, sağ elinde bir yılan, sol elinde yuvarlak bir tahta bulunan genç, yahut yeşiller giyinmiş, başında taç bulunan, kürsüye oturmuş olan ve iki eliyle bir Kur’an tutup okuyan bir insan sûretinde temsil edilirdi.</p>

  <p class="normal">Altıncı iklim, çarşamba günü, pazar gecesi de bu yıldıza mensup sayılırdı.</p>

  <p class="normal">Ehl-i Kâf, yâni madenleri altın haline getirmeye uğraşan eski kimyacılar altına güneş, gümüşe ay dedikleri gibi Utarid’e de cıva adını vermişlerdi.</p>

  <p class="normal">B. 715. Zühre. B. 62’nin izahına bkz.</p>

  <p class="normal">B. 716. Kavs-i Kuzah. Gaea’nın oğlu Pontos’un oğullarından Thaumas’ın kızıdır. Gökkuşağının teşhis edilmesinden meydana gelmiştir. Yerle gök arasında köprü vazifesini görür. Tanrıların en çevik habercisidir. Bir anda bulutların üstünden aşar, ta denizlerin dibine kadar iner (Mythologie Der Griechen und Römer, s. 6-7. 112).</p>

  <p class="normal">B. 722. Edhemoğlu. Hayatı Budha’nın hayatına benzetilen ve 777-778’de Şam’da ölen Edhemoğlu İbrahim’dir.</p>

  <p class="normal">B. 723. Sûret – mâna. Dış ve iç duygularımızla idrâk ettiğimiz şeye, yâni bir şeyin şekline, rengine, tarzına… sûret denir. Görülen şey sûret, duyulan şeyse mânadır. Sûfîlere göre mutlak varlık mânadır, bütün varlıklar sûrettir.</p>

  <p class="normal">B. 729. Hakan – Sencer. Hakan, Türk hanlarının tâbi oldukları hanlar hanına verilen addır. Sencer, Horasan Selçuklularından olup 1117’den 1157’ye kadar hüküm süren Muizzüddin Sencer’dir. Burda her iki sözle de büyük padişah, kudret sahibi demek isteniyor.</p>

  <p class="normal">B. 738. Zühal. B. 62’nin izahına bkz.</p>

  <p class="normal">B. 741. Hz. Muhammed’in işaretiyle ayın ikiye bölündüğü, yahut kıyamette ikiye bölüneceği söylenir. Kur’an’ın LIV. sûresi, “Kıyamet yaklaştı ve ay ikiye bölündü” diye başlar.</p>

  <p class="normal">B. 741. Elif – cim. “Elif” Arap alfabesindeki ilk harftir ve yukarıdan aşağıya, düz bir çizgi şeklindedir. Aynı alfabedeki beşinci harf olan, bizim alfabemizde “C” harfinin yerine geçen “cim” ise soldan sağa doğru çekilen düz bir çizgiden sonra gene soldan sağa doğru çekilen ve yuvarlak bir kâse şekindedir. Bu bakımdan düz boy “elif”e, bükülen boy da “cim”e benzetilmiştir.</p>

  <p class="normal">B. 753. Mühre. B. 155’in izahına bkz.</p>

  <p class="normal">B. 754. Telvin – temkin. Telvin, anlamından da anlaşıldığı gibi renkten renge girmek, yâni türlü hallerle halden hale geçmektir. Temkin ise yatışma, kararlaşma, gerçekle gerçekleşme halidir. Bu bakımdan gerçek yolcusu yoldayken daima telvin halindedir, ulaşınca temkin makamına varmış olur. Yalnız sûfîler içinde telvin makamını, temkin makamından üstün tutanlar da vardır (Ta’rifât, s. 26).</p>

  <p class="normal">B. 755. Nuh – gemi. B. 612-613’ün izahına bkz.</p>

  <p class="normal">B. 759. İsa – eşek. İsa, Ahd-i Cedîd’e göre bir merkebe binerek Orşilim’e girmiştir (Matyus, XXI). Müslüman rivayetlerine nazaran İsa’nın merkebe binmesi gönül alçaklığındandır, edebiyatta bu bakımdan böyle anılagelmiştir.</p>

  <p class="normal">B. 765. Arslan avlamak. Kahramanlık ve yiğitlikten kinayedir, ancak yarı sarhoş, çakırkeyif kişiye de derler ve şöyle bir hikâyesi de vardır:</p>

  <p class="normal">İran padişahlarından Behrâm-ı Gûr (ölm. 438-439), yakınlarından birinin fazla içip sızarak ölmesinden sonra şarabı yasak ettirmiş. Bir rivayete göre de bir adamcağız sarhoş olup bir yerde sızmış, kargalar gelip gözlerini oymuşlar, Behrâm bunun üzerine içki yasağı koymuş. Bu yasak esnasında içkiye müptelâ birisi şehir dışına çıkıp bir yerde içmeye koyulmuş, o sırada sahradan bir arslan çıkagelmiş. Adam arslanı görünce birden yerinden sıçrayıp üstüne saldırmış. Neye uğradığını şaşıran arslan kaçamamış. Adam arslanın sırtına binip yelesinden tutarak onu şehre getirmiş. Bunu duyan Behrâm pek memnun olmuş ve yasağı kaldırtarak, gözünü oydurtacak kadar değil, arslana binecek kadar herkes içebilir diye tellâllar bağırtmış (Bürhan terc. Şîr-gîr mad.).</p>

  <p class="normal">B. 799. Menn – selvâ. Ahd-i Atıyk, Tanrı’nın İsrailoğullarına çölde gökten ekmek yağdırdığını yazar (Hurûc XVI). Kur’an’da da Tanrı’nın onlara kudret helvası ve bıldırcın yağdırdığı söylenir (II. 57).</p>

  <p class="normal">B. 800. “Zarar vermek ve zarar görmek yoktur.” (Al-Câmi’a’l-Sagıyr, II, s. 192)</p>

  <p class="normal">B. 806. Râfızî. Terk eden anlamına gelir. İmam Huseyn’in oğlu Zeyd, Emevilere karşı durunca, yanındakiler Ebû Bekr ve Ömer hakkındaki fikrini sormuşlar, o da onlar hakkında ancak hayırlı söz söylerim deyince çoğu kendisini terk etmişti. Emeviler tarafından 739’da asılan Zeyd’i terk eden Şîa taifesine Râfızî denmiş (Cemâl-al-din Ahmad ibni Aliyy ibni Huseyn ibni Aliyy ibni Muhannâ-l Huseynî: Umdata’l-Tâlib fî Ansâbı Âlu Abi -Tâlib, Necef - 1918, s. 246-247). Sonradan Sünnîler bu sözü umumîleştirmişler ve bütün Şîa’ya Râfızî demişlerdir.</p>

  <p class="normal">B. 828. Leylâ – Mecnun. B. 92’nin izahına bkz.</p>

  <p class="normal">B. 829. Hârun. Mûsa Peygamber’in kardeşi ve peygamberlerden bir peygamber. Kur’an’da da birçok yerde, bilhassa Mûsa ile beraber anılır.</p>

  <p class="normal">B. 830. İsa – afsun (nefes) B. 62’nin izahına bkz.</p>

  <p class="normal">B. 832. Mûsa – Tur. B. 117’nin izahına bkz.</p>

  <p class="normal">B. 833. Karun. B. 101’in izahına bkz.</p>

  <p class="normal">B. 836. Cim, sâd, elif, nun. Öncede söylediğimiz gibi “elif”, yukardan aşağıya çekilen düz bir çizgidir, bu yüzden düzgün boya benzetilmiştir. Bugünkü “C” harfinin yerini tutan “cim”, yuvarlak bir çanağı olan ve içinde bir nokta bulunan bir harftir, kulağa benzer. Şimdiki “S” harfinin kalın okunuşuna uyan “sâd”, bademe benzer bir göz şeklinde olduğu için göze benzetilmiştir. “N” harfinin yerini tutan “nun” da ağzı yukarda bir çanağa benzer, ters çevrilirse kaşa benzediği cihetle kaşı bu harfe benzetmiştir.</p>

  <p class="normal">B. 838. Mîzân, yâni Terazi burcu, on iki burçtan biridir. Güneş, eylülün yirmi dördünden, ekimin yirmi ikisine kadar bu burçta bulunur.</p>

  <p class="normal">Mancınık, ağır taşları atmak için kullanılan bir savaş âletidir.</p>

  <p class="normal">B. 841. Yunus. Peygamberlerden biridir. Kavmine azap geleceğini Tanrı’dan aldığı vahiy üzerine bildirmiş, fakat onlar tövbe edip çullara bürünerek ovalara düşmüşler, Tanrı’ya yalvarmışlar. Tanrı da onlardan azabı gidermiştir. Onlara yüzü kalmayan Yunus, deniz kıyısına gitmiş, bu sırada kendisini bir balık yutmuş, balığın karnında Tanrı’yı andığı ve tövbe ettiği için balık, onu kıyıya bırakmış, o da tekrar peygamberlik ödevine başlamıştır (Ahd-i Atıyk, Yunus I-IV). Bu peygamberin adı Kur’an’da da geçer ve kıssası kısaca hikâye edilir, X. sûre bu peygamberin adını taşır (IV. 163, VI. 86, X. 98, XXXVII. 139). Kur’an’da balık sahibi anlamına Zün-Nûn diye de anılmıştır (XXI. 87).</p>

  <p class="normal">B. 848. Yahudilerin belli olmaları için başlarına samurdan sarı bir bağ bağladıkları anlaşılıyor.</p>

  <p class="normal">B. 850. Hamel burcu. On iki burçtan biri koyuna benzetilerek bu adla adlanmıştır. Güneş bu burca martın yirmi birinci günü girer ve o gün ilkbaharın birinci günüdür, yirmi nisana kadar o burçta bulunur.</p>

  <p class="normal">B. 858. Kur’an’ın IV. sûresinin 134. âyetiyle XII. sûresinin 101. âyetine işarettir.</p>

  <p class="normal">B. 861. Beden ciminde nokta. Arap alfabesindeki “cim” harfinin çanağında bir nokta vardır ve bu harf o nokta ile okunabilir, o olmazsa “cim” harfi olmaz. Bu bakımdan, varlığımız seninledir diyor.</p>

  <p class="normal">B. 862. Akl-ı Küll. Hukemâ mesleğini kabul edenlere, yâni Yunan felsefesini İslâmîleştiren filozoflara göre yaratıcı kudretten yalnız bir tek aktif kudret doğmuştur ki, buna tüm akıl anlamına Akl-ı Küll derler; zaten onlarca birden ancak bir çıkar. Akl-ı Küll, pasif bir kabiliyet olan Nefs-i Küll’ü meydana getirmiştir. Bu ikisinden dokuz gök ve dokuz göğün aktif kabiliyetleri, yâni akılları ve pasif kabiliyetleri, yâni nefisleri meydana gelmiştir. Bu dokuz göğün, olgunluk iştiyakıyla dönüşleri, ıssılığı, soğukluğu yaşlığı, kuruğu var etmiş, bunlar ateşin, yelin, suyun, toprağın varlığına sebep olmuştur. Bu dokuz gökle dört unsur, yâni ateş, yel, su ve toprak birleşince cansızlar, bitkiler ve canlılar var olmuştur.</p>

  <p class="normal">Mutlak olgun varlık olan yaratıcı kudret, kâinat gibi noksanlarla dolu bir zıtlar âlemini yaratmaktan münezzehtir, ondan yalnız tüm akıl zuhur etmiştir. (Ebû Ya’kub-ı Secistânî’nin Keşfa’l-Mahcub’una, bilhassa “Makaalât-ı dü-vüm”den itibaren; Henry Gorbin neşri, Tehran, 1949, s. 14 ve devamı; Hakîm Nâsır-ı Hosrev: Rûşenâyî-Nâme, dîvânıyla beraber, Âkaay-i Âkaa Sayyid Hasen, Takıy-zade’nin önsözü, Mîrzâ Ali Ekber Deh-Hoda’nın notları ve Âkaa-yı Muctebâ Mînovî’nin tashihiyle, Kitaphane-i Tehran, 1304-1307 şemsî hicrî, s. 518-523), İsmailîler tarafından yayılan bu inanç, tasavvufa da geçmiştir. Varlık birliğine (Vahdet-i Vücud) inanan sûfîlere göre Mutlak varlık, her türlü kayıttan mutlaktır. O’nun zuhura olan meyli, diğer bir deyişle zatına muzâf olan bilgisi, zatın muktezasıdır ve bu O’nun ilk taayyünüdür ki buna “Hakikat-ı Muhammediyye” denir (Ta’rifât’a ve bütün ıstılâh kitaplarına bkz.).</p>

  <p class="normal">B. 864. Hutbe. Cuma günleri, cuma namazından önce hatibin, minberde okuduğu, daha doğrusu halka, din ve dünya işlerine dair verdiği söylevdir ki İslâm hükümetine ve mümessiline de hutbede dua edilir.</p>

  <p class="normal">Dîvân. Hükümet işlerinin görüldüğü daireler.</p>

  <p class="normal">B. 880. Ayda ben. Görünüşte ay, yüzünde ben olan bir insana benzer. Buna işaret olunmadadır.</p>

  <p class="normal">B. 882. Cem. Eski İranlılar, Zertüşt dininden önce tabiat unsurlarına taparlardı. Onlarca en büyük tanrı, dünyayı kaplayan göktü, buna Vârûne derlerdi. Mitra göğün gözü olan güneşti, aynı zamanda o göğün oğluydu da. Vârûne, Yunanlıların Zeus’una, güneş de Apollo’ya pek benzer. Güneşin oğlu olan ve Sanskritçe’de “Yama” tarzında söylenen, Avesta’da Yima diye geçen ilk insansa sonradan İran mitolojisine “Cem” vs “Cemşîd” diye geçmiş ve bir padişah olarak kabul edilmiştir (Mazdayasna, s. 24, 30, 40-41).</p>

  <p class="normal">Bu padişah, yedi yüz, yahut bin yıl yaşamış, insanlara faydalı birçok şeyleri ve sanatları meydana getirmiş; Güneş yılını kabul etmiş; nev-rûzu, yâni yeni gün anlamına gelen martın yirmi birinci ve ilkbaharın birinci gününü bayram olarak kabul eden Cemşîd’in zamanında şarap da bulunmuştu. Bu padişahın kadehinde yedi hikmeti belirten yedi yazı varmış. Son zamanlarında tanrılık dâvasına kalkıştığından halk kendisinden nefret etmiş ve aslı Arap olan Dahhâk adlı zalim bir padişah gelmiş, İran’ı zapt etmiş, Cemşîd de Çin ülkesine kaçmış, orda ölmüştür. Dahhâk da on ayıp anlamına gelen “Deh âk”tan bozmadır ve aslı Aji Dahâka’dır ki, Dahhâk ve ejderhâ sözleri bu sözden çıkmıştır ve güneşi örten kara bulutu telmih eder (Mazdayasna, s. 36).</p>

  <p class="normal">Cem ve Cemşîd, kadehle anılırsa bu mitolojik padişah, yüzükle anılırsa Süleyman Peygamber, ayna ile anılırsa İskender kastedilmiş olur (Çeşitli anlamları ve rivayetleri için Bürhan tercemesine bkz. Cem ve Cemşîd mad.).</p>

  <p class="normal">B. 892. Sencer. B. 729’un izahına bkz.</p>

  <p class="normal">B. 896. Yusuf – kurt. Kardeşleri Yusuf’u kuyuya atmadan gömleğini çıkarmışlar, sonra bu gömleği kana bulayıp kurt yedi diye babalarına götürmüşlerdi. Bu bakımdan Yusuf, kurtla da beraber anılagelmiştir. B. 42’nin izahına bkz.</p>

  <p class="normal">B. 899. Nerkis. B. 146’nın izahına bkz.</p>

  <p class="normal">B. 902. Min Ledün. Katından demektir. Kur’an’da Mûsa Peygamber’le arkadaşının, iki denizin kavuştuğu yere geldikleri anlatılırken “Derken kullarımızdan bir kulu buldular ki, biz katımızdan ona rahmet ihsan etmiştik ve indimizden ilim belletmiştik” denmektedir (XVIII. 65). Sûfîler, bu âyete dayanarak, bir hocadan öğrenmeksizin kalbe doğan, gönüle gelen bilgiye “Ledün bilgisi, Min Ledün ilmi, Ledünnî bilgi” demişlerdir. (B. 15’in izahına da bkz.)</p>

  <p class="normal">B. 903. Münafık. İki yüzlü, içi başka, dışı başka anlamına gelen bu kelime, inanmadığı halde yerine ve menfaatine göre inanır görünenlere verilen addır. Kur’an, bu çeşit adamların cehennemin en dibine atılacaklarını bildirir. (IV. 145).</p>

  <p class="normal">B. 910. Kaan. Hanlar hanı, büyük büyük padişah demektir.</p>

  <p class="normal">B. 926. Husâmeddin Hasan (Çelebi Husâmeddin). Mevlânâ’nın Mesnevî’yi yazmasına sebep olan, O’nun vefatından sonra oğlu Sultan Veled’le ona uyanlar tarafından mukteda tanınan ve 25. X. 1284’te vefat edip türbeye, Mevlânâ’nın ön tarafına defnedilen büyük insan (bkz. Abdülbâki Gölpınarlı: Mevlânâ’dan sonra Mevlevîlik, İst. 1953, s. 19-28, Mevlânâ Celâleddin, II. basım. İst. 1952, s. 115-122).</p>

  <p class="normal">B. 947. Gelin, haydin (Taâlav). Kur’an’da çeşitli münasebetlerle geçer (III. 61, 64, 167, IV. 61, V. 104, VI. 151, LXIII. 5).</p>

  <p class="normal">B. 959. Akl-ı Küll, Nefs-i Küll. B. 862’nin izahına bkz.</p>

  <p class="normal">B. 971. Nâfe. Göbek yeri anlamına gelen söz; göbeğinde misk olan ve Hıtâ, Huten illerinde bulunan misk ceylanına da denir ve daha ziyade bu anlamda kullanılır.</p>

  <p class="normal">B. 972. Kabak dalı, kurumuş hurma dalı. Yunus Peygamber, balık karnından çıkınca vücudu pelte gibidir. Kıyıda, çardağa sarılmış bir kabak ağacının gölgesinde gölgelenirken dalları kurur. Yunus, buna acınıp şikâyet edince, Tanrı, sen dikmediğin kabağa acıyorsun da, ben yarattığım halka acımaz mıyım der (Ahd-i Atıyk, Yunus IV). Yunus’un kabak dalları altında gölgelendiği Kur’an’da da vardır (XXXVII. 146). XXXVI. sûrenin 39. âyetinde, “Ve ay için de muayyen zamanlarda konaklar takdir ettik, her devrin sonunda, eski, kuru ve eğri hurma salkımının çöpüne döner” denmektedir. Bu beyitte bu iki âyete de telmih var.</p>

  <p class="normal">B. 975. Altı cihet. B. 100’ün izahına bkz.</p>

  <p class="normal">B. 989. Yusuf – pazar. B. 42’nin izahına bkz.</p>

  <p class="normal">B. 993. Elest Arapçada değil miyim demektir. VII. sûrenin 172-173. âyetlerinde, “Hani Rabbin Âdemoğullarının sırtlarından zürriyetlerini izhar etmişti de kendilerini kendilerine tanık tutarak ben, Rabbiniz değil miyim demişti; onlar da evet, tanığız, Rabbimizsin demişlerdi. Bu da kıyamet günü bizim bundan haberimiz yoktu dememeniz, yahut da ancak atalarımız şirk koştu önce ve biz onlardan sonra gelmiş bir soyuz; bizi de o boş ve asılsız işlevde bulunanların amelleri yüzünden helâk mi edeceksin gibi bir söz söylememeniz içindi” denmektedir. Bu “İzhar etme, tanık tutma” keyfiyeti hakkında çeşitli izahlar vardır. Bâzılarına göre Tanrı Âdem Peygamber’in sırtında onun soyundan gelecekleri izhar etmiş, onlar da zerreler halinde meydana gelmişler, onlara akıl ve anlayış verdikten sonra, Rabbiniz değil miyim diye sormuş, evet Rabbimizsin demişler, bu ahde onları ve melekleri tanık tutmuş, Sonra tekrar onları Âdem’in sulbüne iade etmiştir. Bâzılarıysa Tanrı, âyette, Âdem’in demiyor, Âdemoğullarının diyor, sırtından demiyor, sırtlarından diyor, zürriyetini demiyor, zürriyetlerini diyor, sonraki hitap da kıyamete kadar gelmiş olanlarla gelecekleredir demişler ve âyeti, baba belinden ana rahmine gelen, ana rahminden dünyaya doğan herkes Tanrı’nın delillerini görmekte, Tanrı, âdeta onlara, ben sizin Rabbiniz değil miyim diye hitap etmekte, onlar da tasdikleriyle buna cevap vermektedir; bu da kıyamet günü özür getirememeleri içindir tarzında anlamışlardır. Sûfîlere göre Âdemoğulları, mücerretler âleminde, akıl âlemindeyken, Tanrı kendilerine nurânî hüviyetlerini göstermiş, onlar Misâl âleminde Tanrı’yı tasdik etmişlerdir. Yahut her zerrenin bir mazhariyeti vardır, her şey ve herkes istidadına uyarak iş görür. Bu istidat onun Rabbidir, mürebbisidir. Bu bakımdan her an, herkese ve her şeye Rabbi bu soruyu sormada, herkes ve her şey hareketiyle soruyu cevaplandırmada, tasdik etmededir (Kur’an-ı Kerim ve Meâli, II, s. LXIII-LXIV).</p>

  <p class="normal">Kalem, yazmıştır da mürekkebi kurumuştur. “Her ne olmuşsa kalem yazmıştır da yazının mürekkebi kurumuştur bile.” (Müsned, Künûza’l-Hakaayık) “Neye uğrarsan onu kalem yazmıştır da mürekkebi bile kurumuştur” (Buhârî). Bu iki hadisi Prof. Bedî’uz zaman Firûzanfer’in Ahâdîs-i Mesnevî adlı değerli eserinden naklediyoruz, Behmenmâh - 1334 şemsî hicrî, s. 38).</p>

  <p class="normal">B. 1005. Yedi yıldız. B. 158’in izahına bkz.</p>

  <p class="normal">B. 1008. Âsaf. B. 357’nin izahına bkz.</p>

  <p class="normal">B. 1020. Zühal. B. 715’in izahına bkz.</p>

  <p class="normal">B. 1024. Isfahan. Şark musikisinde bir makam adı.</p>

  <p class="normal">B. 1029. Rıdvan. Cennetin kapıcısı olan meleğin adı.</p>

  <p class="normal">B. 1030. Zümrüdüanka. B. 32’nin izahına bkz.</p>

  <p class="normal">B. 1030. Dağ. Halk rivayetlerine göre Zümrüdüanka, Kafdağı denen ve ardında devler bulunan bir dağda oturur, yuvası ordadır.</p>

  <p class="normal">Sûfîlerce Kafdağı, vücuttur.</p>

  <p class="normal">B. 1030. Sağlam ip. II. sûrenin 256. âyetinde, putları yalanlayıp Tanrı’ya inanan kişinin, kopmasına, üzülmesine imkân bulunmayan sağlam ipe yapışmış olduğu bildirilmektedir. Bu bakımdan sağlam ip, imandır, müslümanlıktır, selâmettir.</p>

  <p class="normal">B. 1038. İsa. B. 759’un izahına bkz.</p>

  <p class="normal">B. 1041. Yusuf – kuyu, mevki. B. 42’nin izahına bkz.</p>

  <p class="normal">B. 1082. İksir. Sonradan Dîvân-ı Kebîr’e Yazılan Önsöz’ün izahına bkz.</p>

  <p class="normal">B. 1083. Hârût – Mârût. II. sûrenin 102. âyetinde Hârût, Mârût adlı iki melekten (malakayn) bahsedilir. Bu kelimeyi “malikayn” tarzında okuyanlar da vardır ki onlara göre bunlar iki padişahtır. Bunlara Davud ve Süleyman peygamberler diyenler de çıkmıştır. Davud’la Süleyman, Ahd-i Atıyk’a göre peygamber olmayıp iki padişahtır, Kur’an’sa bunları peygamber olarak kabul eder. Bu melekler hakkında çeşitli rivayetler vardır. Rivayete göre Hârût, Mârût, insanların kötülüklerini görüp Tanrı’ya şikâyet etmişler. Tanrı, onlarda şehvet vardır, sizde de olsa onlara benzersiniz demiş. Biz isyan etmeyiz demişler. Bunun üzerine Tanrı, bu iki meleğe şehvet verip Babil’e indirmiş. Gündüz orda hüküm sürerler, isteyenlere büyü öğretirler, geceleyin Tanrı’nın en yüce adını okuyup göğe ağarlarmış. Derken bunlar, orda bir kadına âşık olmuşlar, kötülükte bulunmuşlar, hattâ kadın onlara râm olmadan Tanrı’nın en yüce adını kendisine öğretmelerini teklif etmiş, kabul etmişler. Kadın, bu adı okuyup göğe ağmış, fakat Tanrı onu çarpmış, bir yıldız şekline sokmuş. Zühre yıldızı, bu kadınmış. Hârût’la Mârût’a da, dünya cezasıyla âhiret cezasından hangisini istersiniz diye sormuş, dünya cezasını kabul etmişler. Bunun üzerine ikisi de baş aşağı, Babil kuyusuna asılakalmış. Büyücüler bu kuyunun başına giderler, onlardan büyü öğrenirlermiş.</p>

  <p class="normal">Kur’an, bu iki meleğin Babil’e halkı sınamak için indirildiğini, kendilerinden büyü öğrenmek, karıyla kocanın arasını ayıracak şeyleri bellemek isteyenlere önce yaparlarsa kâfir olacaklarını bildirdiklerini, kabul edenlere bellettiklerini anlatır.</p>

  <p class="normal">İki Ermeni mabudu olarak da kabul edilen Hârût, Mârût hakkındaki çeşitli rivayetler için bkz. (İslâm Ansiklopedisi. Âzer: Garbî Asya ve Anadolu akvâm-ı kadîmesinin din tarihi, Konya Mecmuası, sayı: 34, V. 1940, s. 1922-1936).</p>

  <p class="normal">B. 1084. Tacik. Türk ve Arap olmayanlar. Sonradan, aslı Arap olduğu halde İranlılar içinde yetişene denmiştir (Bürhan terc. Tacik mad.).</p>

  <p class="normal">B. 1092. Gök nerde, ip nerde? İranlılarda iki olmayacak, birbirine uymasına imkân bulunmayacak şeyi anlatmak için söylenegelen atasözü. (Ali Ekber Deh-Hodâ: Emsâl, I, s. 34)</p>

  <p class="normal">B. 1095. Bathâ. Medine’nin bir adı.</p>

  <p class="normal">B. 1113. Mısır – Yusuf. B. 42’nin izahına bkz.</p>

  <p class="normal">B. 1114. Ahmed-i Muhtâr. Seçilmiş Ahmed. Ahmed, Muhammed Peygamber’in adlarındandır (Kur’an, LXI. 6).</p>

  <p class="normal">B. 1118. Hayder-i Kerrâr. Hayder, arslan anlamına gelir ve kendisi Hayber savaşında Merhab’a karşı okuduğu recizde, anasının kendisine bu adı verdiğini söyler. (B. 466’nın izahına bkz.) Kerrâr, dönüp dönüp saldıran, tekrar tekrar hamle eden anlamına gelir ve savaşlarda karşısına geleni bu çeşit şaşırttığı için bu lâkapla anılmıştır.</p>

  <p class="normal">B. 1126. Âdem – buğday. Âdem’le Havva’ya yememeleri emredilen nesnenin buğday olduğu meşhurdur (B. 6’nın izahına bkz.)</p>

  <p class="normal">B. 1127. Âdem – ağlayış. Âdem’le Havva’nın cennetten çıkarıldıktan sonra ayrı ayrı sürüldükleri, Âdem’in bir hayli ağladıktan sonra tövbesinin kabul edilerek arefe günü, yâni Arap ay yılının sonuncu ayının dokuzuncu günü Mekke’de Arafat Dağı’nda buluştukları meşhurdur.</p>

  <p class="normal">B. 1132. İsrâfîl. B. 67’nin izahına bkz.</p>

  <p class="normal">B. 1135. Hintliler. B. 619’un izahına bkz.</p>

  <p class="normal">B. 1136. Hamel burcu. B. 850’nin izahına bkz.</p>

  <p class="normal">B. 1141. Berbat. B. 278’in izahına bkz.</p>

  <p class="normal">B. 1143. Ok – haber. Oka yazılı bir kâğıt takılır, istenen yere atılır, bu sûretle haber yollanmış olurdu.</p>

  <p class="normal">B. 1150. Devr. Sûfîler, insan vücudunun Mutlak Varlık’tan itibaren bir devirle terekküb ettiğini kabul ederler. Onlarca ana ve baba menisi, ananın, babanın yediği şeylerden, yâni canlılardan, bitkilerden ve cansızlardan meydana gelir. Şu halde insan meni haline gelmeden önce bu üç varlık âleminde, dağınık bir haldeydi. Ondan önce dört unsurda, yâni ateşte, havada, suda ve topraktaydı. Bu dört unsura gelmeden ıssılık, soğukluk, yaşlık ve kurulukta, yâni dört tabiattaydı. Ondan önce göklerde, daha önce de Mutlak Varlık’ın bilgisindeydi. Bilgi âleminden devrede ede insan sûretine bürünen varlık, yediği içtiği şeyleri kuvvet, kudret, bilgi, gönül, aşk, neşe haline getirmede. Bu terkib âleminden geçince de vücudu tekrar müfredat âlemine dağılmada; böylece de daima âlem, âdem olmadadır, âdem de âlem olmada. Buna “devr” denir. “Tenasüh”den tamamıyla ayrıdır. Tenasüh, rûhun çeşitli kalıplara girdiğine inanmaktır. Tenasühe inananlarca bu âlemde olgunlaşmayan insan, tekrar hayvan, nebat ve cemad olur.</p>

  <p class="normal">B. 1161. Rûhü’l-Emin. Cebrâil’dir.</p>

  <p class="normal">B. 1164. Nesr-i Tâir. Uçan akbaba anlamına gelir. Göğün batı tarafındaki bir yıldıza bu ad verilmiştir.</p>

  <p class="normal">B. 1164. Ay – harman. Ayın ağıllanması ve dolunay zamanında yıldızların görünmemesi, âdeta onların devşirilmesine benzetilerek bu teşbih meydana getirilmiştir.</p>

  <p class="normal">B. 1166. Ayakkabılarını çıkar. Ahd-i Atıyk’te ve Kur’an’da Tanrı’nın, Mûsa’ya ateş içinde tecelli ettiği zaman, burası kutsal yerdir, ayakkabılarını çıkar dediği anlatılır (Hurûc, III. 5, XX. 12).</p>

  <p class="normal">B. 1168. Eyyub. Ahd-i Atıyk’te Eyyub’a ait kırk iki bablık bir bölüm vardır. Kur’an’da IV. ve VI. sûrelerde peygamber olduğu belirtilmede (163, 84), XXI. sûrede zarara uğrayıp Tanrı’ya yalvardığı, Tanrı’nın da ona, kaybettikleriyle beraber onların bir mislini daha verdiği söylenmektedir (83-84). XXXVIII. sûrede de şeytanın yüzünden derde uzadığı için Tanrı’ya şikâyet ettiği, Tanrı’nın ona yıkanılacak ve içilecek bir kaynak ihsan ettiği ve kaybettiklerini bir misli fazla olarak verdiği söylenmektedir (41-42). Eyyub, Ahd-i Atıyk’te, şeytan yüzünden sınamalara uğramış, ehli, âyâli, evlâtları ölmüş, sürüleri mahvolmuş, kendisi hastalıklara uğramıştır. Halk rivayetlerine göre, vücuduna kurtlar düşmüş, yalnız yüreğine ve diline de düşünce, o vakit, yarabbi, biriyle seni düşünürüm, biriyle de anarım, acı bana diye şikâyet etmiş ve sabrı yüzünden iyileşmiş, soyu sopu, malı mülkü daha fazla olarak kendisine verilmiştir.</p>

  <p class="normal">B. 1170. Söyle emri. Bu emir, Kur’an’ın birçok yerinde Hz. Muhammed’e verilmektedir.</p>

  <p class="normal">B. 1172. Sidre – Cebrâil. B. 637’nin izahına bkz.</p>

  <p class="normal">B. 1174. Sağ taraf ehli. Kur’an ıstılâhlarındandır. LVI. sûrenin 8 ve 27, 38 ve 90-91, LXXIV. sûrenin 39, XC. sûrenin 18. âyetlerinde, iyi, hayırlı ve inanmış kişilere “Sağ taraf ehli” denmede, LVI. sûrenin 41 ve 91. âyetleriyle XC. sûrenin 19. âyetinde kötü ve inanmamış kişiler “Sol taraf ehli” diye anılmadadır.</p>

  <p class="normal">B. 1175. Hızır – İlyas, abıhayat. İlyas Peygamber’in, Hızır Peygamber’le beraber abıhayatı aramak üzere yola çıktıkları, İskender’in de bunlara arkadaş olduğu, üç koldan aramaya koyuldukları, Hızır’la İlyas’ın bu suyun kaynağını bulup içtikleri fakat İskender’e söylememeleri, Tanrı tarafından emredildiği halk rivayetlerindendir (B. 15’in izahına da bkz.).</p>

  <p class="normal">B. 1177. Me’vâ cenneti. Sekiz cennetten birinin adıdır, oraya yalnız peygamberlerle şehitler girer (Kur’an, LIII. 15. âyette anılır).</p>

  <p class="normal">B. 1180. Davud – çalgı. Davud Peygamber’in gayet güzel çalgı çaldığı ve ilâhîler okurken birçok kişinin öldüğü söylenmiştir. Bu halk rivayeti herhalde onun “Mezâmîr” sahibi olmasından meydana gelmiştir.</p>

  <p class="normal">B. 1181. İshak – kurban. B. 281’in izahına bkz.</p>

  <p class="normal">B. 1183. Mûsa – deniz. Mûsa Peygamber, İsrailoğullarını tutsaklıktan kurtardıktan sonra onları Mısır’dan çıkarmış ve Ahd-i Atıyk’a göre Sînâ çölüne geçirmek üzere Şap denizi kıyısına gelmiştir. Tanrı buyruğuyla sopasını denize vurmuş, denizde on iki yol açılmış, İsrailoğullarının on iki boyu bu yollardan geçip karşıya ulaşmışlar. Firavun, onları koyuverdiğine pişman olarak ordusuyla artlarına düşmüş, fakat tam denizin ortasına gelince deniz kavuşmuş ve hepsi boğulmuştur (Hurûc, XIII-XIV, Kur’an II. 50, VII. 64, XVII. 103 ve daha birçok yerde).</p>

  <p class="normal">B. 1184. Süleyman – dev, dîvân. Süleyman Peygamber’in cinlere, devlere, insanlara hükmettiği; yelin onun buyruğuna uyduğu söylenmiştir (Kur’an XXI. 81, XXVII. 17, XXXIV. 12).</p>

  <p class="normal">Dîvân, hükümet işleri için toplanan toplantıya denir. Aynı zamanda bu kelime, devler anlamına da gelir. Hükümet işlerinin görüldüğü dairelerin, kalemlerin tümüne de dîvân adı verilmiştir. Edebiyatta bu kelimenin çeşitli anlamlarıyla sanatlar yapılagelmiştir.</p>

  <p class="normal">B. 1201. Yılan – define. B. 595’in izahına bkz.</p>

  <p class="normal">B. 1202. Ebû Hurayra – dağarcık. Ebû Hurayra, sahabedendir. 677 yılında ölmüştür. Kediyi sevdiği için “kediciğin babası” anlamına gelen bu künyeyle tanınmıştır. Bir dağarcığı olduğu ve kim ne isterse o dağarcığa elini atıp onu çıkardığı hakkında bir halk inancı vardır. Bu inanç, “Tanrı elçisinden iki dağarcık ilim aldım, birini halka yaydım, dağıttım; öbüründen bahsedersem şu boğazım kesilir” demesinden çıkmıştır (Hal terc. için Al-İsâba’da Ebû Hurayra maddesine bkz.).</p>

  <p class="normal">B. 1207. Lâ havle. B. 295’in izahına bkz.</p>

  <p class="normal">B. 1230. Yemen – akıyk. Akıyk, halk inancına göre Süheyl yıldızının ışığındaki tesirle renk alırmış. Bu yıldız en parlak sûrette Yemen ülkesinden görüldüğü için akıyk de o ülkede çıkarmış. Bundan dolayı edebiyatta akıyk, hemen daima Yemen ve Süheyl kelimeleriyle beraber anılır.</p>

  <p class="normal">B. 1234. Teşbih – Ta’til. Benzetmek ve işsiz bırakma anlamlarına gelen bu kelimeler şeriatte başka mâna ifade eder. Teşbih, Tanrı’yı kula benzetmek ve kul sıfatlarını ona izafe etmektir ki bunun zıddı “tenzih”tir. Ta’til, irâde ve ihtiyârın kula ait olduğunu ve her şeyin kendiliğinden olup bittiğini iddia etmek sûretiyle Tanrı’nın dilemek, yaratmak, kahretmek, yaşatmak, oldurmak, öldürmek… gibi sıfatlarının atalete mahkûm olduğunu zımnen söylemektir, Müslümanlığın cumhuruna göre her iki inanç da sapıklıktır.</p>

  <p class="normal">B. 1239. Aden denizi – inci. İnci, en fazla Basra körfezinde ve Aden denizinde avlandığı için Aden’le inci beraber anılagelmiştir.</p>

  <p class="normal">B. 1256. Zenci. Vahşi ve yamyam boyların çoğu o vakit Afrika’da bulunduğundan, zulümle Zenci kelimesi anılmada ve Zenci sözüyle zulüm kastedilmededir.</p>

  <p class="normal">B. 1261. Hindistan – fil, rüya. Bir halk inancına göre, fil rüyasında vatanı olan Hindistan’ı görünce coşar köpürürmüş.</p>

  <p class="normal">B. 1263. Ca’fer-i Tayyar. Hz. Muhammed’in amcalarındandır. Mu’te savaşında bayraktardı. Kolları kesilerek şehit edilmiş ve Muhammed iki kolu yerine iki kanat verildiğini ve cennette uçmakta olduğunu söylediği için “Tayyar” denmiştir.</p>

  <p class="normal">B. 1264. Zünnâr. B. 371’in izahına bkz.</p>

  <p class="normal">B. 1268. Ayn, araz – Şekil, eser. Ayn, İslâm felsefesinde varlık, mevcud olan şey anlamına gelir. Araz, varlığı için başka bir varlığın vücuduna ihtiyaç gösteren şeydir, renk gibi. Şekil yoklukta yer kaplayan cismin heyetidir. Eser bir şeyin alâmeti, nişanesi ve ettiği tesire denir.</p>

  <p class="normal">B. 1276. Yol yol hâreli gök. Kur’an’ın LI. sûresinin 7. âyetinde gök böyle anlatılmadadır.</p>

  <p class="normal">B. 1279. Duyduk. Kur’an’ın birçok âyetlerinde inananların, duyduk, inandık, itaat ettik dedikleri anlatılır (II. 285, III. 193, XXIV. 51).</p>

  <p class="normal">B. 1282. Ferhad. B. 66’nın izahına bkz.</p>

  <p class="normal">B. 1285. Zühal. B. 715’in izahına bkz.</p>

  <p class="normal">B. 1287. Beş, altı. Beş duygu, altı cihet. B. 100’ün izahına bkz.</p>

  <p class="normal">B. 1298. Yusuf – Ken’an. B. 42 ve B. 569’un izahına bkz.</p>

  <p class="normal">B. 1300. B. 146’nın izahına bkz.</p>

  <p class="normal">B. 1303. Zühal. B. 715’in izahına bkz.</p>

  <p class="normal">B. 1304. Dört temel, dört direk. Eskilere göre maddenin esası olan dört unsur. Ateş, hava, su, toprak.</p>

  <p class="normal">B. 1305. Salâhaddin-i Zer-kûb. Mevlânâ’nın Şems’ten sonraki hemdemi ve halifesi. 1258’de vefat etmiş ve Mevlânâ’nın babasının yanına defnolunmuştur.</p>

  <p class="normal">B. 1306. “Gerçekten de biz, dönüp ona varacağız.” (Kur’an, II. 156)</p>

  <p class="normal">B. 1317. “Ölümü (- dirimi yaratan) Tanrı.” (Kur’an, LXVII. 2).</p>

  <p class="normal">B. 1336. Akl-ı Küll. B. 862’nin izahına bkz.</p>

  <p class="normal">B. 1341. Sen olmasaydın gökleri yaratmazdım. Kudsî hadis olarak rivayet edilen; bir söz.</p>

  <p class="normal">B. 1342. Uhud Dağı. Medine yakınlarında bir dağdır. O dağın eteğinde olan Uhud savaşı, Müslümanlıkta ikinci savaştır.</p>

  <p class="normal">B. 1343. Direksiz, dayaksız gök. Kur’an’ın XIII. sûresinin 2. ve XXXI. sûresinin 10. âyetlerinde gökyüzü böyle tavsif edilmektedir.</p>

  <p class="normal">B. 1349. Misvâk. Ağaçtan yapılan iptidaî diş fırçası.</p>

  <p class="normal">B. 1356. Mil – kutup. Sûfîlere göre bütün kâinat, insana nisbetle bedendir, insan kâinatın rûhudur. Fakat insanlar içinde de bir insan vardır ki, o bütün insanların rûhu sayılır. Değirmen taşı nasıl milinin etrafında dönerse bütün kâinat da âdeta onun etrafında döner. O, Hakikat-ı Muhammediyye sahibidir. Bu bakımdan ona mil anlamına gelen kutup adı verilmiştir. O, mil gibi kendi çevresinde döner, sanki vatanda sefer içindedir (Ta’rîfât ve bütün ıstılâh kitapları).</p>

  <p class="normal">B. 1358. Hasan, Ebû’l Hasan. B. 926’nın izahına bkz.</p>

  <p class="normal">B. 1359. B. 1230’un izahına bkz.</p>

  <p class="normal">B. 1366. “Keşke kavmim bilseydi.” Kur’an, XXXVI. 26.</p>

  <p class="normal">B. 1367. Lebbeyk B. 326’nın izahına bkz.</p>

  <p class="normal">B. 1380. Nev-rûz. Yeni gün anlamına gelir. Güneş’in Hamel burcuna girmesiyle geceyle gündüz birleşir, yâni on ikişer saat olur ve ilkbahar mevsimi başlar.</p>

  <p class="normal">İran’ın mitolojik tarihinde bu günü ilk defa bayram olarak kabul eden Cemşîd’dir (B. 882’nin izahına da bkz.).</p>

  <p class="normal">Cemşîd, o gün Azerbaycan ülkesine gelmiş, yüce bir yerde doğuya bakan bir taht kurdurmuş, güneş doğunca tahta ve kendisine vurmuş ve tahttaki, tacında ve elbisesindeki mücevherler parıl parıl parlamaya başlamış. Cemşîd o günün bayram olduğunu ilân etmiş.</p>

  <p class="normal">Gene bir rivayete göre Tanrı kâinatı yarattığı zaman güneş, Hamel burcundaymış, öbür yıldızlar da ona göre yerlerindeymişler. Bu inanca göre nev-rûz, yaratılış bayramıdır. Cemşîd, güneşin oğlu sayılan Yim adlı mabud olduğuna göre nev-rûzun ilkbaharla, yeryüzünün yeniden hayat buluşuyla alâkalı olduğu ve eski inançlarla ilgisi olduğu muhakkatır. Müslümanlıktan sonra Hz. Muhammed’in son haccında söylediği bir hadis ve bu haccın bahara yakın bir zamana tesadüfü nev-rûza dinî bir mahiyet verilmesine de sebep olmuştur. Hattâ Alevî ve Bektaşîlerde nev-rûz, Ali’nin doğduğu gündür ki Ali ile güneş arasındaki münasebet bakımından çok dikkate değer.</p>

  <p class="normal">B. 1381. Güneş. Eski Hint ve İran’da “Mitra”, sonradan Avesta’da “Mithra”, yeni Farsçadaysa “mihr” haline gelen sözün ilk zamanlarda ifade ettiği anlam, dost ve aydınlık mazharıdır. Mitra (Mithra) bir tanrıdır, Vârûne’nin, yâni göğün gözüdür, hattâ gökle ayırt edilmesine imkân yoktur, o kadar birdir bu iki mabud (Mazdayasna, s. 27-28, 41, 162, 448).</p>

  <p class="normal">İran’daki güneş, Yunan’da Apollo, Roma’daysa Phoebus olmuştur. Apollo, Leto’nun, yâni gecenin oğludur. Ege denizinde bir adada doğdu. Babası Zeus’tur. Apollo, bâzı kere oklarıyla insanları öldüren, bâzı kere de her türlü derde devâ veren bir tanrıdır ki bu iki zıt sanat, güneşteki yakıcılıkla yaratıcılık vasıflarını temsil eder. Apollo, gayet güzel lir çalar, şâirler, müzisyenler, ilhamlarını ondan alırlar. Defne onun alâmetidir.</p>

  <p class="normal">Apollo, saçları kıvırcık ve karışık, uzun ve dalgalı, elinde bir lir, yahut bir yay bulunan güzel bir delikanlı olarak temsil edilirdi.</p>

  <p class="normal">Doğuda, iskolâstik devirlerde o da öbür yıldızlar gibi mantık oyunlarıyla tahlil edilmiştir. Rengi gayet sarı ve bu bakımdan tabiatı ıssı ve kurudur. Bütün feyz ve bereket ondan gelmekle beraber ıssılığında kuruluk bulunduğundan, o Müşteri gibi büyük kutlu ve yomlu bir yıldız olmayıp küçük kutlu ve yomlu yıldızdır. Günlerden pazar günü, gecelerden perşembe gecesi, iklimlerden dördüncü iklim, renklerden sarı renk, madenlerden altın, güneşe mensuptur. Kuvvetlerden kudret, hayâ, akıl, marifet, zekâ, ululuk, çabuk kızmak, şöhret sevgisi; hayvanlardan koyun, at, ceylan, atmaca, kumru; bedenden beyin, sinir, vücudun sağ tarafı, ağız, dişler, baş, kol, böğür, yakınlardan ortanca kardeşler ve köleler de ona mensup sayılır. Yeryüzüne güneş hâkimken doğanlar, büyük başlı, beyaz benizli, uzun saçlı, kuvvetli, akıl ve zekâ sahibi, çabuk anlayışlı olurlar. Padişahlar, tedbir sahipleri, kadılar, güneş talihindedir.</p>

  <p class="normal">Minyatürlerde, elinde sopa bulunan ve ona dayanan, yanında dört öküzle iki domuz bulunan ve kendisi bir öküz yavrusuna binmiş olan bir delikanlı, yahut yere bağdaş kurmuş büyük yüzlü bir genç sûretinde temsil edilir. Bâzı İran minyatürlerindeyse etrafına ışıklar saçan tek bir baştan ibaret olarak gösterilmiştir. (Mythologie Der Griechen und Römer, s. 36-39, Şarhu Sırra’l-Maktûm vs.)</p>

  <p class="normal">B. 1383. Sonra gelenler ileri geçtiler. “Biz kıyamet günü, sonradan gelmiş olduğumuz halde bizden önce gelenleri geçenleriz; mertebe bakımından onlardan ileri olanlarız; çünkü onlara bizden önce kitap verildi, bizeyse onlardan sonra ve bu onlara vaad edilen gündü, halbuki onlar aykırılığa düştüler, Allah bu hususta bizi doğru yola sevk etti; bu sûretle onlar bize tâbi sayıldılar. O gün ileri geçen biziz…” (Hadis. Buhârî, Müslim ve Müsned’den naklen Ahâdîs-i Mesnevî, s. 67-68).</p>

  <p class="normal">B. 1384. “Gerçekten de biz açtık.” Kur’an, XLVIII, 1.</p>

  <p class="normal">B. 1385. “Saf saf dizildik.” Kur’an, XXXVII, 165.</p>

  <p class="normal">B. 1386. Rüstem. B. 603’ün izahına bkz.</p>

  <p class="normal">B. 1387. “Gerçekten de biz dönüp ona varacağız.” Kur’an, II. 156.</p>

  <p class="normal">B. 1394. İrem bağı. B. 26’nın izahına bkz.</p>

  <p class="normal">B. 1397. Serkeşlerin saçlarından çeker. “İş öyle değil, vazgeçmezse eğer elbette tutarız perçeminden; yalan söyleyenin, yanlış hareket edenin perçeminden.” Kur’an, XCVI. 15-16.</p>

  <p class="normal">B. 1398. Şahne. Vali, zabıta âmiri anlamına gelir.</p>

  <p class="normal">B. 1407. Circîs. Peygamberlerden biri. Rivayete göre kavmi bu peygamberi yetmiş kere öldürmüş, yetmiş kere dirilmiş.</p>

  <p class="normal">B. 1410. Sünbüle. B. 635’in izahına bkz.</p>

  <p class="normal">B. 1416. “Keşke kavmim bilseydi.” Kur’an, XXXVI. 26.</p>

  <p class="normal">B. 1418. Mûsa – kaya. Ahd-i Atıyk’te, Mûsa’nın sopasıyla taşa vurduğu, kayadan su fışkırdığı ve İsrailoğullarının içtikleri anlatılmaktadır (Hurûc, XVII. 5-6). Kur’an’da da Mûsa’nın sopasıyla kayaya vurduğu, kayadan İsrailoğullarının boyları sayısınca on iki kaynak aktığı söylenir (II. 60).</p>

  <p class="normal">B. 1422. Bize bizden yakın. “Ve and olsun ki biz insanı yarattık ve nefsi, onu ne gibi vesveselere düşürür, biliriz ve biz ona şahdamarından daha yakınız.” Kur’an L. 16.</p>

  <p class="normal">B. 1428-1432. Çin güzelleri. B. 454’ün izahına bkz.</p>

  <p class="normal">B. 1446-1447. Gizli bir defineydim. “Esenlik ona, Davud, yarabbi dedi, halkı ne diye yarattın? Allah, ben dedi, gizli bir defineydim; bilinmeyi sevdim, bilineyim diye halkı yarattım.” (Menârâta’l-Sâirîn), Al-Lu’ Lu’a’l-Marsû’ sahibi bu hadisi biraz değişik, fakat anlam bakımından aynı olarak naklettikten sonra İbni Taymıyya’nın, hadis olmadığı hakkındaki sözünü de alıyor, ancak anlam bakımından doğru olduğunu, sûfîler arasında söylenegeldiğini de ilâve ediyor (Bedî’uz zaman Firûzanfer: Ahâdîs-i Mesnevî, s. 29).</p>

  <p class="normal">B. 1452. Kimya – bakır. Sonradan Dîvân-ı Kebîr’e Yazılan Önsöz’ün izahına bkz.</p>

  <p class="normal">B. 1454. İsa’nın eşeğe binişi. B. 759’un izahına bkz.</p>

  <p class="normal">B. 1456. Dal. B. 14’ün izahına bkz.</p>

  <p class="normal">B. 1462. Bu beyitte sünbül, Sünbüle burcu; beden öküzü, yâni rûhun bineği olan beden ve gökteki Sevir, yâni Öküz burcu anlamlarıyla sanat yapılmadadır.</p>

  <p class="normal">B. 1470. Süleyman – balıkçı. Bir halk inancına göre Süleyman, parmağındaki yüzükte kazılı bulunan, Tanrı’nın en yüce adı sayesinde saltanat sürmüş. Bir gün şeytanın biri bu yüzüğü çalmış ve Süleyman’ım diye hüküm sürmeye başlamış. Bir müddet sonra Süleyman yüzüğü elde etmiş fakat bu müddet zarfında da balıkçılıkla geçinmiş.</p>

  <p class="normal">B. 1482. Dizdar. Kale muhafızı demektir.</p>

  <p class="normal">B. 1502. Dört ırmak. Muhammed Peygamber, miraç ettiği zaman sınır ağacının yakınında dört ırmak görmüştür. Bunların ikisi açıktan, ikisi gizli akıyormuş. Açıktan akanların Nil ve Fırat, öbür ikisinin de cennet ırmaklarından iki ırmak olduğunu Cebrâil bildirmiş (Kur’an-ı Kerim ve Meâli, II, Açılama, s. C).</p>

  <p class="normal">B. 1511. Nâfe. B. 971’in izahına bkz.</p>

  <p class="normal">B. 1513. “Onlar hayvanlardan da daha sapık.” Kur’an, VII, 179.</p>

  <p class="normal">B. 1526. Fil – rüya. B. 1261’in izahına bkz.</p>

  <p class="normal">B. 1534. Yusuf – satılmak. B. 42’nin izahına bkz.</p>

  <p class="normal">B. 1539. Mağara – dost. Hz. Muhammed, Mekke’den Medine’ye göçerken Ebû Bekr’le beraber bir mağaraya sığınmıştı. Kur’an’da, IX. sûrenin 40. âyetinde, “Siz ona yardım etmezseniz hatırlayın o zamanı ki kâfirler onu yurdundan çıkardıkları zaman yardım etmişti ona. O, iki kişinin ikincisiydi ancak ve hani ikisi de mağaradaydılar, arkadaşına, mahzun olma demişti, şüphe yok ki Allah bizimle beraberdir. Şüphe yok ki Allah, ona manevî bir kuvvet ve huzur vermişti ve onu sizin görmediğiniz ordularla kuvvetlendirmiş ve kâfir olanların sözlerini alçaltmıştı, Allah’ın sözüyse zaten yüceydi ve Allah, her şeye üstündür, hüküm ve hikmet sahibidir” denmekte, bu olay anlatılmaktadır. Âyetteki “arkadaş” Ebû Bekr’dir.</p>

  <p class="normal">B. 1546. Kadir gecesi. B. 634’ün izahına bkz.</p>

  <p class="normal">B. 1549. Hannâne direği. İnleyen direk demektir. Hz. Muhammed hutbe okurken bir hurma ağacının dalından ibaret olan bir direğe dayanırdı. Minber yapılınca minbere çıktı. Mescidin direklerinden olan bu hurma dalından bir inilti çıkmaya başladı. Peygamber minberden inip elini direğe koyunca o ses kesildi (Sahîh-i Buhârî, Bulak - 1312, Kitâba’l-Cumua, c. II, s. 9). Bu hadis biraz daha mufassal olarak da rivayet edilmiş ve peygamberin direği koçtuğu, direğin ağlarken susturulan bir küçük çocuk gibi kesik kesik inlemeye başlayıp sonra sustuğu, peygamberin, Tanrı zikrinden ayrıldığı için ağladı dediği de ilâve olunmuştur (Ankaravî’nin Mesnevî Şerhi, I, s. 426). Mevlânâ, Mesnevî’de de bu direkten bahseder (Tercememiz, İst. 1942, I, s, 208, B. 2119, Açılama, s. 429-430).</p>

  <p class="normal">B. 1550. Süleyman – kuşdili. Süleyman, kuşların dillerini, bilirmiş (Kur’an, XXVII. 16).</p>

  <p class="normal">B. 1552. Ruh. Ruh, Zümrüdüanka gibi ismi var, cismi yok bir kuş adıdır. Fili, gergedanı bile kaparmış. Satranç taşlarından biri, bu kuşun adıyla adlandırılmıştır.</p>

  <p class="normal">B. 1557. İğdiş. Devşirme asker, yahut süvari askeri (Mevlânâ Celâleddin, s. 7-8, not. 4).</p>

  <p class="normal">B. 1562. Ebû Hurayra. B. 1202’nin izahına bkz.</p>

  <p class="normal">B. 1569. Bıyık burmak. Kendini beğenmek, birisine gösteriş yapmak, birisine kudretini gösterip dikkatini çekmeye uğraşmak, birisine şehvet duygusunu duyurmaya çalışmak anlamlarına kullanılır.</p>

  <p class="normal">B. 1575. Kâğıt elbise. Eskiden bir zulüm görenlerin, kâğıttan, yahut hasırdan elbise giyip, başlarına da içi ateş dolu bir leğen alarak padişahın geçtiği yolda, yahut bir kolayını bulup girerek, tapısında bu elbiseyi ateşlemeleri ve böylece padişahın dikkatini çekerek haklarını almaları bir âdetmiş.</p>

  <p class="normal">B. 1577. Rum – Zenci. B. 202’nin izahına bkz.</p>

  <p class="normal">B. 1584. Hızır – abıhayat. B. 15’in izahına bkz.</p>

  <p class="normal">B. 1589. Meryem. İsa Peygamber’in anası.</p>

  <p class="normal">B. 1596. Abıhayat, abdest. B. 15’in izahına bkz.</p>

  <p class="normal">B. 1621. Akl-ı Küll, Hamel burcu. B. 850 ve B. 862’nin izahına bkz.</p>

  <p class="normal">B. 1633. Aşağıda öküz-balık, yukarıda Öküz-Balık. Bir halk inancına göre dünya bir öküzün boynuzu üzerinde durur, öküz de bir balığın sırtına basmaktadır. Balık denizdedir, deniz yelin üstündedir, yeli tutan da kudrettir. Yukarıdaki öküz ve balık, Sevir ve Hut, yâni Öküz ve Balık burçlarıdır.</p>

  <p class="normal">B. 1636. Eyyub. B. 1168’in izahına bkz.</p>

  <p class="normal">B. 1657. Mansûr. Ebû’l Mugıys Huseyn ibni Mansûra’l-Hallâc, 922’de inançları şeriata aykırı görülerek öldürülen meşhur sûfîdir.</p>

  <p class="normal">B. 1662. Hâtem. Abdullah ibni Sa’d’ın oğludur ve Tay kabilesindendir. Cömertliği meşhur olduğu gibi yiğitliği de meşhurdur. Yol kaybedenler gelip konuk olsunlar diye civardaki tepelerde ateşler yaktırırdı. Hicretten aşağı yukarı on yedi yıl önce (604) ölmüştür.</p>

  <p class="normal">B. 1664. Mustafâ – Ebû Bekr, mağara. B. 1539’un izahına bkz.</p>

  <p class="normal">B. 1682. Süleyman – hüthüt. B. 357’nin izahına bkz.</p>

  <p class="normal">B. 1690. Leylâ – Mecnun. B. 92’nin izahına bkz.</p>

  <p class="normal">B. 1691. Söyle, gelin. B. 947’nin izahına bkz.</p>

  <p class="normal">B. 1711. Rûhü’l-Emin. Cebrâil’dir.</p>

  <p class="normal">B. 1714. Harezmliler – inkâr. Harezmşah, Mevlânâ’nın babası Sultanü’l-Ulemâ Muhammed Bahâeddin Veled’i hoş tutmamış bu bakımdan, onun Moğol akını yüzünden Belh’ten göçmesini daha çabuklaştırmıştır. Mevlânâ, bu beyitte bütün Harezmlileri bu yüzden kötülemektedir sanırız (Mevlânâ Celâleddin’e bkz. II. basım).</p>

  <p class="normal">B. 1716. Üstün, esre, ötrü, cezim. Arapçayı doğru okumak için icat edilmiş olan işaretler. Üstün düz okutmaya yarar ve harfin üstüne konan biraz eğri, küçük bir çizgidir. Esre harfin aşağı çekilerek okunmasını sağlar, üstün’ün aynıdır fakat alta konur. Ötrü, harflerin önüne bir “u” gelmiş gibi okunmasını sağlar, üstün gibi harfin üstüne konur, üstün’ün baş tarafı biraz kıvrılmış bir şeklidir. Cezim, harfi harekesiz okutan bir işarettir, ortası açık küçük bir yuvarlaktır.</p>

  <p class="normal">B. 1719. Keyhusrev. Milâttan önce 559. yılda zuhur eden, 554’de Babil’i alan, Yahudileri memleketlerine göndererek Babil tutsaklığına son veren, Fars ve Med diyarlarını birleştirerek büyük bir imparatorluk kuran ve 519’da ölen İran hükümdarı Kûruş-ı Kebîr’dir. Son incelemelerde bu hükümdarın, Kur’an’da, XVIII. sûrede, 83. âyetten itibaren adı geçen Zülkarneyn olduğu açıkça anlaşılmıştır (Kur’an-ı Kerim ve Meâli, Açılama, s. LXXX - LXXXI).</p>

  <p class="normal">B. 1729. Levh-i Mahfuz. Kur’an’ın LXXXV. sûresinin son âyetinde anılır. Bu ve bundan önceki âyet, şerefli Kur’an’ın korunmuş levhada bulunduğunu söyler. Bu âyetteki “Korunmuş levha”nın keyfiyeti hakkında çeşitli sözler söylenmiştir. Sûfîler, Levh-i Mahfuz’u Akl-ı Evvel, Tüm Nefis gibi çeşitli tevillerle anlatırlar (Abda’l-Karîm-i Ciylî’nin Al-İnsâna’l-Kâmil’ine ve Ta’rifât’a bkz.).</p>

  <p class="normal">B. 1730. Yakıyn. İyiden iyiye anlayış demektir. Sûfîler, yakıyn’ı üçe ayırırlar. İlme’l-yakıyn, bilgiyle anlayış ve inanıştır. Ayne’l-yakıyn, görerek inanmaktır. Yakıyn’in üçüncü derecesi onlarca Hakke’l-yakıyn’dir. Bu, oluş anlamını verir. Hacı Bayram-ı Velî (ölm. 1429-1430),</p>

  <p class="normal">Bayram özünü bildi, bileni anda buldu,</p>

  <p class="normal">Bulan ol kendü oldı, sen seni bil, sen seni</p>

  <p class="normal">beytiyle bu üç yakıyn derecesini pek güzel anlatmıştır. Her üç terim de Kur’an’da vardır (CII. 5, 7, LVI. 95, LXIX. 51).</p>

  <p class="normal">B. 1733. Yedi deniz. B. 161’in izahına bkz.</p>

  <p class="normal">B. 1745. Mıstar. Eskiden satırların düz gitmesi için bir kalın mukavvanın üstüne düz olarak ince iplikler geçirirler, yazı yazılacak kâğıt bunun üstüne konur, elle sıvazlanırdı. Böylece iplikler kâğıda yer eder, satır düzgün olarak yazılırdı. Bu iplikli mukavvaya, satırlık anlamına gelen “mıstar” denirdi.</p>

  <p class="normal">B. 1746. Amber (Anber). Hint denizinde bulunan adabalığının midesinden çıkan siyah ve güzel kokulu bir madde.</p>

  <p class="normal">B. 1786. Hasbek. Padişah yakını, saray adamı olan bir bey, saraya yakınlığı bulunan bir rütbenin adı sanmaktayım.</p>

  <p class="normal">B. 1814. Müşteri, Zühre. B. 62 ve B. 115’in izahına bkz.</p>

  <p class="normal">B. 1816. Taylasan. Külâh üstüne sarılan sarığın yan taraftan bele kadar uzatılan ve sarılmayan kısmı.</p>

  <p class="normal">B. 1817. Tutya. B. 88’in izahına bkz.</p>

  <p class="normal">B. 1826. Âzer. VI. sûrenin 74. âyetinde adı geçer. Bâzılarına göre İbrahim Peygamber’in babasının adıdır. Fakat bâzılarına göre İbrahim’in babasının adı Târeh’tir. Âzer, bir put adıdır, diyenler de olmuştur. Kur’an’da geçen “eb” kelimesi Arapçada babaya dendiği gibi amcaya da denir. XIV. sûrenin 41. âyetinde İbrahim’in babasıyla anasının iman sahibi olarak anılmasını göz önüne alanlar, Âzer’i, İbrahim Peygamber’in amcası olarak kabul ederler.</p>

  <p class="normal">B. 1834. Doğan – üsküf. Eski avcılar, av belletilen doğan kuşunun bir ayağına halka takarlar ve bu halkayı sağ başparmaklarına geçirirler, böylece doğanı ellerini yumarak yumruklarının üstünde gezdirirlerdi. Doğanın şuraya buraya dalmaması için başına üsküf denen küçük bir külâh geçirirler ve bu külâhla gözlerini örterlerdi. Av görününce üsküfü çıkarıp avı gösterirler, ayağındaki halkayı da çıkarıp salıverirlerdi.</p>

  <p class="normal">B. 1840. Allah satın almıştır. “Allah, gerçekten de, cennet karşılığı inananlardan bir kısmının canlarını, mallarını satın almıştır.” (Kur’an, IX. 111)</p>

  <p class="normal">B. 1841. Meryem – hurma, İsa, beşik. Meryem, kocasız olarak İsa’ya yüklü olup doğum ağrısına tutulunca keşke ölseydim de bugünü görmeseydim diye hayıflanırken, Tanrı kendisine o civarda bulunan kuru bir hurma ağacına tutunup sallamasını ilham etmiş, Meryem ağacı sarsınca taze hurmalar dökülmeye başlamış (Kur’an, XIX. 16-26).</p>

  <p class="normal">İsa doğunca Meryem’e karşı kötü sanıya kapılmışlar. Meryem, Tanrı emriyle onlara İsa’nın cevap vereceğini işaretle anlatmış, İsa da beşikte söze gelip Tanrı kulu, elçisi olduğunu ve kendisine kitap verildiğini söylemiştir (XIX. 26-34).</p>

  <p class="normal">B. 1843. Hamam – resim. Eskiden hamam camekânlarına resimler yaparlarmış. Sa’dî (ölm. 1292), Bûstân’ında, birisinin rüyasında şeytanı güzel, boylu boslu bir delikanlı olarak gördüğünü, hamamlarda çirkin bir şekilde resmini yapıyorlar, halbuki sen güzelmişsin dediğini, şeytanın da ah, ne yapayım, kalem düşman elinde dediğini hikâye ederek bu âdeti bildirir (Külliyât, Bombay - 1309 hicrî. s. 106-107).</p>

  <p class="normal">B. 1845. “Gerçekten de biz, dönüp ona varacağız.” Kur’an, II. 156.</p>

  <p class="normal">B. 1849. Zün-Nûn – İbrahim. B. 30 ve B. 841’in izahına bkz.</p>

  <p class="normal">B. 1861. İsa. B. 180’in izahına bkz.</p>

  <p class="normal">B. 1862. Mûsa – kaynak. B. 1418’in izahına bkz.</p>

  <p class="normal">B. 1865. Lâ – İllâ. Müslüman inancını formüle eden “Lâ ilâhe illallâh - Allah’tan başka yoktur tapacak” sözünde “lâ” yoktur, “illâ” ancak, vardır anlamına gelir. Sûfîler, bu sözü Varlık birliği inancının üç derecesine göre “Tanrı’dan başka yoktur yapan”, “Tanrı’dan başka yoktur sıfat sahibi”, “Tanrı’dan başka yoktur var olan” tarzında anlamlandırırlar.</p>

  <p class="normal">B. 1866. Mescid-i Aksâ. B. 199’un izahına bkz.</p>

  <p class="normal">B. 1870. Meryem – hurma. B. 1841’in izahına bkz.</p>

  <p class="normal">B. 1871. Yusuf – kuyu. B. 42’nin izahına bkz.</p>

  <p class="normal">B. 1872. Yunus – balık. B. 841’in izahına bkz.</p>

  <p class="normal">B. 1873. Mesîhâ. Mesîh demektir, B. 101’in izahına bkz.</p>

  <p class="normal">B. 1880. “Tanrı çağırıyor.” Kur’an. II. 221, X. 25.</p>

  <p class="normal">B. 1901. İsa’nın eşeğe binişi. B. 759’un izahına bkz.</p>

  <p class="normal">B. 1914. Cisim, araz. Boşlukta bir yer kaplayan varlığa cisim derler. Araz için B. 1268’in izahına bkz.</p>

  <p class="normal">B. 1935. “Gezin (yeryüzünde)” (Kur’an. III. 137, VI. 11, XVI. 36, XXIX. 20, XXX. 42).</p>

  <p class="normal">B. 1936. Remil – kum. B. 47’nin izahına bkz.</p>

  <p class="normal">B. 1938. Ağlayıcı. Cenaze törenlerinde, ölünün meziyetlerini, hayatına dair menkıbeleri sayıp dökerek, nağmeyle ağlayan ve ağlatan. Araplarda da bu âdet vardır ve ağlayıcılar ekseriyetle kadın olurlar ve adlarına “navvâha” denir.</p>

  <p class="normal">B. 1946. Gökyüzü gibi kırılıp dökülmekten emin. Hukemâ denen ve Yunan felsefesini İslâmîleştiren Müslüman filozoflarına göre, göklerde bir yarık açılamaz ve şayet açılsa bitişip birleşemez. Bu inancı, “eflâk kaabil-i hark u iltiyâm değildir” cümlesiyle ifadelendirirler.</p>

  <p class="normal">B. 1951. İbrahim’in kuşları. İbrahim Peygamber Tanrı’ya yarabbi, ölüyü nasıl diriltirsin diye sormuş. Tanrı da inanmıyor musun demiş. İbrahim, inanıyorum amma demiş, inancım daha da kuvvetlensin. Tanrı, dört kuş al demiş, kes, parçala, parçalarını birbirine karıştır, sonra karışımdan birer avuç al, gördüğün her dağın tepesine ayrı ayrı koy, yerine gel, sonra kuşları çağır buyurmuş. İbrahim, Tanrı’nın dediğini yapmış, her karışımdan cüzler koşup gelerek her cüz kendine ait cüze birleşmiş, dört tam kuş canlanıp uçmuşlar (Kur’an. II. 260).</p>

  <p class="normal">B. 1957. İsa – nefes. B. 62’nin izahına bkz.</p>

  <p class="normal">B. 1965. Mesîh. B. 101’in izahına bkz.</p>

  <p class="normal">B. 1967. Dokuz gök. B. 158’in izahına bkz.</p>

  <p class="normal">B. 1986. Altı kapılı tekke. Dünya. B. 100’ün izahına bkz.</p>

  <p class="normal">B. 1990. Ca’fer-i Tayyar. B. 1263’ün izahına bkz.</p>

  <p class="normal">B. 1991. Süleyman – ordu. B. 360’ın izahına bkz.</p>

  <p class="normal">B. 1992. Habeş – Rum. B. 202’nin izahına bkz.</p>

  <p class="normal">B. 1995. Akl-ı Küll. B. 862’nin izahına bkz.</p>

  <p class="normal">B. 2002. Karun. B. 101’in izahına bkz.</p>

  <p class="normal">B. 2003. Şeyh Zün-Nûn (-ı Mısrî). Sûfîlerin ileri gelenlerinden, Melâmet neşesine sahip bir zattır. Mısırlılar bu zata zındık demişler ve Mısır’dan sürmüşlerdi. 859’da vefat etmiştir. Şafiî’nin türbesi civarında medfundur. Mevlânâ, Mesnevî’de de bu zattan bahseder. (II. 128 vd.)</p>

  <p class="normal">B. 2019. Düldül. Mısır meliki Mukavkıs tarafından Hz. Muhammed’e gönderilen ve Hz. Muhammed tarafından Hz. Ali’ye verilen beyaz atın adı.</p>

  <p class="normal">B. 2029. Âşık otu. Çabucak sararan bir çeşit ot.</p>

  <p class="normal">B. 2032. Âzer – Halil. B. 1826’nın izahına bkz.</p>

  <p class="normal">B. 2037. Âdem – Havva. B. 6’nın izahına bkz.</p>

  <p class="normal">B. 2038. Âdem – Esma. B. 6’nın izahına bkz.</p>

  <p class="normal">B. 2074. İksir. Sonradan Dîvân-ı Kebîr’e Yazılan Önsöz’ün izahına bkz.</p>

  <p class="normal">B. 2103. Mühre, Babil kuyusu. B. 155 ve B. 1083’ün izahına bkz.</p>

  <p class="normal">B. 2104. Lâhût, Nâsût. Lâhût, sûfîlere göre, Mutlak Varlık olan Tanrı’nın zat âlemidir ki burda bütün sıfatları, adları zatına gark olmuş bir durumdadır; yâni bunların ayrı taayyünleri yoktur. Nâsût, şu gördüğümüz âlemdir.</p>

  <p class="normal">B. 2104. Hârût, Mârût. B. 1083’ün izahına bkz.</p>

  <p class="normal">B. 2112. Kötülüğü buyuran nefis. Nefs-i Emmare (Kur’an. XII. 53).</p>

  <p class="normal">Bahr-i Muzâri –Arîz–</p>

  <p class="normal">B. 2137. “Yaklaştı, yakınlaştı.” Kur’an LIII. 8.</p>

  <p class="normal">B. 2140. Halil – yıldız, güneş ve ay. B. 2’nin izahına bkz.</p>

  <p class="normal">B. 2142. Rûhü’l-Kudüs. Kur’an’da II. sûrenin 87. âyetiyle 253. âyetinde ve V. sûrenin 110. âyetinde İsa’nın Rûhü’l-Kudüs’le kuvvetlendirildiği bildirilir. XVI. sûrenin 2. âyetinde adı “Rûh” diye geçer. Aynı sûrenin 102. âyetinde Rab tarafından, gerçek olarak inananları, inançlarında tesbit için indirildiği söylenir. XXVI. sûrenin 193. âyetinde Rûhü’l-Emin diye anılır ve Muhammed’in kalbine Kur’an’la indiği söylenir. XL. sûrenin 15. âyetinde Rûh’un kullardan Tanrı’nın dilediğine, Tanrı emriyle ilka edildiği, LVIII. sûrenin 22. âyetinde inananların Rûh’la teyid edildiği söylenir, bunlardan başka daha üç yerde adı Rûh diye geçer.</p>

  <p class="normal">Hıristiyanlarca Rûhü’l-Kudüs, Tanrı kudretidir ve Kelâm’la Hayat’tan, yâni Oğul’la Baba’dan ayrılmaz. Peygamberlerle erenler, olağanüstü işleri bu kudretle yaparlar. Müslümanlarca Rûhü’l-Kudüs Cebrâil’dir (Kur’an-ı Kerim ve Meâli, Açılama, s. XLIII-XLIV).</p>

  <p class="normal">B. 2159. Âdem – secde. B. 6’nın izahına bkz.</p>

  <p class="normal">B. 2166. Safra. Eskilere göre mizacın esası olan dört hılttan biri. Karaciğere bitişik olan ödün çıkardığı nesne.</p>

  <p class="normal">B. 2167. Fütüvvet – helva. Erlik, yiğitlik anlamına gelir. Sâsânîler devrinden İran Selçuklularına geçen ve Anadolu Selçukluları zamanında bütün Anadolu’ya yayılan, esnafı teşkilâtlandıran, dinî olmaktan ziyade iktisâdî bir teşekkül olan fütüvvet teşkilâtı, Osmanoğullarının kuruluşunda da büyük bir rol oynamıştı. Fütüvvet ehli, tasavvufa birçok şeyler verdiği gibi sûfîlerin şiarlarından da bâzı şeyler almışlardı. Fütüvvet yoluna giren kişinin helva pişirmesi, evvelce yokken tasavvuf tesiriyle bu yola girmişti. Adamlık, insanlık anlamına gelen “mürüvvet” sözü de fütüvvet ehlinin terimlerindendi. Onlarca erlik, önce insan olmaya, insanlık vasfını kazanmaya bağlıydı (Fütüvvet için bkz.: Abdülbâki Gölpınarlı: İslâm-Türk İllerinde Fütüvvet Teşkilâtı ve Kaynakları, İst. Üniv. İktisat Fak, Mec. C. XI, sayı: 1-4).</p>

  <p class="normal">Dîbâce. Bir kitabın, okuyucularına sunulmasını sağlayan ve özünü bildiren, önsözü, mahiyetinde bulunan ilk başlangıç kısmıdır.</p>

  <p class="normal">B. 2175. Ashab-ı Kehf – köpek. Mağara arkadaşları anlamına gelir. Rivayete göre Dikyanos adlı bir hükümdar yahut vali, hükmettiği halkı puta secde etmeye cebretmiş. Yedi kişi bu harekette bulunmamak için kaçmaya karar vermişler ve şehirden çıkmışlar. Kıtmîr adlı bir köpek de peşlerine takılmış, kovmuşlar, taş atmışlar, hattâ ayağı kırılmış, fakat gene peşlerini bırakmamış. Bunlar da hoş görmüşler, köpekle beraber bir mağaraya sığınmışlar. Orda Tanrı bunlara bir uyku vermiş, tam üç yüz dokuz yıl uyumuşlar. Yel, bir yanları çürümesin diye Tanrı emriyle sağdan sola, soldan sağa çevirmiş. Köpek de mağaranın ortasında, ön ayaklarını yere yayıp uykuya dalmış. Üç yüz dokuz yıl sonra uyanmışlar, bir gün uyuduklarını sanmışlar. Sonra güneşe bakmışlar, henüz batmadığını görünce yarım gün uyumuşuz demişler. İçlerinden birini bir şeyler almak için şehre yollamışlar. Adamın verdiği para geçmemiş, üç asır önceki para olduğu anlaşılmış. Zamanın hükümdarı iman sahibiymiş, duyunca bunları ziyaret etmeyi kurmuş. Halkla beraber o adamla mağaraya gitmişler. Fakat adam mağaraya girince Tanrı bunları köpekleriyle beraber sırretmiş (Kur’an XVIII. 9-26).</p>

  <p class="normal">Tarsus’ta, Elbistan’da, Maraş’ta, daha birçok yerlerde Ashab-ı Kehf mağaraları vardır. Batılı müelliflere göre bu mağara, Efesus şehrindedir (bkz. Savarv: Le Koran, Paris, 1951, s. 315, not. 1, E.H. Palmer, The Koran, Oxford, 1953, s. 241, not. 1).</p>

  <p class="normal">B. 2182. İsa – rûh. B. 180’in izahına bkz.</p>

  <p class="normal">B. 2182. Mûsa – elma. Mûsa, bir hadise göre, canını almaya gelen Azrail’e bir yumruk vurarak bir gözünü kör etmiştir. Tanrı, bunun üzerine Mûsa’ya bir cennet elması göndermiş, Mûsa bunun kokusunu duyunca can vermiştir (İslâm Ansiklopedisi, I. s. 157).</p>

  <p class="normal">B. 2189. Çeşme başlarında periler. B. 651’in izahına bkz.</p>

  <p class="normal">B. 2190-2191. Beş duygu. B. 100’ün izahına bkz.</p>

  <p class="normal">B. 2198. Yusuf – Mısır. B. 42’nin izahına bkz.</p>

  <p class="normal">B. 2209. Mesîh – devâ. B. 101’in izahına bkz.</p>

  <p class="normal">B. 2210. Çin ülkesi. Güzellik dolayısıyla anılmıştır. B. 454’ün izahına bkz.</p>

  <p class="normal">B. 2213. Babil kuyusu. B. 1083’ün izahına bkz.</p>

  <p class="normal">B. 2223. “Kimseyi oğul edinmez.” Kur’an, XVII. 111.</p>

  <p class="normal">B. 2226. “Yoktur ondan başka tapacak.” Kur’an, XLVII. 19.</p>

  <p class="normal">B. 2233. Mürit. İradesini bir şeyhe teslim eden kişi, derviş.</p>

  <p class="normal">B. 2237. Taraz. Türkistan’da güzelleriyle meşhur bir şehir.</p>

  <p class="normal">B. 2243. Utarid – defter. Utarid’e, fasahat ve belâgat müvekkili olduğu için gök kâtibi anlamına “debîr-i felek” de derler. Edebiyatta çok defa kalem ve defterle anılır (B. 715’in izahına bkz.).</p>

  <p class="normal">B. 2274. Zenci – Rum. B. 202’nin izahına bkz.</p>

  <p class="normal">B. 2277. Davud – demir. B. 471’in izahına bkz.</p>

  <p class="normal">B. 2284. Ragâib gecesi. Şabanın onbeşinci gecesi. Bu gecenin kutsal bir gece olduğu hakkında hadisler vardır.</p>

  <p class="normal">B. 2286. “Temiz şey temizlerin.” Kur’an, XXIV. 26.</p>

  <p class="normal">B. 2287. Padişah – perdeci. Padişahların kapılarında perdeci bulunur ve girecek kişilere perdeyi açıp içeri alırdı. Bu beyitte Tanrı, padişaha benzetiliyor. Perdeci de ya Peygamber, yahut mürşittir.</p>

  <p class="normal">B. 2288. Murakabe. Gözetleşme anlamına gelir. Tasavvuf terimi olan bu kelime, sûfînin başını göğsüne doğru eğip gözlerini yumarak kalbine teveccüh etmesi mânasını ifade eder.</p>

  <p class="normal">B. 2289. Çinseher. Subh-ı sâdık. Tanyerinin tam ağarmaya başladığı çağ.</p>

  <p class="normal">B. 2292. Kıyamet alâmeti. Kıyametin büyük alâmetlerinden biri, güneşin batıdan doğmasıdır.</p>

  <p class="normal">B. 2312. Sahip-kıran. Kıran, iki yıldızın aynı dereceye gelmesine denir. Güneş’le Zühre bir dereceye gelir ve tam o anda bir padişah tahta geçerse bu padişaha “Sahip-kıran” denirdi. Sahip-kıran olan padişah, sağ yanına iki, sol yanına da iki kılıç takardı.</p>

  <p class="normal">B. 2330. Kayser. B. 94’ün izahına bkz.</p>

  <p class="normal">B. 2336. Köse – akıl. Köselerin akıllı ve hilebaz oldukları hakkında bir halk inancı vardır.</p>

  <p class="normal">B. 2351. Yusuf – satılma. B. 42’nin izahına bkz.</p>

  <p class="normal">B. 2369. Esîr. Havanın üstünde bulunan ve boşluğu doldurarak ziya ve hararetin geçmesine vasıtalık eden havadan hafif nesne.</p>

  <p class="normal">B. 2377. Safra – şeker. Safrası fazla olan ve karaciğeri bozuk bulunan kişiye şeker vermezler, çünkü muzırdır.</p>

  <p class="normal">B. 2381. Gayb. Sûfîlere göre duygularımıza hitap eden yâni gözümüzle gördüğümüz, elimizle tuttuğumuz şu âlem, Şahâdet âlemidir. Duygularımıza hitap etmeyen âlemse Gayb âlemidir, Gayb âlemi Şahâdet âlemi sûretinde tecelli eder.</p>

  <p class="normal">B. 2383. Bâyezîd. B. 168’in izahına bkz.</p>

  <p class="normal">B. 2384. “Pisler, pislerin.” Kur’an, XXIV. 26.</p>

  <p class="normal">B. 2386. Tanrı kilit vurmuş. “Allah, kalblerini, kulaklarını mühürlemiştir, gözlerinin üstlerinde de perde var.” Kur’an, II. 7.</p>

  <p class="normal">B. 2388. Bir yılda iki bayram. Biri aya dayanan Arap yılının onuncu ayı olan şevval ayının ilk günü, öbürü on ikinci ay olan zilhiccenin onuncu günü, ilkine fıtır, ikincisine kurban bayramı derler.</p>

  <p class="normal">B. 2391. Ölüden diri. “Ölüden diri çıkarır” Kur’an II. 28, VI. 95, X. 31, XXX. 19.</p>

  <p class="normal">B. 2398. Müşteri. B. 115’in izahına bkz.</p>

  <p class="normal">B. 2399. Güneş – lâ’l. B. 576’nın izahına bkz.</p>

  <p class="normal">B. 2408. Sopa – ejderhâ. B. 27’nin izahına bkz.</p>

  <p class="normal">B. 2409. İnci. Tanrı’nın bir inci yarattığı, bu inciye bakınca incinin eriyip kaynadığı, buğusundan göklerin, köpüğünden denizlerin, kendisinden de karaların yaratıldığı inancına telmih edilmektedir.</p>

  <p class="normal">B. 2413. Sedef – inci. B. 146’nın izahına bkz.</p>

  <p class="normal">B. 2437. Fâtiha. Kur’an’ın I. sûresinin adıdır. Başlangıç, açış anlamına gelir. Sûfîlerde herhangi bir işin olması için Fâtiha çekmek ve okumak bir âdettir.</p>

  <p class="normal">B. 2439. Rıdvan. B. 548’in izahına bkz.</p>

  <p class="normal">B. 2446. Kızarmış balık. B. 15’in izahına bkz.</p>

  <p class="normal">B. 2464. Pîr. İhtiyar, ulu, şeyh, mukteda, önder, tarikat kurucusu.</p>

  <p class="normal">B. 2472. İki yay. “İki yay kadar kaldı araları, yahut daha da yakın.” Kur’an. LIII. 9.</p>

  <p class="normal">B. 2476. Ay – harman. B. 1164’ün izahına bkz.</p>

  <p class="normal">B. 2481. Bid’at. Sonradan meydana getirilen şey. Muhammed Peygamber’in zamanında olmadığı halde sonradan meydana gelen şeylere denir. İyi olanlarına ve dine dokunmayanlarına güzel, iyi bid’at anlamına gelen “bid’at-i hasene”, kötü olanlanna “bid’at-i seyyie” denir.</p>

  <p class="normal">B. 2489. Safranla muska yazmak. Muskacıların böyle bir âdetleri vardı.</p>

  <p class="normal">B. 2497. Zühre – çalgı… B. 62’nin izahına bkz.</p>

  <p class="normal">B. 2498. Yağma beyi. Yağma, Türk boylarından birinin adıdır.</p>

  <p class="normal">B. 2506. Keykubad. İran’da Keyler soyunu kuran ilk padişah ve padişahlar padişahı, büyük padişah. Burda bu son anlama kullanılmıştır.</p>

  <p class="normal">B. 2514. Rüstem. B. 603’ün izahına bkz.</p>

  <p class="normal">B. 2525. Yusuf – satılma. B. 42’nin izahına bkz.</p>

  <p class="normal">B. 2528. Muhammed – Sıddıyk. Sıddıyk, gerçekleyen anlamına gelir. Birinci halifenin lâkabıdır. B. 1539’un izahına da bkz.</p>

  <p class="normal">B. 2537. Halil – ateş. B. 30’un izahına bkz.</p>

  <p class="normal">B. 2539. Mûsa. B. 27’nin izahına bkz.</p>

  <p class="normal">B. 2553. Ateş – taş, demir. Çakmağa işarettir.</p>

  <p class="normal">B. 2558. Levh-i Mahfuz. B. 1729’un izahına bkz.</p>

  <p class="normal">B. 2559. Arş, Kürsî. B. 508, B. 524’ün izahına bkz.</p>

  <p class="normal">B. 2561. Elest. B. 993’ün izahına bkz.</p>

  <p class="normal">B. 2568. Huseyn ibni Mansûra’l-Hallâc’ın, “Billur da inceleşti, şarap da; o öbürüne, öbürü de diğerine benzedi. Sanki şarap var da kadeh yok, yahut da kadeh var şarap yok” meâlindeki kıt’asını hatırlatıyor.</p>

  <p class="normal">B. 2575. Akl-ı Evvel. Akl-ı Küll’e, B. 862’nin izahına bkz.</p>

  <p class="normal">B. 2578. Leylâ – Mecnun. B. 92’nin izahına bkz.</p>

  <p class="normal">B. 2588. Beytü’l-Makdis – Frenkler. Haçlılar seferine işaret edilmededir.</p>

  <p class="normal">B. 2596. “Elleri kurusun.” Kur’an’ın CXI. sûresinin ilk âyetinin başlangıcıdır.</p>

  <p class="normal">B. 2597. Yarasa – güneş. Gece kuşu olan yarasanın güneşe bakamadığı bir halk inancıdır.</p>

  <p class="normal">B. 2625. Yakub – Yusuf. B. 42’nin izahına bkz.</p>

  <p class="normal">B. 2627. Tersine nal. Eskiden iz kaybetmek için hayvanlara tersine nal çakılırmış.</p>

  <p class="normal">B. 2648. Ebû Leheb. Hz. Muhammed’in amcasıdır. Müslümanlığa inanmamış ve Müslümanlığın aleyhine elinden geleni yapmıştır. Kur’an’ın CXI. sûresi, bunun ve karısının aleyhindedir.</p>

  <p class="normal">B. 2651. Arap – Acem. Araplar, eski Romalılar gibi insanları iki bölüğe ayırırlardı. Arap olmayanların hepsine birden Acem, yâni yabancı adını vermişlerdi.</p>

  <p class="normal">B. 2652. Halep – şişe. O çağlarda en iyi şişe Halep’te yapıldığı için şişe, Halep’le beraber anılır. Hafız’da da “şişe-i Halebî” sözü geçer.</p>

  <p class="normal">B. 2658. Basra – hurma. Basra’da çok iyi hurma yetiştiği için. “Basra’ya hurma götürmek”, denize su götürmek gibi lüzumsuz ve abes iş hakkında kullanılan bir örf mecazıdır.</p>

  <p class="normal">B. 2672. Halil – ateş. B. 30’un izahına bkz.</p>

  <p class="normal">B. 2674. Yusuf – el kesmek. B. 429’un izahına bkz.</p>

  <p class="normal">B. 2681. Yüz – saç. Yüz gündüze, saç da siyahlığı ve kokusu dolayısıyla miske benzetilmiştir.</p>

  <p class="normal">B. 2682. On sekiz kadeh. Mevlevîlerde on sekiz rakamı kutsaldır. Buna Mesnevî’nin ilk on sekiz beytinin bizzat Mevlânâ tarafından yazılmış olmasını ve bu beyitlerin bütün Mesnevî’nin dîbâcesi olup Kur’an’ın Fâtiha’sı gibi Mesnevî’deki fikirlerin özünü göstermesi sebep olarak söylenir. Fakat bundan başka Mevlânâ’nın bu beytinde de on sekiz rakamının anılması, dikkati çekiyor.</p>

  <p class="normal">Eskilere göre âlem, on sekizdir:</p>

  <p class="normal">1) Mutlak varlık, 2) Zata muzaf olan Tanrı bilgisi, 3) Dokuz gök, 4) Dört unsur, 5) Cansızlar, 6) Bitkiler, 7) Canlılar.</p>

  <p class="normal">Araplarda ve eski milletlerin çoğunda son sayı bindir. Binden sonraki binleri, bin bin bin… diye ifade ederler. Bu bakımdan çokluğu anlatmak için bu on sekiz âlemin her biri bin sayılmış, böylece on sekiz bin âlem meydana gelmiştir. Aynı zamanda ebced hesabında, Tanrı adlarından “Hay” yâni daimî diri adı on sekiz rakamına müsavidir. Herhalde on sekiz sayısının Mevlânâ tarafından da kullanılması bu yüzden olsa gerektir.</p>

  <p class="normal">B. 2686. Mesîh. B. 101’in izahına bkz.</p>

  <p class="normal">B. 2687. Rüstem. B. 603’ün izahına bkz.</p>

  <p class="normal">B. 2702. Elest. B. 993’ün izahına bkz.</p>

  <p class="normal">B. 2706. Son oturuşta selâm. Selâm, namazın son oturuşunda verilir ve selâmla namaz bitmiş olur.</p>

  <p class="normal">B. 2707. Zîr – bem. Bem perdesi, sazın ağır, kalın ses veren perdesidir. Zir de tiz, yüksek ses veren perdesidir. Bem, halk dilinde “Bam teli” olmuştur.</p>

  <p class="normal">B. 2725. Ulama yazı. Birbirleriyle birleşmeyen harf ve kelimeleri de birleşik bir tarzda yazarak sanat gösterilir. Bu çeşit yazıya “müselsel yazı” denir, okunması zordur.</p>

  <p class="normal">B. 2746. Göbek kesmek. Çocuğun adı, göbeği kesilirken konur. Onun için asıl ada “göbek adı” derler. “Göbeği bir şeyle kesilmek” sözü, bırakılması mümkün olmayan bir huyu, bir âdeti bildirir.</p>

  <p class="normal">B. 2748-B. 2793. Elest. B. 993’ün izahına bkz.</p>

  <p class="normal">B. 2759. Put. Güzel anlamına kullanılır.</p>

  <p class="normal">B. 2784. Dört unsur, beş duygu, altı cihet. B. 100’e ve B. 1304’ün izahına bkz.</p>

  <p class="normal">B. 2824. İki yay. B. 2472’nin izahına bkz.</p>

  <p class="normal">B. 2826. Kevser. B. 607’nin izahına bkz.</p>

  <p class="normal">B. 2827. Zühre. B. 62’nin izahına bkz.</p>

  <p class="normal">B. 2831. Tıraş. Kalenderîlerde, derviş olanın, bu yola girenin saçı, sakalı, bıyığı ve kaşları usturayla tıraş edilirdi. Bu gelenek, Melâmet esasına dayanan tarikatlarda da vardır. Meselâ Mevlevîlerde, dervişin iki kaşı arasından ve bıyıklarından, sakalından birkaç kıl kesilir. Bu geleneğin Mevlânâ zamanında da olduğunu bu beyit göstermektedir.</p>

  <p class="normal">B. 2844. Dört temel. B. 1304’ün izahına bkz.</p>

  <p class="normal">B. 2849. Ebced – taş tahta. Arap alfabesindeki harfler, kolay bellenilmesi için iki tertibe tâbi tutulmuştur: Birbirine benzer harfleri yan yana getirmek sûretiyle, harflerden mânaları olmayan terkipler yapmak sûretiyle. İkinci tertip, ebced, hevvez… diye başlar ve ilk terkib olan ebced sözü, “a, b, c, d” harflerini toplar. Bu tertibe, “ebced” denmiştir. Her terkipten ayrı anlamlar çıkaranlar olduğu gibi bu terkiplerdeki her harfe bir rakam vererek ebced hesabı da bulunmuş ve bununla tarihler düşürülmüştür.</p>

  <p class="normal">Ebced okuyan çocuk, ilk mektebe başlayan çocuktur. Karatahtaya bu harfleri yazıp silerek okumayı ve yazmayı bellerdi.</p>

  <p class="normal">B. 2853. Dağ vurmak, dağlamak. Bir demiri ateşte kızdırıp bir uzva basmaya “Dağlamak, dağ vurmak” denir. Dağlamak, eski tıpta bir devadır. Araplarda “İlacın en sonuncusu dağlamaktır” derler.</p>

  <p class="normal">Aynı zamanda eskiden kölelerin yüzlerine dağ vurulur, kul olduğu belli edilirdi.</p>

  <p class="normal">B. 2862. Rüstem, Nuh – tufan. B. 603 ve B. 612-613’ün izahına bkz.</p>

  <p class="normal">B. 2869. Devlet kuşu. B. 266’nın izahına bkz.</p>

  <p class="normal">B. 2872. Süleyman – karınca. B. 346’nın izahına bkz.</p>

  <p class="normal">B. 2874. Yılanda panzehir. Başında boynuza benzer bir veya iki çıkıntı bulunan bir nevi yılanın başındaki bu çıkıntıların panzehir olduğuna eskiler inanırlarmış.</p>

  <p class="normal">B. 2885. Kafdağı. Eskilere göre dünyayı çepeçevre kuşatan ve ardında devler bulunan bir dağdır. Zümrüdüanka’nın yuvası da bu dağdadır. (B. 32’nin izahına da bkz.)</p>

  <p class="normal">B. 2895. Âdem – kırk yıl ağlayış. B. 1127’nin izahına bkz.</p>

  <p class="normal">B. 2899. Halil – ateş. B. 30’un izahına bkz.</p>

  <p class="normal">B. 2902. Dokuz gök. B. 158’in izahına bkz.</p>

  <p class="normal">B. 2914. Kötülüğü emreden nefis. B. 2112’nin izahına bkz.</p>

  <p class="normal">B. 2927. Hamza. Hz. Muhammed’in amcalarından birinin adıdır. Çok kuvvetli olduğu için Peygamber tarafından kendisine Tanrı’nın ve elçisinin arslanı adı verilmişti. Uhud savaşında şehit düştü.</p>

  <p class="normal">B. 2928. Mûsa – Firavun. B. 1183’ün izahına bkz.</p>

  <p class="normal">B. 2941. Ejderhâ – zümrüt. Eskilere göre yılana zümrüt gösterilirse yılanın gözü kamaşırmış.</p>

  <p class="normal">B. 2942. Ebû Ali, Ebû’l Alâ. B. 384’ün izahına bkz.</p>

  <p class="normal">B. 2944. Yedi deniz – öküz, balık. B. 161 ve B. 1633’ün izahına bkz.</p>

  <p class="normal">B. 2970. Zül-fekaar. Sonradan Dîvân-ı Kebîr’e Yazılan Önsöz’ün izahına bkz.</p>

  <p class="normal">B. 3000. Babil kuyusu, helâl sihir. B. 1083’ün izahına bkz. Helâl sihir, şiirde bir mısra’ hem kendisinden önceki, hem sonraki mısra’a anlam bakımından bağlanabilirse “sihr-i helâl” yapılmış olur.</p>

  <p class="normal">Helâl büyü anlamına gelen bu kelime, aynı zamanda güzel şiir ve güzel söze de denir.</p>

  <p class="normal">B. 3001. Elest. B. 993’ün izahına bkz.</p>

  <p class="normal">B. 3006. Keykubad. B. 2506’nın izahına bkz.</p>

  <p class="normal">B. 3041. Sûret – mâna. B. 723’ün izahına bkz.</p>

  <p class="normal">B. 3043. Nuh – tufan. B. 612-613’ün izahına bkz.</p>

  <p class="normal">B. 3044. Mağara – dost. B. 1539’un izahına bkz.</p>

  <p class="normal">B. 3050. El kesmek. “Erkek olsun, kadın olsun, hırsızlık edenlerin ellerini kesin…” Kur’an, V. 38.</p>

  <p class="normal">B. 3057. Yusuf – pazar. B. 42’nin izahına bkz.</p>

  <p class="normal">B. 3067. Türk – Tatar, Hıtay. B. 619’un izahına bkz. Tatar, çok defa miskle beraber geçer. Tatar ülkesinde misk ceylanları bulunduğu için ve bu ülkedeki insanlar güzel oldukları için güzellikle, miskle ve ceylanla beraber anılır.</p>

  <p class="normal">Hıtay diyarı da Tatar ülkesinde bulunan ve güzelleriyle meşhur olan bir diyardır. Hıtâ da denen bu diyar ceylanla, miskle, güzelle ve gene güzelleriyle meşhur bulunan Huten’le beraber anılır. Aynı zamanda Hıtâ, yanlış anlamına gelen “hata” sözüyle de karşılaştırılarak sanat yapılmış olur.</p>

  <p class="normal">B. 3075. Riyazat. Az yemek, az uyumak ve kimseyle görüşüp konuşmamak şartıyla tenha bir bucağa çekilip ibadetle meşgul olmaya derler.</p>

  <p class="normal">B. 3092. Muğ. Ateşi mukaddes sayan Zertüşt dinine mensup olanların rûhanîleri. Bunların ulularına “pîr-i muğân” rahip yamaklarına “muğbeçe” derler. Edebiyatta bâzı kere dünya, bâzı kere de olgun mürşidin bulunduğu tekkeye meyhane dendiği gibi mürşit, kabiliyeti olanları feyz ve neşe şarabıyla sarhoş ettiği için mürşide pîr-i muğan, mürşidin emriyle saliklere feyz verenlere de muğbeçe denir. Bütün bunlar feyz ve neşenin şaraba, şarabın da ateşe benzetilmesinden meydana gelmiştir.</p>

  <p class="normal">B. 3102. Beş, altı. B. 100’ün izahına bkz.</p>

  <p class="normal">B. 3119. Tılsım. B. 595’in izahına bkz.</p>

  <p class="normal">B. 3142. İsa – Karun. İsa göğe ağdığı, Karun yere battığı için beraber anılagelmiştir.</p>

  <p class="normal">B. 3144. Heyûlâ. Maddenin her sûreti kabul ediş kabiliyetine denir.</p>

  <p class="normal">B. 3184. Mergazlı – Reyli. Birbirine uymayan, huyları birbirini tutmayan iki kişi hakkında kullanılan atasözü (Ali Ekber Deh-Hodâ: Emsâl).</p>

  <p class="normal">B. 3185. Hintli – Tarazlı. B. 619 ve B. 2237’nin izahına bkz.</p>

  <p class="normal">B. 3190. Yusuf – satılma. B. 42’nin izahına bkz.</p>

  <p class="normal">B. 3192. Nefs-i mutmainne. Tamamıyla inanmış, inancına şüphe gelmesi mümkün olmayan nefis (Kur’an LXXXIX. 27).</p>

  <p class="normal">B. 3193. Tas çalmak. Halk inancına göre Ay tutulması, Ay’ın şeytanlar tarafından örtümesiyle olur. Tas, madenî kaplar birbirine vurulursa şeytanlar korkup Ay’ı bırakırlar.</p>

  <p class="normal">B. 3194. Âdem – buğday. B. 1126’nın izahına bkz.</p>

  <p class="normal">B. 3198. Nazar. Sûfîlerin bilhassa Melâmeti kabul edenleri, mürşidin bakışına ve bu bakıştaki feyze büyük bir önem verirler. Onlara göre mürşidin bakışı sâlikte cezbe meydana getirir ve bu cezbe mevhum varlığı yok eder.</p>

  <p class="normal">B. 3199. Araz – cevher. Araz, var olabilmesi için bir şeye, bir mahalle muhtaç olan şeydir. Renk, boy, koku gibi. Cevherse araza mahal olan ve kendiliğinden var olan nesnedir. Renge nazaran cisim, cevherdir. Mevlânâ bir rubaisinde yokluktan başka her şeyin araz olduğunu ve bütün varlıkların nedeni olan yokluğunsa cevher olduğunu söyler.</p>

  <p class="normal">B. 3206. Zebur. Davud Peygamber’in kitabı olan “Mezâmîr”e verilen ad.</p>

  <p class="normal">B. 3212. Süleyman – karınca. B. 346’nın izahına bkz.</p>

  <p class="normal">B. 3215. Tereciye tere satmak. Bir şeyi bilen kişiye o şeyden bahsetmek anlamına kullanılan bir atasözü.</p>

  <p class="normal">B. 3216. Mûsa – tecelli. B. 117’nin izahına bkz.</p>

  <p class="normal">B. 3254. Karakulak. Çakala benzer yabani bir hayvandır. Bu hayvanı terbiye ederek köpek gibi av avlama işinde kullanırlar.</p>

  <p class="normal">B. 3263. Bir ateş gördüm. B. 27’nin izahına bkz.</p>

  <p class="normal">B. 3271. Kuyuya sır söylemek. Rivayete göre bir padişahın başında iki boynuz varmış. Hangi berbere tıraş olursa hemen boynunu vurdururmuş, böylece de boynuzlu olduğunu kimse bilmezmiş. Bir gün genç, güzel bir berbere acımış, kimseye söylememesini tembih ederek bırakmış. Berber battal bir kuyunun ağzına gitmiş, bu sırrı kuyuya söylemiş. Kuyunun ağzında biten kamışlardan birini çobanın biri kesmiş, kaval yapmış, çalmaya başlamış. Kavaldan padişahın iki boynuzu var diye ses çıkmış ve sır yayılmış.</p>

  <p class="normal">Bir başka rivayette de Ali, Hz. Muhammed’den duyduğu sırlara dayanamamış, kör bir kuyuya gitmiş, söylemiş. Bir çoban bu kuyunun ağzında biten kamışlardan birini kesip kaval yapmış, kavaldan bu sırlar yayılmış; neyin aslı da buymuş.</p>

  <p class="normal">B. 3277. Faruk. Ayıran, doğruyla eğrinin arasını ayırıp bölen anlamına gelir ve II. Halife Ömer’in lâkabıdır.</p>

  <p class="normal">B. 3281. Zül-fekaar. Sonradan Dîvân-ı Kebîr’e Yazılan Önsöz’ün izahına bkz.</p>

  <p class="normal">B. 3282. Sûr. B. 67’nin izahına bkz.</p>

  <p class="normal">B. 3284. Keler. Kertenkele, yeşilbaş ve bu cinsten bütün hayvanlar.</p>

  <p class="normal">B. 3285. İrâde – ihtiyâr. Müslüman mezheplerini ayıran inançlardan biri de kulun yaptığı işleri irâde ve ihtiyârıyla yapıp yapmadığıdır.</p>

  <p class="normal">Ehl-i sünnete göre kula cüzî bir irâde verilmiştir. Kul, bu cüzî irâdeyi hayra, yahut şerre sarf eder, Allah da ona göre hayrı, şerri yaratır. Ancak Allah, kulun şer işlemesine razı da değildir. Mu’tezile’ye göreyse kul, yaptığı hayır ve şerri, kendi irâde ve ihtiyârıyla yapar. Ancak Tanrı, kulun ne işleyeceğini bilir, fakat bu bilgisi kulu o işi işlemeye mecbur etmez. Varlık birliğine inanan sûfîlere göreyse; irâde ancak Mutlak Varlık’ındır. Var olanlar da zaten O’nun varlığıyla vardır, O’nun mazharlarıdır. Herkes istidadına göre hareket eder. Herkesteki irâde, tek ve mutlak irâdenin tecellisinden başka bir şey değildir.</p>

  <p class="normal">B. 3292. Bâyezîd. B. 168’in izahına bkz.</p>

  <p class="normal">B. 3298. Haber oku. B. 1143’ün izahına bkz.</p>

  <p class="normal">B. 3300. Keykubad. B. 2506’nın izahına bkz.</p>

  <p class="normal">B. 3301. Dokuz gök. B. 158’in izahına bkz.</p>

  <p class="normal">B. 3305. Süleyman – rüzgâr. XXXIV. sûrenin 12. âyetinde Süleyman Peygamber’e yelin teshir edildiği, tahtının yel tarafından götürüldüğü bildirilir.</p>

  <p class="normal">B. 3310. Süleyman – Hüthüt. B. 357’nin izahına bkz.</p>

  <p class="normal">B. 3323. Keykubad. B. 2506’nın izahına bkz.</p>

  <p class="normal">B. 3327. Amîd – İmâd. İran Selçuklularından Tuğrul Bey’in veziri Mansûr oğlu Ebû Nasr Amîda’l-Mülk, edebiyatta meşhur olduğu gibi cömertlikle de ün almıştır. 1063-1064’te idam edilmiştir. İmâda’l-Davla Ebû’l Hasan Aliyy İbni Buvayh, Âl-i Buvayh devletinin kurucusu ve ilk hükümdarıdır. 949’da Şiraz’da ölmüştür.</p>

  <p class="normal">B. 3344. Meryem – hurma ağacı. B. 1841’in izahına bkz.</p>

  <p class="normal">B. 3350. Emanet. “Biz göklere, yeryüzüne, dağlara emaneti arz ettik; yüklenmekten çekindiler, ondan korktular, insana yükledik onu, gerçekten de insan zalim ve cahil oldu.” Kur’an XXXIII. 72. âyetteki emanet, yapılması emredilen hükümler ve farzlar, ahde vefa etmek gibi çeşitli şekillerde tefsir edilmiştir. Sûfîlerce Tanrı adlarının tümüdür.</p>

  <p class="normal">B. 3368. Mecûsî. Zertüşt dinine mensup olan.</p>

  <p class="normal">B. 3369. Mergazlı – Reyli, Mağribli - Tûslu. Birbirine hiçbir sûretle uymayan iki kişi hakkında söylenir.</p>

  <p class="normal">B. 3388. Zünnâr. B. 371’in izahına bkz.</p>

  <p class="normal">B. 3401. Sevda – ferahlatıcı ilaç. Eskilere göre dört hılttan biri, öd. Ödün fazlalığı benzi sarartır ve insanı hasta eder. Bu hastalık iç sıkıntısını, vesveseyi meydana getirir, bu bakımdan sevda, ferahlatıcı ilaçla anılmıştır.</p>

  <p class="normal">B. 3404. Mûsa – sopa. B. 27’nin izahına bkz.</p>

  <p class="normal">B. 3405. Tersine nal. B. 2627’nin izahına bkz.</p>

  <p class="normal">B. 3406. Ateşe düşen, suya giren. Biri İbrahim Peygamber’dir, öbürü Firavun’dur. B. 30’un izahına bkz.</p>

  <p class="normal">B. 3409. Mağara – dost. B. 1539’un izahına bkz.</p>

  <p class="normal">B. 3415. Mûsa – tecelli. B. 117’nin izahına bkz.</p>

  <p class="normal">B. 3419. Arş. B. 508’in izahına bkz.</p>

  <p class="normal">B. 3421. Beni göremezsin. B. 117’nin izahına bkz.</p>

  <p class="normal">B. 3425. Üfürdün. “İnsana rûhumdan üfürdüm.” Kur’an, XV. 29, XXXVIII. 72.</p>

  <p class="normal">B. 3432. Şerh. Kitaba “metin” denir. Bir metnin iyice anlaşılması için cümle cümle açıklanarak, dil bakımından olduğu gibi özü, özündeki incelikler ve özellikler bakımından da eleştirilmesinden meydana gelen esereyse “şerh” derler. Meselâ bizim bu açılamamız, bir bakımdan şerh sayılır.</p>

  <p class="normal">B. 3435. Meyve önce, bahçe sonra. Bahçeden maksat meyvedir, bahçe meyve için düzülmüş, koşulmuştur. Bu bakımdan asıl olan meyvedir, bahçe sonradır âdeta. Sûfîlerce insan da asıldır, kâinat o aslın fer’idir.</p>

  <p class="normal">B. 3472. Mağara – dost. B. 1539’un izahına bkz.</p>

  <p class="normal">B. 3476. Ateş – İbrahim, su – Firavun. B. 30’un izahına bkz.</p>

  <p class="normal">B. 3478. Tersine nal. B. 2627’nin izahına bkz.</p>

  <p class="normal">B. 3479. İrâde – ihtiyâr. B. 3285’in izahına bkz.</p>

  <p class="normal">B. 3495. Güzel yüzlüler. “Hayrı güzel yüzlülerin katından isteyin.” (Hâdîs, Al-Câmi’a’l-Sagıyr, I, s. 36)</p>

  <p class="normal">B. 3500. Kimya. Sonradan Dîvân-ı Kebîr’e Yazılan Önsöz’ün izahına bkz.</p>

  <p class="normal">B. 3506. Rehâvî perdesi. Doğu müziğinde bir makamın adı rehâvî’dir. Bu gazelde neva, Irak, Isfahan, zengüle, rast, Hicaz, uşşak, Hüseynî, bûselik, mâye, dügâh ve çârgâh makamlarının adları anılmadadır.</p>

  <p class="normal">B. 3516. Ferîdûn. İran mitolojik tarihinde Cemşîd, tanrılık dâvasına kalkıştıktan sonra halkın sevgisini kaybetmiş, aslen Arap soyundan olan Dahhâk İran’ı istila etmiş, Cemşîd de Çin ülkesine kaçıp orda ölmüştür. Dahhâk bir gün otururken şeytan gelmiş, iki omzundan öpmüş. Şeytanın öptüğü yerlerde birer yılan bitmiş. Bunları kesmişler, gene bitmiş, çare bulamamışlar. Bu sefer şeytan, bir hekim kılığına girip gelmiş, ergenlik çağına gelmemiş oğlan beyni sürülürse bunlar kurur demiş. Bunun üzerine her gün bir iki çocuk keserler, beyinlerini yılanlara verirlermiş. Günün birinde Gâve adlı bir demirci bu zulme dayanamamış. Önlüğünü örsüne geçirip bayrak yapmış. Halk da buna uymuş Dahhâk’ı öldürmüşler, Cemşîd’in soyundan Ferîdûn’u tahta geçirmişler.</p>

  <p class="normal">Ferîdûn, eski Hint-İran mabutlarındandır. Adı Traitana’dır. Avesta’da hayır meleklerinden Thraâtaona tarzında geçer. Dahhâk da Aji Dahâka adlı zulüm devidir. (Mazdayasna, s. 36).</p>

  <p class="normal">B. 3538. Mûsa – Hızır. B. 15’in izahına bkz.</p>

  <p class="normal">B. 3553. Kelile ve Dimne. Ahlâk ve siyasete ve muaşerete ait güzel hikâyelerle bezenmiş bir kitaptır. Beydaba adlı bir Hintli filozof yazmıştır. Farsçaya ve Türkçeye tercemeleri vardır (Keşfü’z-Zunûn’a bkz. İst. 1942, II. s. 1507-1509).</p>

  <p class="normal">B. 3556. Vasît, Muntakaa. Vasît, fürûa ait bir kitaptır. 1111-1112’de Ölen Ebû Hamid Muhammada’l-Gazâlî tarafından yazılmıştır. Bu kitap üzerinde birçok çalışmalar yapılmıştır (Keşfü’z-Zunûn, s. 2008-2009). Muntakaa, 945-946’da öldürülen Ebû’l Fadl Muhammeda’l-Hakîm’in fürûa ait bir kitabıdır (Keşfü’z-Zunûn, s. 1851-1852).</p>

  <p class="normal">B. 3571. Vebal. Bir yıldızın evc noktasının tam mukabiline, hazîz noktasına gelmesi. Bu, eski yıldız bilgisince o yıldızın şerefinin noksanıdır ve o yıldız kimin talihine hâkimse o adamın talihi kutsuzlaşır.</p>

  <p class="normal">B. 3610. Ayın ikiye bölünmesi. B. 741’in izahına bkz.</p>
</body>
</html>
