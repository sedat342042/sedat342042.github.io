<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_35">BAHR-İ MÜCTES</h2>

  <p class="ortayazi">mefâilün feilâtün mefâilün failün</p>

  <h3 class="h2baslik" id="calibre_toc_810">— A —<br class="chapter"/>
  I</h3>

  <p class="normal">(s. 138) Kardeşim, yüzünü gördük, gönüller tutsak oldu, tutsak; akılları arıtıp cilâlandıran bir söz duymadın mı sen?</p>

  <p class="normal">Ebedî bir zevkle, ebedî bir neşeyle yaşamayı isteyen biri değil miyim? Kendine gel, uyan, uyanık ol; işte sana geldim, sana.</p>

  <p class="normal">Gözlerin aydın olsun, yüzü tam bir dolunay; alnında kutluluk, istek, yücelik, nur ışımada.</p>

  <p class="normal">Boyunu bosunu, yüzünü gözünü görünce gönlüm öylesine sarhoş oluyor ki, sanki kadehi doldurmuş da sunmuş, yıkmış, harap etmiş beni.</p>

  <p class="normal">Yeniaya benzeyen tertemiz yüzünde öylesine tuhaf, öylesine görülmemiş güzellikler belirmede ki nuru gönlümü pırıl pırıl aydınlatmada, ışıl ışıl arıtmada.</p>

  <h3 class="h2baslik" id="calibre_toc_811">II</h3>

  <p class="normal">O akıllı fikirli cinleri tut, şişeye koy, hapset; o sarhoş olmuş kanlı kaatil kişilere gönül kanını doldur, sun.</p>

  <p class="normal">Betimize benzimize kızıl renkli bir elbise giydirenler yok mu? Onlar binlerce yüce padişahın tacını, külâhını kapıp gitmişler.</p>

  <p class="normal">Cilvelenmeye başladılar mı âşıkların gönülleri gibi renk renk kanatlarını açmışlar da güzellikleriyle tavus kuşuna dönmüşler, görenlerin akılları başlarından gitmiş.</p>

  <p class="normal">Işıkları vurunca yeşile çalar gök bile kızıl bir renge boyanır; var kıyas et artık, gönülleri ne hale getirirler.</p>

  <p class="normal">Bir yudumcuk şarapla binlerce arık, kötürüm ihtiyârı neşeye gark ederler, ayaklandırıp oyuna sokarlar.<sup class="calibre2"><a href="../Text/divanson_split_569.html#footnote-300-7" id="footnote-300-7-backlink">[7]</a></sup></p>

  <p class="normal">İhtiyarın da sözü mü olur burda? Onlar abıhayat yaratırlar; bir bakışta her şeye can verirler.</p>

  <p class="normal">Böyle çevik, böyle tezcanlı şekerciyi kim görmüş; şeker yiyen dudu kuşuna bir anda söz anlama, söz söyleme kabiliyeti veriyor.</p>

  <p class="normal">Ne de lâtif, ne de nazlı, edalı, ne de büyük, ne de yüce; yücelikler yolculuğuna da böylesine bir yol arkadaşı gerek.</p>

  <p class="normal">Bütün istekli âşıklara seslendiler; haydin dediler, seyir için meydana gidin.</p>

  <p class="normal">Karun’un hazinelerini, definelerini önümüze dökseler gene başımızdan bu sevdayı alamazlar bizim.</p>

  <p class="normal">Getir ey ebedî sâkî, canların canısın sen, getir de dök başına sevdanın o kızıl şarabını.</p>

  <p class="normal">Hiçbir sevgilinin öğüdünü tutmayan gönüle o kapıp alan, tutup saran şarabı bir an için olsun musallat et.</p>

  <p class="normal">Ne şarap bu; onun aşkı kendi eliyle kıvama getirmiş bu şarabı. Ne inci bu; hiçbir denizde yok bu çeşit inci.</p>

  <p class="normal">O şarabın bir kadehceğizi Zühre’nin eliyle Mirrîh’e sunulsa, bir yudumunu içse Mirrîh kızgınlığını da bırakır, safrası da yatışır.</p>

  <p class="normal">Bir sen kaldın, bir şarap kaldı, hepimiz de yok olup gittik, yüzünü ne diye kendinden gizlersin?</p>

  <p class="normal">Bir sen varsın amma lalanın kıskançlığı da var, o da görüp gözetmede seni; lalanın hatırı için binlerce âşık öldürdün sen.</p>

  <p class="normal">Lalasının olmadığını bildirmek için her an yok yok der durur; varlığın hatırı için yokluğun da vur boynunu gitsin.</p>

  <p class="normal">Hani binlerce bilgin kişinin bilgisini de, aklını da kapıp götüren o şarap yok mu? O bildiğin şaraptan bir kadehçik sun lalaya;</p>

  <p class="normal">Yahut da şuh gözlerinle bir bakıver bana; çünkü senin bakışın, dirilere bir ikinci hayattır.</p>

  <p class="normal">Gam, keder tozunu sula, yatıştır; o savaşı, kavgayı uykuya yatır, uyut artık.</p>

  <p class="normal">Ona yapışalım, sarılalım diye aşk Tanrısı yolladı onu bize; çünkü o yüceler yücesine sarılmaya lâyık kimsecikler yok.</p>

  <p class="normal">Gazel yarım kaldı, söylenemedi; fakat ne yazık, ben başımı da kaybettim, ayağımı da.</p>

  <p class="normal">Gel ey Tebrizli Şems, doğ göklere, parlat her yanı; güzelim özünle İkizler burcunu beze.</p>

  <h3 class="h2baslik" id="calibre_toc_812">III</h3>

  <p class="normal">Aşka âşıksan, aşkı arıyorsan çek keskin hançeri, kes utanıp arlanmanın boğazını.</p>

  <p class="normal">Bil ki bu yolda, bir yolculukta utanıp arlanmak, pek büyük bir settir, pek büyük bir engel; bu söz, garezsiz bir söz, tertemiz bir inançla kabul et bu sözü.</p>

  <p class="normal">Mecnun neden binlerce delilikler etti; o seçkin deli divane, neden binlerce delilik icat etti?</p>

  <p class="normal">Gâh elbisesini yırttı, gâh dağlara koştu, gâh zehir tattı, gâh yokluğu seçti.</p>

  <p class="normal">Örümcek gibi nice büyük, nice güzel avlar tuttu; fakat bir de bak da seyret, yüceler yücesi Rabbimin tuzağı ne çeşit av tutar.</p>

  <p class="normal">Bil ki Leylâ’nın yüzü her şeye değer, her şeye bedeldir o yüz; nasıl götürür kulunu Tanrı, geceleyin, nasıl miraç eder kul?</p>

  <p class="normal">Sen Vîse’yle Râmîn’in dîvânlarını görmemişsin; Vâmık’la Azrâ’nın hikâyelerini okumamışsın.</p>

  <p class="normal">Sen elbisenin eteğini, suya batmasın, ıslanmasın diye çekip devşiriyorsun; halbuki denizde binlerce dalga yutman gerek.</p>

  <p class="normal">Aşk yolu tamamıyla sarhoşluktur, aşağılanmadır. Çünkü sel alçağa akar, selin hiç yücelere doğru aktığı var mıdır?</p>

  <p class="normal">A efendim, sen kulağı küpeli bir kul olursan, âşıklar halkasına yüzük taşı kesilirsin.</p>

  <p class="normal">Nitekim şu yeryüzü de göğün kulağı küpeli bir kuludur, uzuvlar da cana kulağı küpeli kul kesilmişlerdir.</p>

  <p class="normal">Gel de söyle; toprak şu bağlılıktan ne ziyan etmiştir? Akıl uzuvlara ne lûtuflarda bulunmamıştır ki?</p>

  <p class="normal">Oğul, kilim altında davul çalmak doğru bir şey değildir, yaraşmaz; erler, yiğitler gibi meydana çık da ovaya bayrak dik.</p>

  <p class="normal">Can kulağını aç da iştiyak çekenlerin feryatlarından şu gök kubbe boşluğuna vuran binlerce uğultuyu, gürültüyü duy.</p>

  <p class="normal">Aşk, sarhoşlukla elbisenin düğmesini çözdü mü meleklerin hay-huylarını işit, hurilerin şaşkınlığını seyret.</p>

  <p class="normal">Aşağıdan, yukarıdan münezzeh olan aşk, âlemin yukarısına da, aşağısına da ne ıztırablar salmış.</p>

  <p class="normal">Güneş doğunca gece nerde kalır? Yardım ordusu gelip çatınca dert mi kalır, meşakkat mı?</p>

  <p class="normal">A benim canımın canına can olan, sustum ben, sen söyle; zaten bütün zerreler yüzünün aşkıyla dile geldi.</p>

  <h3 class="h2baslik" id="calibre_toc_813">IV</h3>

  <p class="normal">Tanrı, sûfîlere helva pişirmiş; hepsi de halka halka oturmuşlar, helva ortalarında.</p>

  <p class="normal">O kazandan ağza bir lokma helva düştü mü binlerce kafatası kâsesi, gökyüzünde kurulan o sofraya çekilip gider.</p>

  <p class="normal">Doğuya da bir uğultu, bir gürültüdür düştü, batıya da; padişahlar padişahı helva verince hal böyle olur zaten.</p>

  <p class="normal">Mutfaktan, melekler gökyüzünde helva pişirdiler diye birbiri ardınca elçiler gelmede.</p>

  <p class="normal">Beden helva yiyince abdesthaneye gider; fakat can helva yedi mi Arş’a yükselir.</p>

  <p class="normal">Ey can, gönül kazanının çevresinde başını ayak yap da kepçe gibi dön dolaş. Dön dolaş da ağzına bir kepçe dolusu helva girsin, ağzın helvayla dolsun.</p>

  <p class="normal">Helva hevesiyle kazan gibi yanıp kararan gönül, lûtfa, kereme uğrar, ona ekmek yerine helva bağışlarlar.</p>

  <p class="normal">Sus, Tanrı ver demedikçe yüzlerce alıcıya bir arpa kadar bile helva sunulmaz.</p>

  <h3 class="h2baslik" id="calibre_toc_814">V</h3>

  <p class="normal">Sevgilim gitti, armağan olarak bana sapsarı bir yüz, yaşlarla dolu gözler, vah yazıklar olsun demeler kaldı.</p>

  <p class="normal">İki gözüm de yaşlar içinde; çünkü Fırat ırmağı da o gözleri yurt edindi, Kevser havuzu da, cana canlar katan abıhayat da.</p>

  <p class="normal">(s. 139) Ucu bucağı bulunmayan defineye, güzellik, alım madenine ulaşmışken yüzüm neden kuyumculuk etmez, bilmem ki?</p>

  <p class="normal">Neden yazıklar olsun diyor? Çünkü Yakub’dur o, ay yüzlü güzelim Yusuf’undan ayrılmıştır.</p>

  <p class="normal">Naza kalkışır da yıldızlar yağdıracağım diye göklere yücelirse güneş ona, var ol, yaşa dese değer.</p>

  <p class="normal">Beni can yayım yerinden sürüp çıkarmış amma neden ettin bu işi demek haddim mi, gücüm kuvvetim mi var?</p>

  <p class="normal">* Aşkın elestüsüne belâ diyene tanık, evet demiştir, aşkta yüz binlerce belâ var.</p>

  <p class="normal">Belâ incidir, inci, seni daha da çevikleştirir, daha da tezcanlı eder; hele o denizin bulunmaz, eşsiz incisi olursa.</p>

  <p class="normal">Onun güverciniyim ben; beni sürse, kovsa bile evinin damının çevresinden başka nereye uçabilirim?</p>

  <p class="normal">Onun gölgesine sığındım da dünyaları ışıtan güneş kesildim; devlet kuşunun gölgesi kimin başına düşse o, padişah olur, saltanat bulur.</p>

  <p class="normal">Davet yeter, bırak daveti de duaya başla; Mesîh bile dördüncü kat göğe dua kanadıyla ağdı.</p>

  <h3 class="h2baslik" id="calibre_toc_815">VI</h3>

  <p class="normal">Tertemiz canına and olsun ey cömertlik, ihsan, vefa madeni, sensiz sabredemiyorum, a aziz dost, gel.</p>

  <p class="normal">Sabrın da yeri mi? Sabır Kafdağı da olsa ayrılık güneşiyle kar gibi erir yok olur.</p>

  <p class="normal">* Âdem devrinden tek gözlü Deccâl’ın zamanına dek, sana benim gibi can vermiş, gönül vermiş bir kul bulamazsın.</p>

  <p class="normal">İster inan, ister inanma, böyle değil de; vefanın tertemiz toprağına and olsun ki aşkında vefalıyım ben.</p>

  <p class="normal">Uzun söylüyorsam, sözüm uzayıp gidiyorsa kınamayın beni, belki diyorum halimi anlarsınız, onun için söyleyip duruyorum.</p>

  <p class="normal">Öyle bir ateş var bende ki tenceremi kaynatıp duruyor, o ateş gök tavanına sarsa orayı bile yakıp deler.</p>

  <p class="normal">Gök tavanına güneşten, güneşin ateşinden bir zarar gelmemiştir, güneşin ateşi, dumanı onu karartmamıştır amma gök bile benim ateşime dayanamaz.</p>

  <p class="normal">Varlığımdan öyle bir kan ırmağı akıp gitmiş ki nerden nereye gidiyor, benim bile haberim yok.</p>

  <p class="normal">Irmağa, a ırmak, akma mı diyeyim? Ne diyeyim, nasıl savaşayım onunla? Hadi, git de denize coşma a deniz de.</p>

  <p class="normal">Bana üfürüp durduğun o tatlı dudakların aşkına söylüyorum, ihtiyârı elinde değil bu neyin, sen üfledikçe feryat eder, inler durur.</p>

  <p class="normal">Sus da şu ormana ateş salma; sabredemiyorsan bâri yalnızca git, yalnızca onun tapısında feryat et.</p>

  <h3 class="h2baslik" id="calibre_toc_816">VII</h3>

  <p class="normal">Al da dostu dosta çekeni, melekleri gökyüzünden yeryüzüne indireni getir.</p>

  <p class="normal">Her gece Muhammed gibi miraca ağmak için aşk Burâk’ına eyer vuranı getir.</p>

  <p class="normal">Yürü, pervaneden canla oynama huyunu al, çünkü o, seni din mumunun nuruna çağırmada.</p>

  <p class="normal">Tanrı vahyi geldi, can kulağınızı açın da duyun; çünkü keskin kulak, adama Tanrı’yı görür göz bağışlar.</p>

  <p class="normal">Canla düş kalk, onun huzurunda otur; çünkü her oturuşunda biraz daha onun huylarını, sıfatlarını elde edersin.</p>

  <p class="normal">Sâkîsi can olan aşk şarabını alır, çekersin, çekince de öylesine bir çekersin ki.</p>

  <p class="normal">Dostun hayali vuslat müjdesini verir; o hayal, o zan seni yakıyne çeker, ulaştırır.</p>

  <p class="normal">Bu kuyuda sen Yusuf’sun sanki, dostun hayali de ip; ip seni en yüce göklere çeker, çıkarır.</p>

  <p class="normal">Vuslat günü aklın başında kalırsa sana der ki: Sana demedim miydi, şöyle hareket et, çünkü o, sonucu bu hale çekecektir seni.</p>

  <p class="normal">Sıçra, sıçra, ceylanların arslandan kaçması gibi kaç şu dünyadan; tutalım, baştan başa define olsun, maden kesilsin dünya; o define, o maden, gene de kine çeker seni.</p>

  <p class="normal">Can doğrulukla vuslat eşiğine varır ancak; eğriysen seni atlasa, ipeğe, giyime kuşama çeker, onlara düşürür.</p>

  <p class="normal">Cefa dikenlerine dayan, çünkü sonucu dikenden, dikenlikten alır da çayırlığa çimenliğe götürür, güllük gülistanlık alanına, reyhanların, yaseminlerin bulunduğu bahçeye çeker seni.</p>

  <p class="normal">Dost için düşmanların lanetini, sövüşünü şerbet gibi iç; çünkü bu lanetler, küfürler, lûtuflara ulaştırır, övüşlere, aferinlere kavuşturur seni.</p>

  <p class="normal">Ağzını yum, söz söyleme de emin ol; çünkü padişah hazinenin anahtarını emin kişiye verir.</p>

  <h3 class="h2baslik" id="calibre_toc_817">VIII</h3>

  <p class="normal">Sevgilim gelse, kapıdan girse, beni kucaklasa Allah için ne de hoş olur, ne de hoş.</p>

  <p class="normal">Arslanın yaralı ceylana pençe attığı gibi oda a benim aziz avım diye bana el atsa Allah için ne de hoş olur, ne de hoş.</p>

  <p class="normal">Geçtiği yolda, ayağının bastığı topraklara kaçıp sığınanları çeke sürüye dördüncü kat göğe çıkarsalar Allah için ne de hoş olur, ne de hoş.</p>

  <p class="normal">O iki sarhoş nerkis yüzünden pek sarhoşum, pek sarhoş; şarap sunsalar da mahmurluğu söksem Allah için ne de hoş olur, ne de hoş.</p>

  <p class="normal">Belâlar görmüş, ağlayıp inlemeye koyulmuş can, Allah’a, senden başka kimsem yok dese Allah için ne de hoş olur, ne de hoş.</p>

  <p class="normal">O yandan, bundan böyle seni kimseciklere bırakmam diye cevap gelse cana, Allah için ne de hoş olur, ne de hoş.</p>

  <p class="normal">Vuslat gecesi çıkageldi mi gecem gündüze döner, artık geceyi gündüzü saymaz olurum; Allah için ne de hoş olur, ne de hoş.</p>

  <p class="normal">Gül yüzlü sevgilimin vuslatıyla gül gibi açılır, saçılırım, bahar yelleri eser, gelir bana, Allah için ne de hoş olur, ne de hoş.</p>

  <p class="normal">Sabrımı, kararımı alan o sonsuz şekerkamışlığını bulurum, Allah için ne de hoş olur, ne de hoş.</p>

  <p class="normal">* Dokuz göğe bile sığmayan emaneti müstahak olana, hak edene veririm; Allah için ne de hoş olur, ne de hoş.</p>

  <p class="normal">Sarhoş olup yerlere döşensem, tamamıyla kendimden geçsem de ne eksem, ne biçsem Allah için ne de hoş olur, ne de hoş.</p>

  <h3 class="h2baslik" id="calibre_toc_818">IX</h3>

  <p class="normal">Vuslat bayramı geldi çattı sana; dertlenme, hüzünler tatma artık; hayırlı, güzel bahçelere kavuştun, ne mutlu oralarda oturanlara.</p>

  <p class="normal">Sabırdan da acı olan ayrılıktan kurtuldun, sınandığımız mihnetlerden, uğrayanları mahrumiyetlere düşüren sıkıntılardan halâs oldun.</p>

  <p class="normal">* Kutluluk dalını oynat, ağacın meyvelerinden ye, bu yüzden aydın olsun gözün, ne de güzel meyvedir bunlar.</p>

  <p class="normal">* Güzelleş, esenleş, halkı zalim olan köyden kurtuldun; onların yüzünden yüreğin sıkıntılara uğramıştı; geçti gitti o günler.<sup class="calibre2"><a href="../Text/divanson_split_570.html#footnote-300-8" id="footnote-300-8-backlink">[8]</a></sup></p>

  <h3 class="h2baslik" id="calibre_toc_819">X</h3>

  <p class="normal">Ağaç bir yerden bir yere gidebilseydi ne testere eziyetini çekerdi, ne cefa yaralarıyla yaralanır, berelenirdi.</p>

  <p class="normal">Sağır kaya gibi oldukları yerde kalakalsalardı ne Güneş ışık verirdi, ne Ay ışığı âlemi ışıtırdı.</p>

  <p class="normal">Deniz gibi durdukları yerde dursalardı Fırat da acırdı, Dicle de, Ceyhun da.</p>

  <p class="normal">Hava bir kuyuda hapis kalsa zehir olur, bak da gör, hava bile duruştan ne ziyana uğradı.</p>

  <p class="normal">Deniz suyu, yolculuğa çıktı, havaya ağdı da bulut oldu mu acılıktan kurtuldu, helvaya döndü.</p>

  <p class="normal">Ateşin yalımı, alevi yatıştı mı üstünü kül kapladı, öldü, yok oldu gitti.</p>

  <p class="normal">Bak hele, Yusuf-ı Ken’an babasının kucağından ayrıldı, yolculuğa düştü, ta Mısır’a kadar gitti de eşsiz bir makama ulaştı.</p>

  <p class="normal">Bak hele, İmranoğlu Mûsa, anasının kucağından ayrıldı, Medyen’e gitti de o yol yüzünden ulu kesildi.</p>

  <p class="normal">* Muhammed, miraç gecesi Burâk’a bindi de yola düştü, “yaklaştı, yakınlaştı, aralarında iki yay kadar bir yakınlık kaldı, hattâ daha da yakına vardı” makamını buldu.</p>

  <p class="normal">* Bak hele şeriat sahibi Ahmed’e, Mekke’yi bıraktı da ordu çekti, gelip çattı, Mekke’ye sahip oldu.</p>

  <p class="normal">Bak Meryemoğlu İsa’ya, boyuna yolculuk etti de ölüleri dirilten abıhayata döndü.</p>

  <p class="normal">Usanmasaydın, sıkılmasaydın dünyadaki konukları, yola düşmüş, yolculuğa çıkmış erleri, birer birer, ikişer ikişer, üçer üçer sayar dökerdim.</p>

  <p class="normal">Birazını gösterdim, geri kalanını sen bil, sen öğren; kendi huyundan Tanrı huyuna ulaşmaya bak, yola düş.</p>

  <h3 class="h2baslik" id="calibre_toc_820">XI</h3>

  <p class="normal">Tanrı bana şarap verdi, sana sirke; kısmet buymuş, ne benim çekişmeme lüzum var, ne senin çekişmene.</p>

  <p class="normal">Şarap gülün nasibi, mahmurluk dikenin payı; o herkesi tanır, kim neye lâyıksa onu verir ona.</p>

  <p class="normal">Şeker, senin gönlün olsun diye ekşi olmaz ya; şekerin yeri yurdu, helvanın gönlüdür.</p>

  <p class="normal">Sana feryat etmeyi vermiş, feryat ededur. Beni de kendisine çalgı yapmış, üfleyip duruyor bana.</p>

  <p class="normal">Sevgili yüzüme şeker şeker bakmada, ben de onun yüzüne dalayım da görünüşten, gösterişten kurtulayım.</p>

  <p class="normal">Âlemde ekşi şeker varsa benden de ekşi bir surat um; böyle bir şey yoksa, olmayacak şeyi arzulama, olmayacak şeyin üstüne düşüp durma.</p>

  <p class="normal">(s. 140) Âlemde ağlayan gül de varsa hadi, ben de o güller gibi ağlayayım, feryatlar edeyim.</p>

  <p class="normal">Tanrı, bana gam olarak şiire kafiye aramayı verdi ancak; fakat ondan da kurtardı beni artık.</p>

  <p class="normal">Şu şiiri al da eski şiir gibi yırtıver gitsin; anlamlar zaten harfe, havaya, yele aldırış bile etmiyor.</p>

  <h3 class="h2baslik" id="calibre_toc_821">XII</h3>

  <p class="normal">Kutluluk, seher çağı geldi de üç öpücük verdi bana, kutlu olsun yardıma erdiğim sabah, kutlu olsun.</p>

  <p class="normal">A gönül, hatırla bakalım, dün gece ne rüya görmüştün ki bu sabah kutluluk bir kapı açtı bana.</p>

  <p class="normal">Yoksa rüyamda şunu mu görmüştüm? Ay gelmiş, beni almış da göklere götürmüş, göklerin üstüne çıkarıp bırakmış.</p>

  <p class="normal">Gönlü, onun yoluna düşmüş, yıkılmış gördüm, işte şu an, bu hal geldi başıma diye nağmelenmedeydi, ezgiler yakmadaydı.</p>

  <p class="normal">Aşkla gönlümün arasında çok işler var, azar azar hepsi de geliyor hatırıma şimdi.</p>

  <p class="normal">Görünüşte aşk benden doğmuş gibi görünüyorsa da inanma, sen gerçek olarak şunu bil ki aşk beni doğurmuştur.</p>

  <p class="normal">Ey sıfatları beliren, zatı can gibi gizli olan, zatına and olsun ki bütün dileğim, bütün isteğim ancak sensin benim;</p>

  <p class="normal">Daima senden öpücükler gelmede, fakat tabiat perdelerinin ardındayım, kim öpüyor beni, kim öptürüyor bana kendini, göremiyorum ki bunu.</p>

  <p class="normal">Bana acımaktan vazgeçme, yoksa yokluğa düşerim, orda amanın, amanın, yardım edin bana diye feryada başlarım.</p>

  <p class="normal">Öpücük vereceğine sövse beni gene memnunum, bir iştir düşmüş ustayla arama; elden ne gelir?</p>

  <h3 class="h2baslik" id="calibre_toc_822">XIII</h3>

  <p class="normal">Kulağımı tutmuşsun, çekip götürüyorsun beni, fakat nereye, nereye dek? Hele söyle, gönlündeki ne, nereye götürmek istiyorsun beni?</p>

  <p class="normal">Dün gece ne pişirdin bana azizim benim? Allah bilir, gene aşkın başında ne sevdalar var.</p>

  <p class="normal">Göğün de, yerin de, yıldızların da kulakları elinde; nereye gidiyorlar? Gel dediğin yere ancak.</p>

  <p class="normal">Her varlığın bir kulağını tutmuşsun, benimse iki kulağımı; ben de kulaklarımı çınlatacak kadar yüce bir sesle var ol, yaşadıkça yaşa diye bağırıyorum.</p>

  <p class="normal">Kul kocayınca sahibi azat eder onu; bense kocaldım, yeni baştan kul ettin kendine beni.</p>

  <p class="normal">Kıyametin şiddetinden çocukların bile saçları ağarır da mezarlarından saçları bembeyaz olarak kalkmazlar mı? Halbuki senin kıyametin ihtiyârların bile saçlarını karartır, gençleştirir onları.</p>

  <p class="normal">Ölüyü diriltirsin, ihtiyârı gençleştirirsin; ben de sustum işte, duaya koyulayım bâri.</p>

  <h3 class="h2baslik" id="calibre_toc_823">XIV</h3>

  <p class="normal">Tanrı, kıskançlığından Âdem’e her şeyin adını öğretti de Âdem, Tanrı yüzüne perde olan bütün kâinat cüzlerini varlığın tümü olarak gördü.</p>

  <p class="normal">Halbuki kıskançlık bir başkasına karşı duyulur, başka bir var, başka bir varlık yokken o biricik Tanrı, ne diye biri iki gösterdi?</p>

  <p class="normal">Şu susup duran kâinatın ağzı sırlarla dopdoludur; böyle olduğu halde harfleri ölçüp biçen, sözleri örüp düzen, güzel sözler söyleyenlere ne mâni var ki susuyorlar?</p>

  <p class="normal">Gerçekleri söyleyen şeker dudaklılar, birbiri ardınca ağızlarımızı öpüp duruyorlar da ağızlarımız kapanıyor, söz söylememize imkân yok.</p>

  <p class="normal">Gâh sevgilinin öpüşü, gâh şarap kadehini sunuş; söz söyleme şöyle dursun, işarete bile mecal yok.</p>

  <p class="normal">Öpüş yarasıyla sözü ne de güzel yaralıyorlar, öpücükle sözü ne de güzel kesiyorlar; âdeta fitneyle, fitnenin, kavganın yolunu kesiyorlar.</p>

  <p class="normal">Güzeller, fitne gibi sarhoş oldular mı coşup köpürüyorlar; korkusu, pervası kalmayan sarhoşu ne bağlayabilir ki?</p>

  <p class="normal">Dağlar, dalgaların yatışması gibi düzleşip her taraf deniz kesilse granit kayaların sudan ne korkusu olacak?</p>

  <p class="normal">Fakat taşlar su kesildi, su taş gibi dondu kaldı mı artık seyret her şeyi gören, tuttuğunu koparan padişahın her şeyi kaplayışını.</p>

  <p class="normal">Savaş barış oldu, barış savaş kesildi mi seyret her şeyi bilen tek yaratıcının; dilediği gibi işleyen ustanın elinin sanatını.</p>

  <p class="normal">Ört yüzünü, ört, zaten güzellerin işidir yüz örtmek, gizlenmek; bizi zebun buldun, âciz buldun, her şeyine râm olmadayız zaten.</p>

  <p class="normal">Şu işe bak, arslan tavşanla karşı karşıya gelmiş; fakat etme, uzlaşma yolunu tamamıyla kapama.</p>

  <p class="normal">Şu tamaha bak ki etme, yapma diye sana öğüt veren benim; sanki yarı canlı bir sinek Zümrüdüanka’ya öğüt veriyor.</p>

  <p class="normal">Sanki sapsarı yüz safrayla savaşmada, sanki bir saman çöpü denizin yolunu kesmede.</p>

  <p class="normal">Sevgili, bir yıldırım değil misin, yahut bir ateş değil misin sen? Ne bir konak yerinde yalnız kodun, bıraktın bizi, ne bir evde.</p>

  <p class="normal">Seninle övünebilirim amma sarhoşluğu men ettin; fakat ben kendime ait ne övünç bilir, anlarım, ne utanç.</p>

  <p class="normal">Ne vakit, nasıl tövbe edeyim günahlarıma? Tövbe etmek suçum günahım benim; nasıl aşkı bırakayım da başka bir şeye yapışayım? Aşk konum komşum benim.</p>

  <p class="normal">Aklım, doğru yolu bırakma, kötülüğe sapma diyor amma helâkime ne gerekse onları sen takdir etmedin mi?<sup class="calibre2"><a href="../Text/divanson_split_571.html#footnote-300-9" id="footnote-300-9-backlink">[9]</a></sup></p>

  <h3 class="h2baslik" id="calibre_toc_824">XV</h3>

  <p class="normal">İştiyak ateşiyle gönlüm feryatlar etmede; böylece buluşma kapısından haydi gel sesini duyacağını umuyor.</p>

  <p class="normal">Gönlüm Huseyn sanki, ayrılık da tıpkı Yezîd, yüzlerce defa Kerbelâ çölünde şehit olmuş şu gönül.</p>

  <p class="normal">Görünüşte şehit olmuş amma gayb âleminde diri; düşmanın gözünde tutsak, halbuki kendi âleminde padişahlar padişahı.</p>

  <p class="normal">Dostun vuslat cennetinde oturmada; açlık, kıtlık, pahalılık zindanından tamamıyla kurtulmuş.</p>

  <p class="normal">Onun ağacının kökü gayb âleminde değilse, neden vuslat çiçeği açılıp saçılmış, apaçık meydanda?</p>

  <p class="normal">Sus da can diliyle konuş, çünkü konuşup duran tüm nefis, yetmedi mi diyor sana.</p>

  <h3 class="h2baslik" id="calibre_toc_825">XVI</h3>

  <p class="normal">Ben nerdeyim, şu cihanın gamına, neşesine kalmak nerde? Ben nerdeyim, yağmur, oluk gamına düşmek nerde?</p>

  <p class="normal">Ne diye asıl âlemime gitmeyeyim ben? Gönül nerde, şu toprak yurdun seyrine dalmak nerde?</p>

  <p class="normal">Ne eşeğim, ne eşeğe bakan kulum a canım; ben nerdeyim, eyer, palan derdini yemek nerde?</p>

  <p class="normal">Akıldan öte de binlerce yıl geçtin, vehimden de, şüpheden de; sen nerdesin, kötü düşüncelilerin sıkıştırmaları nerde?</p>

  <p class="normal">Dört ayaklı kuşsun sen, ta göğe dek uçar gidersin; sen nerdesin, damın, merdivenin yolu nerde?</p>

  <p class="normal">Âdem’sin âdeta, bir yılan için cennetten çıkmışsın; akreplerin, yılanların bulunduğu yerde aman mı bulabilirsin, nerde aman?</p>

  <p class="normal">Adamsın, hiç kimseyi de keçi yerine komuyorsun; sen nerdesin, her çobanın hay-huyu nerde?</p>

  <p class="normal">Gökyüzünün yücelerinden binlerce naralar geliyor da susuyorsun, bu feryat nerden geliyor, aramıyorsun bile.</p>

  <p class="normal">Gönül, gönül, işin aslına var, atasözünü dinle: Gök nerde, ip nerde?</p>

  <p class="normal">Ham şarabı getir de olgun, pişkin erlere sun; ben nerdeyim, her ham kaltabanın, gamını çekmek nerde?</p>

  <p class="normal">Meyhaneye gel, gir kapıdan da kapıyı içerden sür; sen nerdesin, adamların iyisi, kötüsü nerde?</p>

  <p class="normal">Ömrünün bir sonu, ucu bulunacağını umma; Tanrı sıfatlarısın sen, Tanrı’ya ne uç vardır, ne son.</p>

  <p class="normal">Ecel, kafesini kırar, kuşu incitmez, ecel nerde, ebedî kuşun kanatları nerde?</p>

  <p class="normal">Sus ki çok söyledin, kimsecikler duymadı, işitmedi; bu davul hangi damda çalınıyor, bu anlatış nerden? Kimse anlamadı gitti.</p>

  <h3 class="h2baslik" id="calibre_toc_826">XVII</h3>

  <p class="normal">Sevgili, sen seher yeliyle esip gelen nefesten de çeviksin, çabuksun; hiç kimse yoktur ki nefes almaya doysun, nefes almayı boşlasın kalsın.</p>

  <p class="normal">* Kim nefes almaktan vazgeçer, kim nefes almaya doyar? Halbuki sen o nefessin ki Tanrı, ölüleri diriltir dedi senin hakkında.</p>

  <p class="normal">Bedenin ağzı, insanı dirilten nefese kapandı mı mezarın ağzı açılır, o bedeni bir lokma eder de yutuverir.</p>

  <p class="normal">Bana fazla üfür, fazla üfür de tulumum şişsin, dolsun havayla; dolsun da senin nefesinle denizlere bineyim, denizlerin üstünden akıp gideyim.</p>

  <p class="normal">Dünyada öyle bir gün olmasın, görmeyeyim o günü ki sen üfürmeyesin şu dünyaya; o gün ovada yazıda bir tek ot bile bitmez, yeşermez.</p>

  <p class="normal">Yatıştır, üfleme bu nefesi, çünkü bir başka nefesin var senin, öylesine bir nefes o ki dudaktan çıkan şu yel durdu mu o kalır ancak.</p>

  <h3 class="h2baslik" id="calibre_toc_827">XVIII</h3>

  <p class="normal">Sen aşkı bilmiyorsan gecelere sor, sor aşkı sapsarı yüzlere, kupkuru dudaklara.</p>

  <p class="normal">Su nasıl yıldızı, Ay’ı gösterirse bedenler de aklı gösterir, belirtir, canı gösterir, belirtir.</p>

  <p class="normal">(s. 141) Can aşktan binlerce öylesine edep erkân öğrenir ki onları mekteplerde öğrenmeye imkân yoktur.</p>

  <p class="normal">Gökyüzünde aydın Ay, yıldızların arasında nasıl belirir, görünürse âşık da yüzlerce kişi arasında öyle belirir, öyle görünür.</p>

  <p class="normal">Akıl bütün yolları yordamları bilir de aşkın yolunu yordamını bilemez, şaşırır kalır.</p>

  <p class="normal">Aşk abıhayatından tadan kişi, Hızır’ın gönlüne sahiptir; arı duru sular, güzelim kaynaklar hiç olur, hiçe sayılır onca.</p>

  <p class="normal">Kendine eziyet edip de bahçeye gitme; gel de Şam’ı da seyret âşıkın gönlünde, dalgaları da, gül bahçelerini de, Medineleri de.</p>

  <p class="normal">Şam da nedir ki? Öylesine bir cennettir âşıkın gönlü ki meleklerle, hurilerle doludur; akıllar, o yüzlere, o çene topaklarına hayrandır.</p>

  <p class="normal">Ne lezzetli şarabı gasyan verir, mahmurluk verir, ne helvasının tadı çıban çıkarır, hararet arttırır.</p>

  <p class="normal">Padişahtan yoksula dek herkes tamahın, ümidin pençesine düşmüştür, çekişip durmadadır, can yalnız aşkla tamahlardan, isteklerden kurtulur.</p>

  <p class="normal">Alıcılardan ne övünç gelebilir aşka? Arslanlara ne dayanç olabilir tilkilerden?</p>

  <p class="normal">Dünya fidanında bir tek olmuş meyve bulamıyorum; şu ham meyvelerden dişlerim kesmez oldu artık.</p>

  <p class="normal">Güneş gibi bütün bineklere boş vererek aşk kanadıyla havalarda, göklerde uçadur.</p>

  <p class="normal">Âşıkların gönlüne ne yapayalnız kalanlar gibi bir yalnızlık, bir yabancılık duygusu gelir, ne birçok parçalardan meydana gelmişler gibi tümden ayrılma, eksilme korkusu.</p>

  <p class="normal">Onun yardımı, canlara yardım etsin diye seçmiştir onu, sebepler yaratan, sebepler yaratsın diye almıştır onu.</p>

  <p class="normal">Kâb kadısını avlamak, gönlünü kazadan, kaderden, olur olmaz mânasız lâflardan avlamak için aşk vekili geldi çattı, girdi kapıdan içeriye.</p>

  <p class="normal">Ne de acayip bir âlem, ne de acayip bir şiir, düzeni görülmemiş mi görülmemiş; düzülüp koşulan şiirlere binlerce coşkunluklar salmada.</p>

  <p class="normal">Terütaze ne varsa şu âlemde, hepsini de aşkın yoksulu bil; çünkü aşk altın madenidir, hepsini de altınla bezeyen odur.</p>

  <p class="normal">Ah ey aşk, hileyle, düzenle aldın aklımı; hâşâ, yanlış söyledim, yalan söyledim; güzelliğinle, alımınla aldın aklımı.</p>

  <p class="normal">A aşk, sana şükrederek anmak isterim seni; fakat aklım şaştı, fikrim karıştı gitti sende, senin künhünde.</p>

  <p class="normal">Aşkı yüz binlerce dille övsem gene de onun güzelliği, alımı, bütün bu güzeliklerden, bütün bu alımlardan üstündür, bu övüşlere sığmaz.</p>

  <h3 class="h2baslik" id="calibre_toc_828">XIX</h3>

  <p class="normal">Gidelim, denizin yanı başında bir ev tutalım; çünkü inciler onun vergisidir, huyu cömertliktir.</p>

  <p class="normal">Birisiyle konuşup görüşme, canı onun rengine boyar; gökyüzüyle konuşup görüştükleri için yıldızlar güzelleştiler, güzel bir yüze sahip oldular.</p>

  <p class="normal">Beden de canla düşüp kalktığı, konuşup görüştüğü için güzel yüzlü, hoş huylu değil mi? Yoksul beden candan ayrıldı mı ne oluyor?</p>

  <p class="normal">El, bedeninle bulundukça hünerlidir; bedenden ayrıldı mı yere düşer gider.</p>

  <p class="normal">Hani hünerin a el, o el değil misin sen? Hayır; bu zaman ayrılık zamanı, o zamansa buluşma çağıydı.</p>

  <p class="normal">Öyleyse Allah aşkına olsun, Allah aşkına sevgilinin nazını çek; çünkü sevgilinin nazı yüz bin batman helvadan da iyidir, tatlıdır.</p>

  <p class="normal">Ayrılık nedir görmedin, Tanrı da göstermesin sana; bir duadır bu ki bundan daha iyi dua olamaz.</p>

  <p class="normal">* Küllî nefisten, cüzî nefsimiz ayrıldı, “inin” emriyle yücelerden indi;</p>

  <p class="normal">Kesik ele döndü, işinden gücünden kaldı; kediye lokma kesildi; bu ne aşağılık iştir, ne belâdır bu.</p>

  <p class="normal">Onun elinden bütün arslanların pençeleri kırılmıştı; şimdiyse kaza, kader onu kediye giriftâr etmiş, o yana bu yana çekip duruyor.</p>

  <p class="normal">Bir damarı oynuyorsa tekrar kavuşma, buluşma ümidiyle oynar; çünkü nice binlerce kesik el, tekrar kavuşma, buluşma devletini bulmuştur.</p>

  <p class="normal">Ayrı ayrı parçaları bir güzelce birleştiren padişaha çok görme bunu; parça parça dumanlar bile onun elinde gökyüzü haline gelmiştir.</p>

  <p class="normal">Öyle bir dünya padişahıdır o ki parçaları dikip birleştirmede ustadır; bedenimizin parça parça cüzlerine bir baksana.</p>

  <p class="normal">Mademki çengimizi kırdın, kırdığını da onar; şu neyimizin yalvarışına bak, üfle ona.</p>

  <p class="normal">Çünkü elimizdeki şu kamış parçası bile yüzlerce can vermede; ne vakit bana üfürecek de hoş bir ses vereceğim diye beklemede.</p>

  <h3 class="h2baslik" id="calibre_toc_829">XX</h3>

  <p class="normal">Nerde sâkîmiz? Gelsin de bizi kırsın geçirsin; gönlümüzden düne ait düşünceyi de silsin süpürsün, yarına ait düşünceyi de.</p>

  <p class="normal">Kuşlar onun gibi yuva kurulacak, sığınılacak ağacı az bulurlar; sevda ordusuna onun gibi bir kumandan lâzımdır.</p>

  <p class="normal">Küpe diriltme afsununu okuyup üfledi mi gönül yolundan yüzlerce peri kalkar, yola düşer.</p>

  <p class="normal">Nerde o avlanan arslan, nerde onun o güzelim saldırışları ki ova misk ceylanlarıyla dolsun.</p>

  <p class="normal">Âleme ışık doğudan, güneşten gelmede; dünyada insan soyu Âdem’den, Havva’dan türemiş.</p>

  <p class="normal">Nerde gerçekler denizi, nerde kerem bulutu? Hani kayalardan bile kaynaklar coşturup akıtmış.</p>

  <p class="normal">Nerde o padişahımız? Görünmüyor amma olsa olsa o olacak büyüleriyle görür gözleri bağlayan.</p>

  <p class="normal">Gözünü öylesine bağlar ki güpegündüz zerreyi görürsün de koskoca güneşi görmezsin.</p>

  <p class="normal">Onun gözbağcılığındandır, kayığı görürsün de denizin dalgalarını görmezsin.</p>

  <p class="normal">Kayığın çalkalanması denizi bildirir sana, hani kör de insanların hareketlerini duyar da insanları anlar ya.</p>

  <p class="normal">* “Tanrı mühürlemiştir” âyetini okumadın mı? O mühürler, fakat gene de mührü o açar, perdeleri o kaldırır, o yırtar.</p>

  <p class="normal">İki gözün kapalı, rüyada bir şeyler görürsün; iki gözünden perde kalkar da o vakit seyre dalarsın asıl.</p>

  <p class="normal">Şaşma buna, can, sevgilinin perdesidir; riyazata dal, vazgeç şu nefse uyup kavgalara düşmeden.</p>

  <p class="normal">Daha da şaşılacak şey şu: Yaratıklar pervane gibi uçup duruyorlar da sen gönül mumlarını görmüyorsun.</p>

  <p class="normal">A gözümüz bizim, ne suç işledin de seni kapadı, bağladı? Ağla, tövbe et, hataları bırak.</p>

  <p class="normal">Böyle bir can için bedenlerin yıpranması değer; böyle bir iş başarmak için başı ayak yapıp yürümek yerindedir.</p>

  <p class="normal">Sus da Tanrı vahiylerini işit; söyleyip anlatan vahiy, yüz binlerce candır çünkü.</p>

  <h3 class="h2baslik" id="calibre_toc_830">XXI</h3>

  <p class="normal">Can çalgıcısı nerde ki haydin seslerinden binlerce baş sevdalarla dolsun.</p>

  <p class="normal">Söylemeyeyim demiştim amma söyleyeceğim; ben nerdeyim, ahitlerine vefa etmek nerde?</p>

  <p class="normal">Yeryüzünden tövbe bitse, baştan başa her yanı kaplasa gene de aşk, ot gibi bir anda biçiverir hepsini.</p>

  <p class="normal">Çünkü tövbe öğüde benzer, dağ gibi coşan dalgalar, köpürüp kabaran deniz öğüt dinlemez.</p>

  <p class="normal">A aşk, şimdi kaşların çatılmış, o güzel yüze yaraşmıyor bu, vazgeç öfkeden, gülümse.</p>

  <p class="normal">Dünyada hiç kimsenin işi gücü hoş gelmiyor bana; çünkü senin uygun, düzgün işlerini gördüm, seyrettim.</p>

  <p class="normal">Güneş yüzün doğudan doğdu da zerre zerre her şeyden, ne de güzel efendimiz sesini duydum.</p>

  <p class="normal">O coşkun denizde öylesine bir tatlılık var ki o tattan suyun ciğerinde bile susama illeti peydahlandı.</p>

  <p class="normal">Tanrı, sonradan meydana gelen her derde bir derman vermiştir; fakat aşk derdinin evveline evvel yok, o dermansız kaldı gitti.</p>

  <p class="normal">Tutalım dermanı var bu derdin de; lâyık görür müsün gök kubbenin balçıkla sıvanmasını?</p>

  <p class="normal">* Canı, yokluk övüncümdür nöbetini çalan kişinin taca, tahta, bayrağa ne iltifatı olur ki?</p>

  <p class="normal">Bütün dünyayı gerçekler bağı, gerçekler bahçesi kaplamışken ne diye zehirli otlar arasında yayılır dururlar, ne diye?</p>

  <p class="normal">Ağız, sözle dolu, fakat söylemeye imkân yok; bütün erlerin canı için olsun, geri kalanını sen söyle.</p>

  <h3 class="h2baslik" id="calibre_toc_831">XXII</h3>

  <p class="normal">Yarın olsun da, sırtımda şu upuzun elbise, binlerce arşın sevgiyle kalkayım, âşıklar terzisinin dükkânına gideyim.</p>

  <p class="normal">Öyle bir terzidir o ki seni Yezîd’den keser, Zeyd’e diker; şu birisine eş eder seni, öbüründen ayırır.</p>

  <p class="normal">(s. 142) O yiğide yamar, diker seni, ömrünce gönül verirsin ona; ne de ibrişimi, teyeli var, ne de apaydın, usta eli.<sup class="calibre2"><a href="../Text/divanson_split_572.html#footnote-300-10" id="footnote-300-10-backlink">[10]</a></sup></p>

  <p class="normal">* Tam gönül verdin mi de o görülmemiş makasla keser, “inin ordan” emriyle ayırır, ayrılıkla biçer atar seni.</p>

  <p class="normal">Onun toplayışına, ayırışına şaştım kaldım; deli gönlün halden hale girişi gibi o da dilediğini sağlamlaştırır, bırakır, dilediğini söker, mahveder.</p>

  <p class="normal">Gönül, toprakla dolu bir tahta, o da gönlün mühendisi; o toprağa ne şekiller çizer, ne rakamlar döker, ne gerçekler yazar, ne adlar kaydeder.</p>

  <p class="normal">Sayı gibi tutar, seni bir başkasına çarpar, bu çarpıdan ne sonuçlar peydahlar.</p>

  <p class="normal">Çarpıyı gördün ya, şimdi de bir pay edişi seyret; bak, denize katreleri nasıl bağışlamada.</p>

  <p class="normal">Zorla bütün zıt şeyleri karşılaştırmış, hepsini birbirine karmış, katıştırmış; sus, şu şaşılacak şeyler aklı fikri dağıttı gitti.</p>

  <h3 class="h2baslik" id="calibre_toc_832">XXIII</h3>

  <p class="normal">Şaşkın şaşkın ne bakıyorsun yüzüme a genç? Yüzümde o sevginin delili var; dikkat et de asıl onu gör.</p>

  <p class="normal">* Yoksa yüzümde aşkın dağladığı yeri mi görüyorsun? O dağda, “biz indirdik”, biz takdir ettik yazısı da yazılı.</p>

  <p class="normal">Hızır’ın suyu tatlı mı tatlı, ben de susuzluk illetine uğramışım, binlerce tulum su istiyorum, binlerce karın.</p>

  <p class="normal">Gönülsüz kalandan ne diye vefa istersin? Gönül gitti mi ardından vefa da gider, cefa da.</p>

  <p class="normal">And olsun şu yıkık gönüle, o mamûr güzelliğe; hayalin şu yıkık yurdumuza pek hoş yaraşıyor.</p>

  <p class="normal">Dün gece mekânsızlık yurdundan gelen can feryatları, dua çağında uykumdan uyandırdı beni.</p>

  <p class="normal">Feryadı mı söyleyeyim, feryat edenleri mi? Kulak o feryatlarla dolu, gözlerimdeyse feryat edenlerin güzellikleri.</p>

  <p class="normal">A kardeşim, ne bizde karar var, ne sende; bak da gör; dertler, istekler seni her yana çekip sürümede.</p>

  <p class="normal">Yüzlerce çevgenin ortasında bir topsun sanki, baştan başa dağda, ovada yuvarlanıp duruyorsun.</p>

  <p class="normal">Padişahın niyeti nerde, topun niyeti nerde? Sevgilinin boyu bosu nerde, haydin, gelin diye bağrış sesi nerde?</p>

  <p class="normal">İştiyakının verdiği coşkunlukla deniz gibi köpürdüm, coştum; ey bilen padişah, ey söyleyen inci, sen söyle artık.</p>

  <h3 class="h2baslik" id="calibre_toc_833">XXIV</h3>

  <p class="normal">Ne bahtiyar kişisin ki Tanrı çağırdı seni; gir kapıdan kutlulukla, gir kapıdan, Tanrı açtı bu kapıyı sana.</p>

  <p class="normal">* Kapalı kapıları kim açar? Kapıları açan. Kim sofralar döşer, yurtlar verir? Rızıkları indirdik diyen.</p>

  <p class="normal">Kim yarar meyveleri de ağaca, boy at, baş çek de hurmalarını saç der?</p>

  <p class="normal">Yeraltında bulunan neye üfüren kimdir; tatlıya analık eden, tada padişahlık edip buyruk yürüten kimdir?</p>

  <p class="normal">Kimdir madenin avcunda toprağı altın, gümüş haline sokan? Kimdir sedefin içinde suyu inci eden?</p>

  <p class="normal">* Sevginin çekişiyle candan da kurtuldun, bedenden de; daha da yakınlaştı âyetinin cezbesiyle iki yay kadar kaldı araları makamını da aştın.</p>

  <p class="normal">Gönül Zümrüdüanka’sı neden bu kadar yücelere uçmada? Yüceler yücesi Rabbimden bir ıslık sesidir, duydu da ondan.</p>

  <p class="normal">Çalgıcın güneş oldu, lâle bağırdı: Kalk, servi boylu dilbere secde et.</p>

  <p class="normal">Açılıp saçılan gül, neden gülüyor? Söyleyeyim: Bahar mevsimi yüzünden duası kabul oldu da ondan.</p>

  <p class="normal">Gül, gömlekten mâna Yusuf’unun kokusunu aldı da ağzını açıp gülmeye, hey gidi hey, müjde, müjde demeye koyuldu.</p>

  <p class="normal">Gül bahçesi karakışa, padişahlar padişahının adaletinin aydınlığı sayesinde yağmadan korkmuyorum, ne dilersen yap, elinden geleni geri koyma diyor;</p>

  <p class="normal">Diyor ki: Gök de onun elinde bir elma gibi, yer de; hattâ daha da değersiz yer, gök; sen benim yaprağımı kapıyorsun, fakat nereye götüreceksin, nereye?</p>

  <p class="normal">Herkesçe bu böyle: Âlemin mânası o; peki, o halde adlar, mânanın tapısından başka nereye gidebilir?</p>

  <p class="normal">* “Bilinmeyi diledim” hükmünce ad, mânanın mazharı; mâna adla görünür; bu yüzden ariflerin can gözleri ada boş vermiştir.</p>

  <p class="normal">Sopası olmasa da, eli parıl parıl parlamasa da Hârun irfanıyla tanır, bilir Kelîm’i.</p>

  <p class="normal">Onun damının, kapısının çevresinde nasıl dönüp dolaşmazlar; Güneş de onun ışığından cömertlik etmede, Ay da.</p>

  <p class="normal">* Tanrı, kendisine nur adını taktı, gözü de nurdan yarattı, kul köle ol o gözlere.</p>

  <p class="normal">Bütün bunlardan geçtik, el atma, elini koru; o perdenin ardında Yusuf’umuz sarhoş bir halde salına salına geziniyor.</p>

  <p class="normal">Elin de yeri mi var burda, sözü mü olur elin? Akıl da elden çıktı, fikir de; çünkü sâkî, gönüle huzur, karar vermede, şarap da pek keskin, pek sarıyor adamı.</p>

  <p class="normal">Sus da bütün bunları o söylesin, o anlatsın; parlaklık, aydınlık yukarılardan gelirse daha iyi elbet.</p>

  <h3 class="h2baslik" id="calibre_toc_834">XXV</h3>

  <p class="normal">Sonuna son bulunmayan sâkîden ne biçim bir şarap içtin a gönül? Anbean gürültüler ediyorsun, kavgalara girişiyorsun.</p>

  <p class="normal">Yoksa sabah şarabının içileceği çağda, Zühre’nin, işret meclisini kurdum, haydin, işret çağı diye çağrısını mı duydun a gönül?</p>

  <p class="normal">Belâ incidir âdeta, şerbet gibi iç belâyı da incilerle oynamaya giriş; ne diye kaçarsın? Bu kaçışın, belânın ta kendisi zaten.</p>

  <p class="normal">Zahit eline kadehi almış, halktan hiç pervası yok, kimsecikler görmüyor ya demiş, halkın ta ortasına oturmuş.</p>

  <p class="normal">Ne kadehtir bu kadeh ki baş gözü göremez onu; haydi, sen de mâna sâkîsinin elinden al, çek o kadehi.</p>

  <h3 class="h2baslik" id="calibre_toc_835">XXVI</h3>

  <p class="normal">O güzel beni gördü de halimi, hatırımı sormadı; neden? Yüzünü ekşitti pencerenin önünden geçip gidiverdi; niçin?</p>

  <p class="normal">Sebebi neydi, ne yapmıştım, benden ne kötülük görmüştü ki hatırına toz toprak konmuş; neden?</p>

  <p class="normal">Sabah çağından beri niçin âşıkın kanına kastetti; niçin Zül-fekaar’ını çekti acaba?</p>

  <p class="normal">O gül yüzünü solgun gördüm de neden şu yok-yoksul gönlümde binlerce diken bitti?</p>

  <p class="normal">Dudağını açtı da gülmeye başladı mı gönül de açılır; işin gücün açılması niçin hep o dudağa bağlı acaba?</p>

  <p class="normal">Öfkelendi de kaşlarını çattı mı, yaralı gönül dertten boğum boğum, düğüm düğüm olur; neden?</p>

  <p class="normal">Canın ne de bağlılığı var onun açılıp saçılmasına, neşelenip gülmesine; bir an bile görmesem eriyip gidiyorum; niçin?</p>

  <p class="normal">Yüz çevirdi mi dünya kararır, ne gün kalır artık bende, ne akıl fikir; neden?</p>

  <p class="normal">Sevgilimizin gönlü neden soğudu bizden? Dilediğini işleyen Tanrı lûtfu niçin kesildi bizden?</p>

  <p class="normal">Belki de Tanrı lûtfunun ta kendisi o da, biz yanlış söyledik; zaten Tanrı lûtfu olmasaydı, güzelliği böyle sayıya, kıyasa sığmaz bir halde mi olurdu?</p>

  <p class="normal">Lûtfun ta kendisi, şekilsiz yüz gösterseydi ne diye peygamberler perdecilik ederlerdi?</p>

  <h3 class="h2baslik" id="calibre_toc_836">XXVII</h3>

  <p class="normal">Bütün düğünlerin derneklerin kutluluğu derlenip toplansın da şu bizim düğünümüze nasip olsun Tanrım;</p>

  <p class="normal">Kadir gecesinin, oruç ayının, bayram gününün kutluluğu, Âdem’le Havva’nın buluşmasındaki kutluluk;</p>

  <p class="normal">Yusuf’la Yakub’un kavuşmalarındaki, Me’vâ cennetinin seyrindeki kutluluk;</p>

  <p class="normal">Daha da söze gelmeyenlerin kutluluğu, hep birden şeyhimizin, ulumuzun evlâdına saçılıp dökülsün.</p>

  <p class="normal">Sütle bal gibi birbirleriyle uzlaşsınlar; şekerle helva gibi birbirlerine katılsınlar, vefa göstersinler, birleşsinler.</p>

  <p class="normal">* Tebâreke suresinin kutluluğu eşleri dostları, sâkîleri olsun; kim âmin derse, kim dua ederse ona da nasip olsun bu kutluluk.</p>

  <h3 class="h2baslik" id="calibre_toc_837">— B —<br class="chapter"/>
  XXVIII</h3>

  <p class="normal">Canın için işi bırakma, uyuma; ömründen bir geceyi eksik say, uyanık kal, uyuma.</p>

  <p class="normal">Kendi dileğine uydun da binlerce gece uyudun; ne olur, bir gececik de sevgilinin hatırı için uyuma.</p>

  <p class="normal">Geceleri uyumayan o lûtuf sahibi, o lâtif sevgiliye uy, ver gönlünü ona, uyuma.</p>

  <p class="normal">Ta sabaha dek feryat edip yarabbi, yarabbi diye ağladığın hastalık gecesini hatırla, o geceden kork da uyuma.</p>

  <p class="normal">Ölümün gelip çatarak, konuk gerek diyeceği bir gece var ya, o yolculuk gecesinin acılığı için olsun, uyuma.<sup class="calibre2"><a href="../Text/divanson_split_573.html#footnote-300-11" id="footnote-300-11-backlink">[11]</a></sup></p>

  <p class="normal">* O heybetli, o taşların bile eriyip su kesildikleri depremleri hatırına getir de taş değilsen uyuma.</p>

  <p class="normal">(s. 143) Zenci gece sert, çevik bir sâkîdir, sunduğu kadehi alma, o mahmurluktan kork da uyuma.</p>

  <p class="normal">* Tanrı, dostlar geceleri uyumaz dedi, bunu duydun da utanıp arlandıysan uyuma.</p>

  <p class="normal">Aman nedir, bilmeyen o çok şiddetli, o çok büyük geceden kork, bir geceyi azık et kendine, sakın uyuma.</p>

  <p class="normal">Duymuşsundur, ulular, dileklerini geceleyin bulurlar; muradına erişmiş padişahlar padişahının aşkına, uyuma.</p>

  <p class="normal">Aklın fikrin kurur, katılırsa taze bir akıl fikir, taze bir öz bağışlarlar sana da a umup duran kişi, baştan başa öz kesilirsin; uyuma.</p>

  <p class="normal">Binlerce defa söyledim sana, sus dedim, fayda yok sözden; birini getir ki binine bedel olsun, uyuma.</p>

  <h3 class="h2baslik" id="calibre_toc_838">XXIX</h3>

  <p class="normal">Rebâb, aşk kaynağıdır, arkadaşların eşi dostudur; Araplar da buluta rebâb adını takmışlardır.</p>

  <p class="normal">Bulut nasıl gülü, gül bahçesini sularsa, rebâb da gönüller gıdasıdır, özler sâkîsi.</p>

  <p class="normal">Ateşe üflersen yalımlandıkça yalımlanır, yere üflersen tozdan başka bir şey kalkmaz.</p>

  <p class="normal">* Rebâb, apaçık bir çağrıştır, padişahın yanına gel diye çağırır durur; fakat davul dövmekle, karga kalkıp da padişahın yanına gelmez.</p>

  <p class="normal">Âşıkların zorlu düğümlerini açar, çözer; âşıkta müşkül kalmayınca da su gibi ne de tatlıdır, ne de siner.</p>

  <p class="normal">Hayvanın derdinin cevabı çimendir, ottur; çünkü uyku mayasıyla yoğrulmuş hamur, onun şehvet tohumudur.</p>

  <p class="normal">Eşek nerde, İsa aşkından bahsetmek nerde? Kapıları açan Tanrı ona bu kapıyı açmamıştır ki.</p>

  <p class="normal">* Aşksa kavuşmak buluşma sultanlığı için, perdeleri kaldırıp içeriye girme devleti için can elbisesidir, “Âdemoğullarını üstün ettik” gerdanlığı.</p>

  <p class="normal">Onun sesiyle gönüller bir tek önemli şeye toplanırlar, bir tek işe koyulurlar; Tanrı sesi iş erlerini dağınıklıktan kurtarır.</p>

  <p class="normal">Beden kaydında kalanlara aşktan pek söz açma; onların ödevleri korkudur, ümittir; sevaptır, suçtur ancak.</p>

  <h3 class="h2baslik" id="calibre_toc_839">XXX</h3>

  <p class="normal">Aşkın yok, lâyığındır senin, yat, uyu. Yürü git, onun aşkı, onun gamı bizim nasibimiz; sen var uyu.</p>

  <p class="normal">Sevgilinin gam güneşiyle zerre zerre olduk; senin içindeyse böyle bir heves belirmedi bile; uyuyakal.</p>

  <p class="normal">Onun razılığını aramak için su gibi koşup duruyoruz; o nerdeymiş, derdin bile değil, uyu sen.</p>

  <p class="normal">* Aşk yolu, yetmiş iki mezhepten de dışarıdır; senin aşkın, senin yolun yordamınsa hile, gösteriş; var uyuyakal.</p>

  <p class="normal">Sabahleyin sunduğu şarap, sabah gıdamız bizim, işveleri, cilveleri, akşam gıdamız; sense yemek, içmek derdine düşmüşsün; uyu, uyu.</p>

  <p class="normal">Biz kimya isteğiyle bakır gibi yanıp erimedeyiz; sanaysa yastık, yatak, kimya kesilmiş; var uyu.</p>

  <p class="normal">Sarhoş gibi her yana yıkılmadasın, her yana düşüp kalkmada; gece geçti, şimdi dua çağı, uyuyakal.</p>

  <p class="normal">Kaza, kader bizim uykumuzu aldı, civanım, yürü, kaçırdığın uykuları da kaza et, yat, uyu.</p>

  <p class="normal">Aşkın eline düştük, bakalım, ne yapacak bize? Sen kendindesin, git, sağ yanına yat, uyu.</p>

  <p class="normal">Ben kan içiyorum, sen yemek yiyorsun; elbette yemek uyku getirecek; meydanda bu, uyu, uyu.</p>

  <p class="normal">Ben akıldan fikirden de ümidimi kestim, baştan da; sense terütaze bir akıl fikir umuyorsun, yat, dal uykuya.</p>

  <p class="normal">Harf elbisesini yırttım, sözü bıraktım; sen çıplak değilsin, elbisen var, uyuyakal.</p>

  <h3 class="h2baslik" id="calibre_toc_840">— T —<br class="chapter"/>
  XXXI</h3>

  <p class="normal">Âşık Ay’dır, yıldızların arasında görünür, parıl parıl parlar, gel de seyret. Bil ki tecelliden sarhoş olan, Ay’a bile kılavuz olur, yol gösterir.</p>

  <p class="normal">Gün ortasında deve minareye çıkar da herkes görüp dururken birisi tutar, nerde, nerde derse bil ki kördür o adam.</p>

  <p class="normal">Âşıkın çevresinde yüz binlerce ham kişi olsa iki gözümü de bağla benim, âşık nerdedir, göstereyim sana.</p>

  <p class="normal">Gel yanıma, kulağını bana ver de söyleyeyim; çünkü ağzımdan, dudağımdan, bir peri yüzlü güzel söylemede benim.</p>

  <p class="normal">Benim perime âşık olan adam, ne Âdem’den doğmuştur, ne de anası Havva’dır onun.</p>

  <p class="normal">Ay yüzlü güzelimi gören, güneş gibi ateşler içine düşerse, gök gibi başsız-ayaksız kalırsa şaşma.</p>

  <p class="normal">* Kanlar içinde yuvarlanan şu kesik başa bak, bir an bile durup dinlenmiyor, yoksa Yahya’nın başı mı bu?</p>

  <p class="normal">O gece gündüz, şu inişte, çıkışta yuvarlanıp duran bedensiz baş, Güneş’e benziyor, Ay’a benziyor.</p>

  <p class="normal">Şu âlemde aklın aklı başında olsaydı, kalkar, gelirdi de bu ne biçim şaşılacak iş derdi.</p>

  <p class="normal">* Gönlün yüzünü görendir aklı fikri olan; canın kametini duyandır halkı çağırmaya ehil olan.</p>

  <p class="normal">Şu çayırlıkta çimenlikte yüzleri safran kesilenlere dikkat et; sarı yüzle dertlerle dolu gönül, o yüzlere vurulmuş bir dağdır.</p>

  <p class="normal">Aklın varsa sus, sır açma; fakat bizim perimiz yanımızdayken bizde de akıl fikir arama.</p>

  <p class="normal">Tebriz’in övündüğü Tebrizli Şems, beynimin halkasından aklımı fikrimi aldı, götürdü; pek de yaman halka kapandır o.</p>

  <h3 class="h2baslik" id="calibre_toc_841">XXXII</h3>

  <p class="normal">Nasıl bir incisin ki değerin kimsenin elinde avcunda yok; dünyanın elinde ne var ki o senin bağışın olmasın?</p>

  <p class="normal">Sensiz yaşayanın, yüzünü görmeden ömür sürenin lâyığı bundan da beterdir, kul da sana lâyık bir kul değildir, değildir amma gene de kulun lâyığını verme.</p>

  <p class="normal">Her an canı, gönlü ayağının bastığı toprağa döküp saçmak isterim; zaten senin ayağının altına toprak olmayan canın toprak başına.</p>

  <p class="normal">Havan bütün kuşlara kutlu bir havadır; ne kutsuz, yomsuz kuştur o ki senin havanda uçmaz.</p>

  <p class="normal">Olayların dalgaları arasında, usta yüzücü bile yüzüp kurtaramaz kendini, çünkü senin değerinde yüzmüyor o, seni bilmiyor o.</p>

  <p class="normal">Âlemin sonu yoktur, olsa bile yok say onu, çünkü senin sonsuzluğuna mahrem değil o.</p>

  <p class="normal">Senin şahına mat olan piyade, ne kutlu piyadedir. Senin yüzünü görmekten ayrılmayan yüz ne hoş, ne güzel yüzdür.</p>

  <p class="normal">Senin yaralamandan, senin açacağın yaradan kaçmam ben; çünkü senin belâ ateşine yanmayan gönül soğuktur, hamdır.</p>

  <p class="normal">Yok olmayan gönlün yüzü, mekân âlemine yönelir; sen onu, yürü, burası yurdun değil senin diye mekânsızlık âleminden sürer, kovarsın.</p>

  <p class="normal">Senin övülmene, seni övenlere ne sayı var, ne hesap; hangi zerre var ki seni övmekle başı dönmesin?</p>

  <p class="normal">* Hani Nizâmî, şiirinde der ya, ben de onun gibi diyorum: Cefa etme, bende senin cefana dayanacak güç kuvvet yok.</p>

  <h3 class="h2baslik" id="calibre_toc_842">XXXIII</h3>

  <p class="normal">İçinde sevginden başka hiçbir şey olmayan şu gönlüme and olsun, senin dostlarından olmayanı sevemem.</p>

  <p class="normal">Canım sana feda değilse dertsiz olmasın, gamsız kalmasın. Gözlerim senin için yaş dökmüyorsa görmesin hiçbir şeyini, aydın olmasın.</p>

  <p class="normal">Ümidim senden başkasınaysa onmasın, varlığım senin için değilse yıkılsın gitsin.</p>

  <p class="normal">Hangi alım var, hangi güzellik var ki o ışığının vuruşundan ibaret olmasın; hangi padişah var, hangi bey var ki o senin yoksulun olmasın.</p>

  <p class="normal">Gönlümün düşmanların diledikleri hale gelmesine razı olma; bak da gör, gönlümün isteği, senin razılığından başka bir şey değil.</p>

  <p class="normal">Sensiz geçen bir ânı bile kaza edemem, fakat ne çare? Başa gelen senin takdirinden başka bir şey değil ki.</p>

  <p class="normal">A gönül, canını ver, oyna canınla, ne diye üstüne titriyorsun onun, titreme; feda et gitsin; Tanrın yok mu senin?</p>

  <p class="normal">Kendi üstüne titreme de başkaları senin üstüne titresin; canına and olsun, sana senden başka bir düşman yok.</p>

  <h3 class="h2baslik" id="calibre_toc_843">XXXIV</h3>

  <p class="normal">Şu buluşmayı bilenler bayrama dönmüşler, arefe kesilmişler sanki senin değerini bilene berat veriyorlar.</p>

  <p class="normal">İşleri başaran, dilekleri veren Tanrı’nın lûtfunu, ihsanını üleştirmek için yeniay gibi uzak bir yoldan geliyorlar.</p>

  <p class="normal">Alışverişten nasipleri kalmayan müflislere, padişahın hazinesinden zekât getirmedeler.</p>

  <p class="normal">Kurtuluş anahtarlarını koltuklarının altına almışlar, kapalı kapıları açmaya geliyorlar.</p>

  <p class="normal">Her can, gelin de zekâtınızı, sadakanızı alın sesini duymuş, eline kocaman bir zembil almış, geliyor.</p>

  <p class="normal">Gel, gel de İmranoğlu Mûsa’nın Tur Dağı’na, ihram bağlanılacak yere, o padişahın döküp saçtığı zekâtı gör, ihsanını seyret onun.</p>

  <p class="normal">(s. 144) O fazlasıyla fazla altın, dağarcığı kenarından yırtmış, şekerkamışının ağırlığından sepetleri delinmiş.</p>

  <p class="normal">Fakat iki dünya harmanından bir karınca ne alabilir, ne götürebilir? Sus, yalnız uzakta da oturma, salâvat sesini duy.</p>

  <h3 class="h2baslik" id="calibre_toc_844">XXXV</h3>

  <p class="normal">Dünya da, dünyanın işleri de baştan başa havadan ibaret; hele iyi, kötü, yaptığı işlerin karşılığı ne diye verilir, yel ne diye sorumlu tutulur?</p>

  <p class="normal">* Fakat Muhammed’in kurduğu varlığa bak, hicretten altı yüz elli yıl geçmiş, hâlâ durmada; ne sağlam yapı.</p>

  <p class="normal">Ebû Leheb’le ona benzeyenlerin hiçbir şeyini görmezsin; ancak öğüt vermek için hikâyeleri anlatılır.</p>

  <p class="normal">Yel, nerden bu kadar dayanacak, bu çeşit duracak? Bu dayanmaya Kafdağı bile örnek olamaz; onun bile gücü kuvveti yoktur.</p>

  <p class="normal">* İsa’nın nefesindeki, Uzeyr’in duasındaki tesir, ezelî bir inayetti; ustanın ışığıydı o.</p>

  <p class="normal">Söz, nefesle söylenir, nefes geçer gider amma söz kalır; seher yeli eser gider amma çayırlık, çimenlik neşelenir, sevinir.</p>

  <p class="normal">Dünya, yelin korkusundan yaprak gibi tir tir titrer, sen bilmezsin amma yelin içinde çelikten yapılma bir kılıç vardır.</p>

  <p class="normal">Saman çöpü yardır ki dünyada, yelden başka bir şey tanımaz, bilmez; saman çöpü bir dağı delemez, Ferhad değildir o.</p>

  <p class="normal">Gönlümde feryat dalgaları coşup köpürüyor, fakat ne kadar feryat edersem edeyim, senin haberin bile olmaz.</p>

  <p class="normal">Deniz görürsen, dalga sana vurursa o vakit iyiden iyiye anlarsın ki yel değilmiş, mamûr bir ülkeymiş, koca bir sultanlıkmış.</p>

  <h3 class="h2baslik" id="calibre_toc_845">XXXVI</h3>

  <p class="normal">Kutluluk güneşinden şaraplar sunulmada bana; bedenimin zerreleri meyhane kapısına halka olmuş.</p>

  <p class="normal">Haydin, güneşimizin yüzünü seyredin; Firdevs bağıdır o yüz. Haydin, ortadan ayrılmış saçlarının gölgesine dalın, cennetlerdir o gölgelik.</p>

  <p class="normal">* Göğe de, yere de lûtfetti, kerem buyurdu da gelin dedi; gök de, yer de o buyruktan sarhoş oldular, o buyruğa uyup kendilerinden geçtiler.</p>

  <p class="normal">Padişahın taht kurduğu yer, vardan da dışarıdır, yoktan da. Vardır, yoktur dâvalarının görüldüğü yer, ordan binlerce yıl uzaktır.</p>

  <p class="normal">* Gönülde binlerce zevk, safâ kapısı açıldı, acele et; çünkü bir işi geciktirmede zararlar vardır.</p>

  <p class="normal">Orda yaşayışı yaratan yaşayışlar var; çünkü gerçekler padişahı mat olan padişah değil.</p>

  <p class="normal">Gönül merdiveninden her an miraca ağanlar var; kanlarla dopdolu kadehlere bak, o kadehler buna delil.</p>

  <p class="normal">Tebrizli Şems’in sahip olduğu havada ne değirmenden bahsedilebilir, ne göklerden söz açılır.</p>

  <h3 class="h2baslik" id="calibre_toc_846">XXXVII</h3>

  <p class="normal">Bütün âleme gül, gülmek hakkın senin; her eğri, her doğru, kaşına, boyuna kul köle kesilmiş.</p>

  <p class="normal">Devlet, ayaklarına düşer, önünde baş kor; insan da, peri de senin yolunda başsızdır, ayaksızdır.</p>

  <p class="normal">Evvelki gün canım aşkla gül bahçesine gitti; fakat seni göremedi de bir ancağız oturdu, sonra kalktı;</p>

  <p class="normal">Gül bahçesinden su gibi secdeler ederek dışarı koştu, her şeyin aslı olan kutluluk ırmağı nerde diye aramaya koyuldu.</p>

  <p class="normal">Gönül ehli, gönlümden senin hikâyeni duydu da hepsi birden, bu da bizim dilberimizin sarhoşu diye nara atmaya koyuldu.</p>

  <p class="normal">İnsan da, peri de başıma toplandı da bana, doğudan izler göster, şu nefesin seher yeline benziyor dediler.</p>

  <p class="normal">Cefanın da şeker gibi çeşnisi, lezzeti var; ne de güzel cefa ki onda yüz binlerce vefa definesi gizli.</p>

  <p class="normal">Tebrizli Şems, baş verdi de sefere çıktı, yola düştü; amma sen bana gene de de: Güneşin yüzü mü olur, başı mı?<sup class="calibre2"><a href="../Text/divanson_split_574.html#footnote-300-12" id="footnote-300-12-backlink">[12]</a></sup></p>

  <h3 class="h2baslik" id="calibre_toc_847">XXXVIII</h3>

  <p class="normal">Seni dosttan uzaklaştıran her şey kötüdür; onsuz neye yüz tutsan iyi bile olsa fenadır.</p>

  <p class="normal">Meyve ham oldukça kabuğun içinde kalması iyidir; fakat oldu mu artık kabuk kötüdür.</p>

  <p class="normal">Kuş, yumurtanın içinde kanatlandı mı, bil ki artık yumurta ona perdedir, kötüdür.</p>

  <p class="normal">Bir kimse, güzel huyla bütün dünyadakilerle uzlaşsa, halk hakkı tanımazsa o iyi, o güzel huy, kötü görünür halka.</p>

  <p class="normal">Dosttan birazcık bile ayrılsa insan, o ayrılık zamanı az sayılmaz; gözün içinde yarım kıl bile olsa kötüdür.</p>

  <p class="normal">Şu ayrılığa düştün, bütün ömrün aramakla geçti gitti; ölüm zamanında arayacaksan kötüdür bu iş.</p>

  <p class="normal">Gazeli bırak, bundan böyle Salâhaddin’e yapış; çünkü gazel yeni elbiseye yamadır âdeta, kötüdür.</p>

  <h3 class="h2baslik" id="calibre_toc_848">XXXIX</h3>

  <p class="normal">Üç gün oldu ki sevgili bir başka türlü; şeker ekşi olmaz, o şeker mi şeker güzel, nasıl oluyor da böyle yüzünü ekşitiyor?</p>

  <p class="normal">Abıhayat kaynağına vardım, testimi götürdüm, fakat bir de gördüm ki kaynak kanlarla dopdolu.</p>

  <p class="normal">Yüz binlerce gül biten bahçede meyve, çiçek yerine diken var, taş var, çöle dönmüş o canım bahçe.</p>

  <p class="normal">Afsunlar okuyayım da o perinin yüzüne üfüreyim; çünkü peri davet edenlerin işi gücü boyuna afsun okumaktır.</p>

  <p class="normal">Fakat benim perim afsunlarla şişeye girmedi gitti; onun işi afsundan da dışarı bir iş, efsaneden de.</p>

  <p class="normal">Kaşlarını çatması eski öfkeleri yüzünden; fakat Leylâ’nın kaş çatması Mecnun’u helâk eder gider.</p>

  <p class="normal">Gel, gel ki sensiz yaşayış haram bana; gör, gör ki sen olmadıkça gözlerim ırmak âdeta.</p>

  <p class="normal">Suçum bütün halkın suçundan artık bile olsa lûtfet, bağışla da o ay yüzünü göster, gözlerim aydınlansın.</p>

  <p class="normal">Gönlüm, acaba suçum nedir diye kendini yiyor, kıvranıp duruyor; çünkü her sebep bir sonuca bağlıdır.</p>

  <p class="normal">Ezelî hükmü bildiren çavuştan bana bir ses gelmede; diyor ki: Kıvranıp durma, bu sebep şimdicek olmuş bir şey değil.</p>

  <p class="normal">Tanrı bağışlar, suçlandırır, verir, alır; onun işi akıl terazisiyle ölçülemez ki.</p>

  <p class="normal">* Gel, gel, şimdicek “ol dedi mi oluverir” lûtfuyla nimetleri başa kakılmayan cennet, kapı açar sana.</p>

  <p class="normal">Kapı açar da dikenin ta kendisinde şaşılacak çiçekler görürsün; taşta görürsün ki Karun definesi var.</p>

  <p class="normal">* Lûtuf, ebede dek sürer gider, bu yüzden de kâf’la nun gemisi arasında binlerce kilit gizlidir.</p>

  <h3 class="h2baslik" id="calibre_toc_849">XL</h3>

  <p class="normal">Varlığım, sevgilinin elindeki kadehten başka bir şey değil; inanmıyorsan iki gözüme dikkatlice bak.</p>

  <p class="normal">Kadeh gibi gönlüm kanlarla dopdolu; arık, incelmiş de incelmiş bedenimse hiçbir vakit arık olmayan, hiçbir an sararıp solmayan, eriyip gitmeyen aşkın elinde.</p>

  <p class="normal">Bu aşk, Müslüman kanından başka bir şey içmez; gel de kulağına söyleyeyim: Bu böyleyken şaşılacak şey de şu ki kâfir de değildir.</p>

  <p class="normal">Âdem gibi, Havva gibi binlerce şekil doğar; dünya onun yaptığı resimlerle, nakışlarla doludur, fakat o akla fikre sığmaz, tasvir edilemez.</p>

  <p class="normal">Zerrenin de, ovanın da, katrenin de, deryanın da neyle en iyi bir hale gelip düzene gireceğini bilir, onu verir, yardımda bulunur; bilgisine sınır yoktur.</p>

  <p class="normal">Her an gönlümüzü çözer, bağlar; eşek değilse, gönlün ne diye onun bu işini bilmez, niçin onu tanımaz?</p>

  <p class="normal">Kaldı ki eşek bile eşekçinin çözüp bağlamasını bilir, onu tanır, bir başkası olmadığını anlar.</p>

  <p class="normal">Onu gördü mü eşekçesine başını sallar, kulaklarını oynatır, sesini bilir, o ses yabancı bir ses değildir eşeğe.</p>

  <p class="normal">Onun elinden yem yemiştir, güzelim sular içmiştir; ne tuhaf, ne tuhaf; Tanrı bu kadarcık olsun bir anlayış vermedi mi?</p>

  <p class="normal">Yüzlerce defa seni derde bağladı, feryat ettin; ne diye inkâra döşenirsin? Tanrı seni kurtarmaya mecbur değil ya.</p>

  <p class="normal">Kâfirler gibi ancak belâya uğrayınca baş eğmedesin, teslim olmadasın; o yana mensup olmayan baş, yarım habbeye bile değmez zaten.</p>

  <p class="normal">Ca’fer değildir amma binlerce can şekli, Ca’fer-i Tayyar gibi havalarda uçar durur.</p>

  <p class="normal">Fakat kafeste beslenen kuş, havada uçmayı nerden bilecek? Perişanlığından kendisinde kanat yok sanır.</p>

  <p class="normal">Kafesin deliğinden her an başını çıkarır, başı sığar, delikten çıkar, fakat bedeni sığmaz, çünkü baş tüm beden değildir ki.</p>

  <p class="normal">Beş duygu yarığın da tıpkı o kafesin deliklerine benzer; binlerce seyredilecek şey görürsün, fakat onlara varmaya yol yoktur sana.</p>

  <p class="normal">Bedenin kuru odundur, o bakışsa ateş; fakat iyice dikkat edersen görürsün ki ateşten başka hiçbir şey yok.</p>

  <p class="normal">Odun da yanınca ateş olmuyor mu? Bil ki odun, parıltısı yoktur amma nurdur, ışıktır.</p>

  <p class="normal">(s. 145) Bizden sonra gelenler duysunlar diye söylüyor, armağan bırakıyorum bu sözleri; çünkü ecel geldi mi bir an bile durmaz.</p>

  <p class="normal">Onların kulaklarını aşk tutmuştur da gizli yollardan çekip getirmededir onları; çünkü akıl kılavuz değildir.</p>

  <p class="normal">Okuyucunun gözleri, uykudan kapandı âdeta, rebâb da zayıfladı; fakat uyuma, bu söz altın değilse altın definesidir.<sup class="calibre2"><a href="../Text/divanson_split_575.html#footnote-300-13" id="footnote-300-13-backlink">[13]</a></sup></p>

  <p class="normal">Yaratıklar yıldızlar âdeta, Güneş’se Tebrizli Şems; hangi yıldız vardır ki onun güneşinden aydınlanmasın.</p>

  <h3 class="h2baslik" id="calibre_toc_850">XLI</h3>

  <p class="normal">Bana yaşayış, Ay gibi yüzünü anmadan gelir; daima secde ettiğim yer, otağının eşiğidir.</p>

  <p class="normal">Kapını bekleyen köpeğin sesi, her gece, sabahleyin diriltmek üzere öldürür beni.</p>

  <p class="normal">Balçığımdan, bedenimden önce can gördü seni; akıl ona dedi ki: Secde et, odur senin padişahın.</p>

  <p class="normal">Secde etti, yüzünü senin yolun olan o güzelim toprağa koydu, öylece ebediyen secdede kalakaldı.</p>

  <p class="normal">Çorak bir toprak yığınıyım ben; ne olur, ne ziyana girersin, tekrar atının nallarıyla bir okşasan şu bir yığın toprağı, zaten de yol uğrağında, geçtiğin yerde o.</p>

  <p class="normal">A Tebriz’in iki gözü Şemseddin, Tanrı hakkı için sen gönlün kehribarısın, gönülse âşıklıkta âdeta bir saman çöpü sana karşı.</p>

  <h3 class="h2baslik" id="calibre_toc_851">XLII</h3>

  <p class="normal">Lâtif, parlak, mahmur gözlerine and olsun; o alnına dökülen büklüm büklüm, halka halka saçlara yemin ederim.</p>

  <p class="normal">And olsun o şekerler saçan lâ’l dudaklarında toplanmış bulunan, yüklerle şekerkamışındaki kendiliğinden olma tatlılığa.</p>

  <p class="normal">And olsun o iki lâ’l dudaktaki kehribarlık hassasına ki o yüzden Ay da seni arayıp durmadadır, Güneş de, zerre de.</p>

  <p class="normal">And olsun lâ’l renkli can goncasına, can güllerine ki gül bahçende aşk bülbülüne tuzaktır onlar.</p>

  <p class="normal">Canları besleyip yetiştiren güzelliğinin alımına, yüzünün parlaklığına and olsun ki gülen narın, bunların yüzünden ağzını açmış gülmededir.</p>

  <p class="normal">Canının her an neşeyle secde ettiği o gönüller kıblesi Tanrı cemaline and olsun.</p>

  <p class="normal">Yusuf’sun sen, çok mucizelerin var; fakat kesin delil olarak o güzel yüzün yeter.</p>

  <p class="normal">Yusuf’un da yeri mi, nice Yusuflar tutsak sana; yüceliği daimî ulu Tanrı, nerden verecek onlara seni?</p>

  <p class="normal">Bahçende yer olsaydı her ottan, her yapraktan, seni görmek için bir nerkis biterdi.</p>

  <p class="normal">Yola ateş gibi düşenlerin, alev gibi yol alanların canları aşkınla yandı, yakıldı; sırları bilen padişah, seni onlardan bile kıskanırken nerden tutacak da soğuk kişilere verecek seni?</p>

  <p class="normal">Yüzünün parıltısı yüzüne perde kesildi; noksandan arı nurlar güneş gibi seni de gark etti gitti.</p>

  <p class="normal">Güneşindeki nur yüzünden her an tertemiz gönülden binlerce yüz belirir de ihsanını gösterir.</p>

  <p class="normal">Fakat temiz olmayan bir gönül, içinden seni görmeyi geçirirse aptallığı, eşekliği yüzünden kendisini senin zindanına çekmiş, hapsetmiş demektir.</p>

  <p class="normal">Ne bir akıllı fikirli kişi seni aklının düzeniyle aldatabilir, ne bir padişah seni tutup ayağını bir yere bağlayabilir.</p>

  <p class="normal">Ululuğundan iki dünyaya da sığmazken Ebû Hurayra seni heybesine atmayı nasıl umabilir?</p>

  <p class="normal">Hangi gazelle şiir perdesinden seni övmeye başlasam, gönlüm iç perdeden binlerce defa daha fazla över seni.</p>

  <p class="normal">Zaten gönlüm kim oluyor, ben kimim, övmek de ne? Yalnız canımı, reyhanlarınla gül bahçesine çevirmek istiyorum ben.</p>

  <p class="normal">Gel ey tanyerlerinin, bütün âlemin övündüğü Tebrizli Şems; eşi bulunmaz bir Ay’sın sen, yolunun yordamının da eşi yok.</p>

  <h3 class="h2baslik" id="calibre_toc_852">XLIII</h3>

  <p class="normal">Oğulların gönülleri de yüzünün aşkıyla aydın, kızların gönülleri de; gel de senin yüzünden suçları sevap olsun.</p>

  <p class="normal">Hayalin âşıkın gönlüne geldi mi beden evinin içi yaşayış ışıklarıyla dolar.</p>

  <p class="normal">Zindandakilerin gönülleri, nasıl kurtuluş sesiyle açılır, arınır, hatırlarında hiçbir şey kalmazsa, başka hayaller de senin hayalin belirdi mi silinir gider.</p>

  <p class="normal">Lûtuf harmanından hepsi de zekât alsınlar diye, canlar sünbül saçlarının çevresine karıncalar, çekirgeler gibi üşüşmüşler.</p>

  <p class="normal">Bir ölüye baksan yüz binlerce defa dirilir; ne mutlu o kişiye ki o bir tek bakışa erişti, o bakıştan bir berattır elde etti.</p>

  <p class="normal">Ne padişahtır o padişah ki satranç tahtasının önünde padişahlar bile mat olmamak, mat olma hanesine düşmemek için ev ev kaçarlar.</p>

  <p class="normal">Aşkın hangi sabah bir kadeh sunarsa şu uyuyan baht uyanır, sıçrar, kalkar da hadi der, işte kadeh sunuldu sana.</p>

  <p class="normal">Ay, bu kadehin kokusunu alır, o da içmek ümidine düşer de gökten yere iner, bana gelir de bana da der, heyhat derim.</p>

  <p class="normal">Senden gelmeyen neşe bayat bir neşedir; getir kadehi, bezdim, usandım bayat zevkten, bayat işretten.</p>

  <p class="normal">Gözümün önüne gel de göreyim seni; gözüm doymuyor Tanrı delillerine, Tanrı âyetlerine.</p>

  <p class="normal">Ey Tebrizli Şems, sarhoşluktan bilmiyorum, dudağını mı öptüm, yoksa ayağını mı?</p>

  <h3 class="h2baslik" id="calibre_toc_853">XLIV</h3>

  <p class="normal">Ne vakte dek hep tuzağı sorup duracaksın; yeme ne olmuş ki? Niceye dek dama çıkacaksın, evde su mu çıkmış?</p>

  <p class="normal">Kendi varlığının ortasında ne vakte kadar donmuş, buz kesmiş bir halde oturup kalacaksın? Aşk ateşinin tandırına, alevlerine ne olmuş?</p>

  <p class="normal">Aşkının ateşi etrafında ta uzaktan dönüp duruyorsun; sâf gümüşsen ateşin ortasına ne olmuş ki atılmıyorsun?</p>

  <p class="normal">Gam, düşünce tortusuna nasıl da doymadın gitti; sevgilinin yüzünde ne var, muğlara lâyık şaraba ne olmuş?</p>

  <p class="normal">Varlığındaki soğukluk, sana adamakıllı, pek hararetli sarılmış olsa bile bir bahaneyle sal yola, gitsin; bahaneye ne olmuş ki?</p>

  <p class="normal">Zamaneden şikâyet ederse de ki: Sen git, zamane sensiz hoş, ne olmuş ki zamaneye?</p>

  <p class="normal">Ağaç gibi neden dal dal vesvesesin, kaygısın? Gök gibi tek ol, tek olana ne olmuş ki?</p>

  <p class="normal">Öyle bir Huten ülkesi ki orda şahıs var da şekil, sûret yok; filân ne biçim adam, filânca kadına ne olmuş deme artık.</p>

  <p class="normal">Şu gönül, Tebrizli Şems yüzünden aşkın izi, eseri oldu gitti; bak da gör aşkının devletiyle, ikbaliyle ize, esere neler olmuş.</p>

  <h3 class="h2baslik" id="calibre_toc_854">XLV</h3>

  <p class="normal">Adamsın sen, gözün can âlemine bakmada, o âlemi görüyorsun sen; tekrar dirildin çünkü; bundan sonra yaşamayı bilirsin elbet.</p>

  <p class="normal">İdris gibi ölüp tekrar bu âleme gelen, melekût âleminin müderrisi kesilir, gayb âlemindekilerden bile gizlidir o.</p>

  <p class="normal">Gel de söyle, bu dünyadan giderken hangi yoldan gittin; o taraftan gelirken de hangi gizli yoldan geldin?</p>

  <p class="normal">Bir yol o yol ki bütün canlar her gece o yola uçup gidiyor; şehir şehir bütün kafesler bomboş, hiçbir kafeste kuş yok.</p>

  <p class="normal">Kuşun ayağı bağlı olursa uzak uçamaz, gökyüzüne havalanamaz, döne döne uçuşta acemidir o.</p>

  <p class="normal">Fakat ölümle ayağındaki bağı koparır da uçarsa gerçeği de görür, her şeyin sırrı da neymiş, anlar.</p>

  <p class="normal">Sus ki sükût âlemi dolu bir dünyadır; söz davulunu çalıp durma; söz, içi boş bir davuldur.</p>

  <h3 class="h2baslik" id="calibre_toc_855">XLVI</h3>

  <p class="normal">Bir gama uğrayıp da herkesten kesilen, bu sebeple yapayalnız kalan kişi, bil ki gönül düşmanıdır, bunları görüp gözetmekle oyalanan biridir.</p>

  <p class="normal">Çenge, şu bedenin ten-tene tenine kulak vermişsin; halbuki bedenin toprak yığınından ibarettir, onun nağmesi, demdemesi de havadır ancak.</p>

  <p class="normal">Nefsinin havası, kasırga gibi toz koparan bir yeldir, gözün, görüşün düşmanıdır, ışığın hasmıdır.</p>

  <p class="normal">Yoksa sen, şu balla pişirilmiş ağdalı tatlılara sinek mi kesildin? Dalın içine denmiş amma bir daldın mı zahmetlere, meşakkatlere uğrar, mahvolur gidersin.</p>

  <p class="normal">Sinek gibi o ayranın içine düştüğün zaman, ne tuhaf şey, tövbe etmen nerdeydi, aklın fikrin nereye gitmişti?</p>

  <p class="normal">Ahde, tövbeye ne diye fitil kesilmişsin; bir muma benzeyen ahdin hafif bir yelle o yana bu yana yamulup gitmede.</p>

  <p class="normal">Yusuf’a söyle, git de, ayrılığına düşmüş Yakub’u bul; senin yardım gömleğin olmadıkça görmemeye, körlüğe mahkûm.</p>

  <p class="normal">Bir kör ki et parçası gibi bir yerde kalakalmış; kör, ölüye benzer, dirilere muhtaçtır.</p>

  <p class="normal">İlaç yerine gözüne toprağı çeker, sürmedir, dermandır sanır toprağı.</p>

  <p class="normal">* Yeryüzünde bir tek kâfir bile bırakma duası, Nuh Peygamber’in duasıdır, kabul olmuş bir duadır bu.</p>

  <p class="normal">Ahmak kişinin gemisi, daima tufana gark olur gider; çünkü ahmak çirkin suratlıdır, sevilmez bir mayası, bir özü vardır, rezildir, rüsvâydır.</p>

  <p class="normal">(s. 146) * Kerem denizi her yanda coşup dalgalansa, gene de pisler pislerindir hükmündeki adalet yürür gider.</p>

  <p class="normal">Sille yiyedur, sakın başına külâh giyme; öylesine bir boğazın var ki ancak tokada, silleye lâyık.</p>

  <p class="normal">Kancık eşeklerin ferci gibi olasıya açılmış bir boğaz; kalkmaya görsün yoksa, kalktı mı hiçbir eşeğin y… kurtulmaz o boğazdan.</p>

  <p class="normal">A uyuz köpek, sen işkembe ye, pislik ye; işkembeyle köpeğin ağzı birbirine uygun mu uygundur.</p>

  <p class="normal">Gel, köpek leşi ye; ağzından, karnından, yüzünden de besbelli, av köpeği değilsin sen.</p>

  <p class="normal">Mahalle köpeği, pazar köpeği nerden av tutacak? Av yeri dağ başıdır, ormandır, ovadır.</p>

  <p class="normal">Sen bütün bunları bırak da sevgilinin, dostun adını söyle; çünkü bütün çirkin şeyler bile ona vardı mı güzelleşir.</p>

  <p class="normal">Ona sığınmak, ona bağlanmak kimyadır; aşağılardaki, yücelerdeki bütün zerreleri dilediği şekilde kullanan odur.</p>

  <p class="normal">İki dünyayı da bir zerrenin içinde gizler, öylesine bir tedbiri, tasarrufu vardır ki akıl aptallaşır, görmez olur.</p>

  <p class="normal">* Bil ki aklın erişi, hep dehlizdeki işlere aittir, bilgide Eflâtun kesilse gene de asıl sarayın dışındadır o.</p>

  <p class="normal">Aşk deliliği, yüz binlerce kâinat dolusu akıldan daha iyidir; çünkü akıl, baş dâvasına girişir, aşkınsa ne başı vardır, ne ayağı.</p>

  <p class="normal">Başı olanın elbette başından korkusu olur; fakat savaş arslanı olan, korkuya eş olmaz.</p>

  <p class="normal">Aşk ipliği, iğne yordamından geçer, çünkü başı yoktur, başsızdır, hiçbir şeyle ilgisi kalmamıştır, tektir.</p>

  <p class="normal">İğne ona kılavuzluk eder, onu yola salar, elbiseden ayrılmış parçalara kadar götürür, o da onları aslına kavuşturur, aslıyla birleştirir.</p>

  <p class="normal">İğne iplik lâfını bırak, ince bir söz bu; eli parıl parıl parlayan can Mûsa’sından bahset.</p>

  <p class="normal">Güzelim gönül denizini söyle, onun hikâyesini anlat, öylesine denizdir o ki katresi yüzlerce deniz meydana getirir.</p>

  <p class="normal">Kâse gibi denizin üstündesin de denizden haberin bile yok; bir gör de bak, dalga her an seni nasıl çalkayıp oynatmada.</p>

  <h3 class="h2baslik" id="calibre_toc_856">XLVII</h3>

  <p class="normal">Berat günü geldi, âşıkın beratını yenile. Zekât vakti geldi çattı, lâ’l dudaklarının zekâtını ver.</p>

  <p class="normal">Berat, değerli hayalin; iki buluşma bayramı birden sıçradı, geldi. Bu da olmaz, o da gelmezse hasret nöbeti gelmiş demektir.</p>

  <p class="normal">Gerçek bahçelerine dostun beratı geldi; kırık dökük çiçekler iyileştiler, tahtalardan, sargılardan kurtuldular.</p>

  <p class="normal">Dudu kuşları dostun şekerkamışından haber getirdiler; çölden, ovadan yüz binlerce şekerkamışları bitti.</p>

  <p class="normal">Bahçedeki gelinlere iki neşe var bugün; vefan, keremin kapı açtı, karakış da geberdi gitti.</p>

  <p class="normal">* Gel ki göklerin ışığı yeryüzünü bezedi; çiçek sanki Tanrı nuru, ağaç da kandilin konduğu yer.</p>

  <p class="normal">Cihan yemyeşil; yeşiller giyinmiş, biliyor musun bu neden? Yerden de, ağaçtan da abıhayat coştu da ondan.</p>

  <p class="normal">* Kuşlar, “görün bana, seni göreyim” narasını atıp duruyorlar, çünkü Tur Dağı oldu âdeta, can Kelîm’i de vade çağına erdi.</p>

  <p class="normal">Bahçeye gel de kıyameti, mahşeri apaçık gör; gök gürültüsü Sûr oldu sanki de ölüler hep dirildi.</p>

  <p class="normal">Üveyik kuşunun ezanını duyduk, ağaçların kametini işittik; sus artık, namaz vakti konuşulmaz.</p>

  <h3 class="h2baslik" id="calibre_toc_857">XLVIII</h3>

  <p class="normal">Bu selâmda seninle bir başka işim, bir başka alışverişim var; bu selâm, pek büyük gizli bir sır, Tanrı perdesi altında gizlenmiş.</p>

  <p class="normal">Çengden çıkan o nağmeler, o terennümler pek şaşılacak şey; nedir o nara atanlar, o feryat edenler nedir, nedir?</p>

  <p class="normal">Padişah, lâ’l renkli şarabı getirdi, bu dedi, işin temelidir; sus, delilik vakti şimdi, perdenin açılacağı vakit değil.</p>

  <h3 class="h2baslik" id="calibre_toc_858">XLIX</h3>

  <p class="normal">İnat et, huysuzlan, güzellerin inadı, huysuzluğu tatlıdır, hoştur. Bahaneler bul, zaten bahaneler bulmak, güzellerin yoludur yordamıdır.</p>

  <p class="normal">* O şeker mi şeker dudaklardan çıkan, dökülüp saçılan bahaneler, Fâtiha, Kâf Hâ, Yâ Sîn yerine geçer.</p>

  <p class="normal">Vefa ummam; çünkü cevretmek, cefa etmek, güzellerin huyudur, mayasıdır, âdetidir, dinidir.</p>

  <p class="normal">Yüzünü ekşitir, bizden yüz çevirirsen mahsustandır, düzendir, yalancıktandır onlar.</p>

  <p class="normal">Aziz kişilerin topraklarına and olsun, senden başkasının elinden sunulan helva, ağzımda gürz olur, zıpkın kesilir.</p>

  <p class="normal">Bin kere vaadde bulun, hiçbirinde de durma; öyle bir seraptır bence bu ki yüzlerce güzelim tatlı suya değer mi değer.</p>

  <p class="normal">Altını, ayrılıkla yüzü altına dönen, sapsarı kesilen verir; bedeni gümüş gibi bembeyaz güzel, ne diye altın, gümüş versin?</p>

  <p class="normal">İhtiyacı olan kişi şeker gibi tatlı tatlı cevaplar verir; senin ihtiyacın yok, senin acı cevabında bile yüzlerce tat tuz var, yüzlerce lezzet.</p>

  <p class="normal">Güzelliğin, alımın define gibi, kötü huyunsa defineyi bekleyen yılan; definen var olsun, yılan dışarda zaten.</p>

  <p class="normal">Varlık kumaşımızı nazınla, edanla yak; bu güzel bir zekâttır, yoksulun nasibidir bu.</p>

  <p class="normal">Herkesi de köpekler gibi kapı dışında bırak, oraya dik; senin civarın yücelikte Turusîna’dır.</p>

  <p class="normal">* Padişahlar, padişah olunca halifenin sopasını yerler; aşkın cefasını çekmek, padişahların âdetidir.</p>

  <p class="normal">İmam Fâtiha’yı okuyunca melek âmin der, ben de Fâtiha okudum, âmin demelerini ummadayım.</p>

  <p class="normal">Aklından fikrinden geçip de işlediğin her hilenin, her düzenin değeri, nikâh parası, binlerce incidir, binlerce lâ’ldir.</p>

  <p class="normal">Fıkıh okunan medresede nasıl kovulma sebepleri nizâmlara bağlanmış, törelere uydurulmuşsa bil ki aşk medresesinin de kanunları, töreleri vardır.</p>

  <p class="normal">Susalım da o padişah anlatsın bunu; çünkü dünya bile, o telkıyni seçkin padişahın yüzünden diridir.</p>

  <h3 class="h2baslik" id="calibre_toc_859">L</h3>

  <p class="normal">* Vuslattan sarhoş olmuşsan yüzün neden ekşi? Kapta ne varsa dışına o sızar, şişenin dışı içindekine tanıktır.</p>

  <p class="normal">Yüzlerce ayık adamın içinde bir sarhoş bulunsa hemen belli olur; kokusundan, renginden, gözünden, sağa sola yalpalayıp düşmesinden anlaşılıverir.</p>

  <p class="normal">Hele coşup köpürüşü, tadı, lezzeti Tanrı lûtfunun küpünden olan Tanrı dostlarının içtiği şarap olursa.</p>

  <p class="normal">Şarap küpü zaten kaynayıp coşmasıyla, kabarıp köpürmesiyle binlerce başka küpler arasında hemencecik belli olur.</p>

  <p class="normal">Coşup köpürmeyi gördün mü bil ki bir ateş var, gizli; kabarıp coşmayı gördün mü anla ki bir sevgi yalımı var orda.</p>

  <p class="normal">Şunu bil: Sirke satan, nerden şarap verecek sana? O şarabın bir yudumcağızı yüz batman hazır şeker pahasına.</p>

  <p class="normal">* O şarabın pahası, inananların mallarını, canlarını vermeleridir; alışveriş etmek, kâr kazanmak havasına düştüysen nefsinin havasında kaladur.</p>

  <p class="normal">Nefsinin havasını bıraktın da bir karşılık gelmedi mi, o kerem sahibine bu yalan yaraşmaz deme; yanlış bir sözdür bu.</p>

  <p class="normal">* Geceleyin, “yaklaştı, yakınlaştı, aralarında iki yay kaldı” meyhanesinde geceleyen kişinin nurlarla dolu gözlerinin içinde bir buluşma mahmurluğudur vardır.</p>

  <p class="normal">Tertemiz şarap, gamdan arınmaktır; şarap olan başta gam ne gezer, nasıl gelir de konaklar o başta keder?</p>

  <p class="normal">* O meyhanenin adı, Rabbime konuk edilirim bâzı bâzı’dır; o beni doyurur, suya kandırır sözü de peygamberimizden kalan bir sözdür.</p>

  <h3 class="h2baslik" id="calibre_toc_860">— D —<br class="chapter"/>
  LI</h3>

  <p class="normal">Gözümün nuru olan canlara söyle: Gene tövbelerin bozulacağı zaman geldi.</p>

  <p class="normal">Gönül bezeyen güzelimin bakışları, güzellik davulunu çalmaya başladı mı tövbekârlar binlerce tövbeyi bozarlar, binlerce yemine boş verirler.</p>

  <p class="normal">Sevgili sarhoş, harap; bugün neşe, zevk, çalgı çağanak günü; artık sarhoşluktan, şuhluktan başka ne yapabilirler? Sen söyle.</p>

  <p class="normal">Aklın kulağına dedim ki: İnat etme, yüzünün suyu dökülmeden git; çünkü şu anda Kafdağı bile olsan kökünden söker, atarlar seni.</p>

  <p class="normal">Şarap satan pîr nice zamandır hırkasını rehin etti, bugün meyhane mahallesinde herkes iyi mi iyi, güzel mi güzel.</p>

  <p class="normal">Hadi a can çalgıcısı, o madene mensup küpü al da ten-<br class="chapter"/>
  tene-ten-ten diye okşamaya başla; çünkü sen olmadıkça herkes tensiz, bedensiz.</p>

  <p class="normal">Yüzük taşı gibi gel, âşıkların halkasında yurt edin; çünkü âşıklar halkasından başka her topluluk, her toplum sınamalara düşer durur.</p>

  <p class="normal">Bütün erlerin canına and olsun, âşık olmayan herkes mâna bakımından kadındır; hem de bak da gör, ne çeşit kadındır onlar, ne çeşit sözlere dalıp gitmişlerdir.</p>

  <p class="normal">Bütün canların canına and olsun, kimde o can yoksa tenden ibarettir, bak da gör, ne örmedeler, nasıl susup durmadalar.</p>

  <p class="normal">(s. 147) Bundan daha ak nedir ki dedin; sus, sus; yasemin bile olsalar bahtları yoktur aşağılık kişilerin.</p>

  <h3 class="h2baslik" id="calibre_toc_861">LII</h3>

  <p class="normal">Demedim mi sana, gitme oraya, belâya uğratırlar seni; elleri pek uzundur onların, ayaklarını bağlarlar senin.</p>

  <p class="normal">Demedim mi sana, o yanda tuzak içinde tuzak var; tuzağa düştün mü nasıl kurtarabilirler seni?</p>

  <p class="normal">Demedim mi sana, meyhanede tuhaf mı tuhaf sarhoşlar vardır; saçma sapan söz oklarıyla oklarlar aklı.</p>

  <p class="normal">Senin gibi yüreği temiz, gönlü sâf kişiyi lokma gibi kapıverirler; her bir piyade için bir şahı mat edip oyundan atıverirler.</p>

  <p class="normal">Seni çok kere hamur gibi çekip çekip uzatırlar, derken büküp büküp halka haline getirirler; yüzlerce defa saman ederler seni, yüzlerce defa kehribar haline sokarlar.</p>

  <p class="normal">Gönlü dar birisisin sen; o ciğer yiyenlerin yanına varır, ciğer kesilirsen seni tutarlar, çorbalarına atıverirler.</p>

  <p class="normal">Olgunluğuna, yiğitliğine güvenme pek; Kafdağı bile olsan seni tezcek, hemencecik havaya uçuverirler.</p>

  <p class="normal">Balçığından binlerce tuhaf kuş yoğurur, yaparlar; sudan, topraktan geçsen bile daha neler ederler seni, neler.</p>

  <p class="normal">Deriden yapağı çeker gibi seni de tutarlar, şu bedenden çekip çıkarırlar; seni bir hayale döndürürler, önün-ardın, sağın-solun, üstün-altın kalmayıverir.</p>

  <p class="normal">Hükümlerin çekip çekiştirmesine razı olduğunu gördüler mi de zahmetlerden, meşakkatlerden kurtarırlar seni de her şeye razı ederler.</p>

  <p class="normal">Sus ki şu aşağılık sözlere dalmış ahmaklar, ot otlayan hayvanlardır âdeta, seni de saçma sapan sözlere daldırır giderler.</p>

  <h3 class="h2baslik" id="calibre_toc_862">LIII</h3>

  <p class="normal">A gönül, senin hafif, alçak sesinden varlık ülkesi yüceldikçe yüceldi; sen ya Sûr’un sesisin, yahut da vaad edilen kıyamet.</p>

  <p class="normal">Duymuştum, Davud’un nağmesindeki zevk, lezzet yüzünden pek çok kimse can vermiş, ölmüş.</p>

  <p class="normal">Padişahım, senin sesin Davud’un sesinin aksi; onu dinleyenler ölmüşlerdi, seni dinleyen varlıklar yeniden diriliyor.</p>

  <p class="normal">Sesin boğazdan çıkmıyor senin, amma gene de halkaları kapıp götürüyor, binlerce halka kapanı halka gibi kapıp gidiyor.</p>

  <p class="normal">A gönül, doğru söyle, dün gece nerde şarap içtin? Sabahtan başladın, boyuna şarkılar söyleyip duruyorsun bugün.</p>

  <p class="normal">Senin nağmen, senin sesin o yandan çıkıp gelmede; o ses yüce candan geliyor, bedenden çıkıp inmiyor.</p>

  <p class="normal">Bedene bağlanmadın da canın açılıp saçılışını gördün; zaten iyi tohum eken, kötü ekin biçmez ki.</p>

  <p class="normal">Gerçekten de yokluk gülünün kokusu, bir gül bahçesinden geliyor; ağaçsız armut bittiğini gören var mı hiç?</p>

  <p class="normal">Ne mutlu o kişiye, koku alınca onun kokusunu alır; ne kutludur o kişi ki açılırsa can gözü açılır.</p>

  <p class="normal">Ne mutlu o kişiye ki Yusuf’un kokusuyla Yakub’un gözleri nasıl tekrar görmeye başladıysa onun da gönül gözü açılır, her şeyi görür.</p>

  <p class="normal">* Gönül gözü, şükretmediğimizden kapanır; Tanrı da gerçekten de demiştir, insan Rabbine karşı pek inatçıdır, pek nankördür.</p>

  <p class="normal">Faydalanmak, kâr etmek istiyorsun ya, fayda da dosttan gelir, kâr da; fakat sen onun izini izlemezsen, sen onun izinden gitmezsen ne fayda, nerden kâr edeceksin?</p>

  <p class="normal">Tanrı’nın bir yıldızı var ki yerde döner o; güneş de o yıldızın havasına kapılmıştır, gök kubbe de.</p>

  <p class="normal">Nice seher çağları, inananın ibadet yurdundan içeriye girer de kutlu bir yıldızım ben, muradını benden iste der.</p>

  <p class="normal">Der ki: Bir yıldızım, hem yerdeyim, hem gökte; güzel yüzlerin hayali gibi yüzlerce durakta beni görürler, bulurlar.</p>

  <p class="normal">Yeryüzündekilere mumum, gökyüzündekilere nur; meleklere canım, yıldızlara beden.</p>

  <p class="normal">Zerre görünmedeyim amma güneşim ben; cüz görünmedeyim amma varlığın tümü benimdir.</p>

  <p class="normal">Hacetlere kıble göktür amma sen göğe bakma, bana bak da cömertliği seyret.</p>

  <p class="normal">Benlik yüzünden, taklit yüzünden ondan utanıp, ona secde etmeden arlanıp, İblis gibi, secde edilecek ancak Tanrı’dır, o yeter diyen de olur.</p>

  <p class="normal">Halbuki Âdem, İblis’e cevap verir de der ki: Bu secde zaten Tanrı’ya, sen şaşısın, sapıklığından, inadından biri iki görüyorsun.</p>

  <p class="normal">Devlet yıldızıyla hasetçinin gözü arasına, nelik-nitelik tozundan bir perde çeken de odur, o.</p>

  <p class="normal">Devlet yıldızı, yürü git der, perden artsın; benden gene kurtulamadın, gene yapayalnız değilsin, fakat onun tapısından sürüldün.</p>

  <p class="normal">Bu perdeye ait söz çoktur, çok soru vardır, çok cevap var; bu perde yüzünden Nemrud, Halil’i göremedi.</p>

  <p class="normal">Yarabbi, haset, iki dostun arasına gerilen ne perdedir ki dün birbirlerine can verirlerken şimdi inatçı kurda dönerler.</p>

  <p class="normal">Ne perdedir bu ki, İblis bu perde gerilmeden önce göklerin damında, yerlerin yüzünde yelip yortar, secdeler ederdi;</p>

  <p class="normal">Tanrı’ya yöneldikçe yönelirdi, neşeyle, acıyla, yalvarıp yakarmayla çeşit çeşit ibadetlerde bulunur, sevgisi günden güne artar dururdu.</p>

  <p class="normal">Fakat haset perdesi çekilince buz üstünde kalakalan eşek gibi kalıverdi; o perde kolunu kanadını bulaştırdı onun.</p>

  <p class="normal">Git, pis iş işledin diye gök mescidinden kovdu, sürdü onu; çünkü söz duymuyor, boyuna pisliklere bulanıp duruyordu.</p>

  <p class="normal">A tek, a sevgili Tanrı, gel, konuşalım, görüşelim; neden gidecekmişim, ne yapmışım, ne sebeple kovuyorsun beni?</p>

  <p class="normal">* Kötüyse sen işledin, hepsi senin işin; puta tapanın da, Hıristiyanlarla Yahudilerin de yaptıkları, senin takdirin;</p>

  <p class="normal">* Beni yoldan çıkaran sensin, muradın buymuş senin; ben de öyle bir iş edeyim ki halktan bir tek övülecek kişi görmeyesin diyordu.</p>

  <p class="normal">* Tanrı, korsam dedi, bırakırsam çık yüce dağın tepesine; bırakmazsam, çıkamazsan demir atmış gemi gibi bat denizin dibine.</p>

  <p class="normal">* A batış kuzgunu, benimle nasıl bahse girişebilirsin sen? Sana gelip çatan lânetle tapıdan sürülmemiş olsaydın böyle bir dâvaya mı kalkışabilirdin?</p>

  <p class="normal">* Sana aldanan, senin yüzünden kapımızdan sürülen eşeğe kul demem, kulluk ediyor demem, çünkü kulluk edilen benim, ben.</p>

  <p class="normal">* Elinde akıl mumu olan ışığı bırakır da dumanın peşine düşer mi hiç?</p>

  <p class="normal">* Şeytan, ben dedi bir üfürüşte söndürürüm o mumu. Tanrı, doğruluk mumunu yel söndürmez;</p>

  <p class="normal">* Benim bağış mumuma püf diyenin başı, sakalı, yanıp köz olan odun gibi yanar gider dedi.</p>

  <p class="normal">Tanrı’ya binlerce şükürler olsun ki Akl-ı Küllî, tekrar geri geldi, ayrılıktan sonra kutlu bir talihle gene kavuştuk ona.</p>

  <p class="normal">Gelişine nazar değmesin, ateşe üzerlik, çöreotu atalım; üzerlik de nedir, çöreotu da ne oluyor ki? Ödağacı gibi kendimizi atalım ateşe, kendimizi yakıp yandıralım.</p>

  <p class="normal">O kendini gösterdi mi biz kendimizden geçelim; bâzı bâzı da dumanlara bulanmış bir halde Tur Dağı’na çıkalım.</p>

  <p class="normal">Fare gibi, yılan gibi karanlıkları yurt edindik, şu sınırlı âlemde, toprağın içinde kalakaldık.</p>

  <p class="normal">Tanrı, farelerin ebedî olarak toprakta mahpus kalmaları için kediyi yarattı.</p>

  <p class="normal">Fare gibi topraktan ancak hırsızlık için çıkıyoruz! Bu eğri gidişten ne kazanabiliriz ki?</p>

  <p class="normal">Mercimeği fareye bıraktın mı onu ejderhâ edersin; fakat kedi, farelerin yiyeceğine tamah etti mi herkes rahatlaşır.</p>

  <p class="normal">Mesîh’in nefesi, nefesine kul köle olsun ki senden önce nefesimizi kesen, boğazımızı tıkayan zaman yüzünden soluğumuz kesilmişti, nefes alamıyorduk.</p>

  <p class="normal">Varlığını yonup kesen, benliğinden geçip giden kişinin, herkes kimi kimsesi olur; cihanı sahibine bağışlayana, Tanrı bütün cihanı bağışlar.</p>

  <p class="normal">Sus; çünkü sözle, sesle, harfle örülmemiş dilsiz bir sözün de var, onu söyle.</p>

  <p class="normal">Tebrizli Şems, secdeden baş kaldırdı mı binlerce kâfir başını secdeye kor, binlerce mümin secdeye kapanır.</p>

  <h3 class="h2baslik" id="calibre_toc_863">LIV</h3>

  <p class="normal">Şekle bürünmüş bir Ay olan sevgiliyle parıl parıl parlayan, dünyayı ışıtan bayram ayı; bayram kapısında iki Ay da yan yana.</p>

  <p class="normal">İkisi baş başa verdiler de gizlice konuşmaya koyuldular mı bayramın başına binlerce düşünce gelir, binlerce vesvese eser.</p>

  <p class="normal">Halk, denizin dalgalarıyla sedef gibi oynayıp durur; fakat sedef gibi onun da bayram incisinden haberi bile yok.</p>

  <p class="normal">Bayram günü davul ne diyor, söyleyeyim sana; diyor ki: Adamsan sıçra, kalk; bayram ordusu geldi çattı.</p>

  <p class="normal">Tanrı için bir iki parça altın, gümüş vermiştin ya, o güzel işin karşılığı olarak sana verilen altınlarla dopdolu bayram hazinesini seyret.</p>

  <p class="normal">* Oruçla, namazla şişeyi kırdıysan bayram kadehinden, “Rableri onları tertemiz bir şarapla suvarır” şarabını, o helâl şarabı içegör.</p>

  <p class="normal">Şu avı bırak da doğan gibi uç, padişahın bulunduğu yana git; çünkü bayram güvercini uçtu, geldi, padişahtan müjde getirdi.</p>

  <p class="normal">(s. 148) Semiz hırs öküzünü kurban et de artık bayram ayını kutlulukla kucakla, eriş ona.</p>

  <p class="normal">Sen kurban etmesen de umarım ki Tanrı yardımı lûtufta bulunur da bayram hançeriyle onu kurban eder.</p>

  <h3 class="h2baslik" id="calibre_toc_864">LV</h3>

  <p class="normal">Aşkın beni eşten dosttan, hısımdan, akrabadan kesti; kimseciklere aldırış ettiğim yok; zaten senin aşkın çekinip sakınma yapısını kökünden söker, atar.</p>

  <p class="normal">Çünkü aşk, yıkıklıktan başka bir şey istemez; çünkü aşk, hiçbir âfetten öğüt almaz.</p>

  <p class="normal">Malın da yeri mi, iyi adın sanın, saygının, giyimin kuşamın da adı mı anılır? Evin barkın, esenliğin, ehlin, oğlun sözü mü olur?</p>

  <p class="normal">Âşıkın canı, aşk kılıcını kaptı da bir çekti mi binlerce mukaddes can korlar önüne.</p>

  <p class="normal">Aşk havasına düş, sonra da yıkılıp dökülmeden kork; kesenin ağzını büzmüşsün, sonra da o şeker dudaklıya âşık olmuşsun ha.</p>

  <p class="normal">Başcağızını eğ de esenlik bucağında otur, yüce servinin havasına uymak, şu kısacık elle, kolla olmaz.</p>

  <p class="normal">Yürü, sen ömrünce aşktan bir koku almadın; aşkın yok, sendeki akıl ancak; buna razı ol, kanaat et gitsin.</p>

  <p class="normal">Sabretmekle eteğini fitnenin elinden kurtarmaya imkân mı var? Oturmuş da bakalım takdir, elbette bir miktarcık rızk yollar diyorsun.</p>

  <p class="normal">Aşk ateşi bir saldırdı mı kendinden başka ne varsa siler süpürür, yakar gider; her şey de yandı mı, işte o vakit neşeyle otur, güzel güzel gülmeye koyul.</p>

  <p class="normal">* Hele Elest deminden şimdiye dek onun gibi daima sayılan, sevilen birinin aşkı olursa bu aşk.</p>

  <p class="normal">Onu gördüm diyorsan Allah için olsun, şu iki gözünü yum da can gözünü aç.</p>

  <p class="normal">Çünkü bu baş gözüyle bakış yüzünden, iki dünyada da senin gibi, benim gibi binlercesi durmadan helâk olur, kör olur gider.</p>

  <p class="normal">Gözüme onun yüzünden başka bir şey görünürse, iki gözüm de kazmalarla, külünglerle oyulsun, gitsin.</p>

  <p class="normal">Bütün erlerin can gözleri bile mat oldu, âciz kaldı; o boyu bosu düzgün padişahın ululuğuna, güzelliğine ulaşmanın imkânı mı var?</p>

  <p class="normal">Yazık, keşke Ali’nin Hayber kalesinin kapısını çekip kopardığı gibi senin varlığını da Tanrı çekip koparsaydı da,</p>

  <p class="normal">O bahsettiğimiz ülkeden binlerce yıl ötede bulunan yerlerde bile onun beş vakitte çalınan nöbetini nasıl çalıyorlar, gözlerinle görseydin.</p>

  <h3 class="h2baslik" id="calibre_toc_865">LVI</h3>

  <p class="normal">Geceleri uyuma; çünkü bir gece, yüz bin güne değer; o dolunay, geceleri keselerle sayısız altınlar bağışlar.</p>

  <p class="normal">Her gece o bir, o tek padişahın ordusu, mazlumlara yardım etmek için kalkar, dünya göğüne iner.</p>

  <p class="normal">* Tanrı, geceleri kalk dedi, abes buyurmadı ya bu sözü; Zühre’nin ışığı da geceleyin yolculuk etmesindedir, Ferkad’in ışığı da.</p>

  <p class="normal">* A ham kişi, gecenin dumanıyla Mûsa’nın gördüğü ateşte pişer, olgunlaşırsın; geceye benzeyen mürekkep, o kaleme bilgiyle yardım eder.</p>

  <p class="normal">Gece Leylâ’dır, gündüz de onun peşine düşmüş Mecnun; seher çağı aklının nurunu büklüm büklüm simsiyah saçlarına çekip durmadadır gece.</p>

  <p class="normal">A Mecnun, gece Leylâ’sını kucakla, bas bağrına; gece birlik halvetidir, gündüzdeyse ikilik var, sayılar var.</p>

  <p class="normal">Bil ki abıhayat karanlıklardadır; sen ne biçim balıksın ki deniz suyunu kendin kesersin kendine, denizden kendin mahrum edersin kendini.</p>

  <p class="normal">* İtaat edenlere arka olan, onlara dayanç kesilen şu Kâbe’ye bile siyah örtü örterler.</p>

  <p class="normal">Gece Kâbe’sinde kılınan bir namaz, yüz namaza bedeldir; hiç kimse böyle bir mâbedi uyku için kurmaz.</p>

  <p class="normal">Keremde, ihsanda eşi, dengi bulunmayan Tanrı, geceleyin bütün putları kırdı da kendisi kaldı ancak.</p>

  <p class="normal">Sus, şiir kesattan başka bir şey değil, fakat bilgisizlik ondan da kesat. Bu bilgide ne biçim zahitsin sen ki, sendeki bilgi senden daha zahit.</p>

  <h3 class="h2baslik" id="calibre_toc_866">LVII</h3>

  <p class="normal">Sen beni istemesen de gönlüm istiyor seni; Tanrı dilerse sen de barışırsın, uzlaşırsın bizimle.</p>

  <p class="normal">Binlerce âşıkın var, hepsi de canla, gönülle seni aramada, seni istemede; bakalım kutluluk kime nasip olacak, içimizden hangimiz sana ulaşma devletini bulacak?</p>

  <p class="normal">Yoksul bir âşıkın sana düşmesine, senin aşkına tutulmasına halk şaşıp duruyor; padişahların bile gıpta ettikleri bir şeyi ne diye ister şu yoksul diyor.</p>

  <p class="normal">Fakat ölü can ararsa, yahut solmuş ot seher yelini dilerse şaşılmaz buna.</p>

  <p class="normal">Yahut körün iki gözü Tanrı’dan görüş dilerse, yahut da on yıllık aç, yiyecek isterse şaşılmaz elbette.</p>

  <p class="normal">Çok dua etmeden hepimiz de dua kesildik; öylesine dua kesildik ki yüzümüzü gören dua istiyor bizden.</p>

  <p class="normal">Fakat ben senin gözüne kâfir görünmedeyim âdeta; kendisine âşık olup dalanı öldüren gözlerin beni gördü mü yaslara batmamı istiyor.</p>

  <p class="normal">Ayrılığın beni öldürse bile helâl ederim kanımı; tutsak, gaziden kan pahası dileyebilir mi hiç?</p>

  <p class="normal">Selâm verdim, saygı gösterdim, bana, nasılsın dedin; kimya dileyen yoksul bakır nasıl olabilir?</p>

  <p class="normal">Resim, ressam nasıl yaparsa öyle olur; şifa uman, ilaç isteyen hastanın bedeni ne halde olabilir ki?</p>

  <p class="normal">Gölge gibi güneşten bahsedip durma; zerre gölgeden kaçar, ışık ister o.</p>

  <p class="normal">Tebrizli Şems’in ne de cömertliği var, ne de vergisi, bağışı var ki yeşil kubbenin güneşi bile ondan ihsan istemede, bağış ummada.</p>

  <h3 class="h2baslik" id="calibre_toc_867">LVIII</h3>

  <p class="normal">Bülbül, bundan böyle bahçede bizden bahseder, o gönüller alan sevgilinin güzelliğini söyler.</p>

  <p class="normal">Yel söğüdün başına vurdu mu söğüt oynamaya koyulur; Allah bilir, havaya neler söyler o.</p>

  <p class="normal">Çayırın çimenin sırrını birazcık çınar anlar, anlar da geniş ellerini açar, bir hoşça duaya başlar.</p>

  <p class="normal">Güle, şu güzelliği kimden aşırdın diye sorarım; utancından sölpük sölpük güler, fakat nerden söyleyecek?</p>

  <p class="normal">Gül sarhoş amma benim gibi harap değil; mahmur nerkisin sırlarını size söylüyor.</p>

  <p class="normal">Sırlar duymak istiyorsan sarhoşların yanına git; sarhoş kişi sırrı utanıp çekinmeden söyleyiverir.</p>

  <p class="normal">Şarap üzüm kızıdır, kerem, ihsan suyundandır; kesesinin ağzını açmıştır, cömertlikten bahsedip durmadadır.</p>

  <p class="normal">Hele Arş şarabı olur da ululuk ıssı büyük, kerem sahibi Tanrı’dan gelirse, onun cömertliğini, onun keremini söylese söylese Tanrı söyler ancak.</p>

  <p class="normal">O şarap arif kişinin gönlünde coşar köpürür, onun beden küpünün dibinden sana seslenir, çağırır seni.</p>

  <p class="normal">Göğüs, süt verdiği gibi şerbet de verir elbet; göğüsten akıp duran kaynak, olaylar anlatır, baştan geçenleri söyler durur.</p>

  <p class="normal">Can, daha da sarhoş oldu mu hırkasını çeker, çıkarır; külâhını fırlatır, atar, şu elbiseden vazgeçer gider, hattâ külâh şöyle dursun, başını bile verir.</p>

  <p class="normal">Şarap, hiçbir şeye aldırış etmez bir tavırla aklın kanını içti mi ağzını açar da ululuklara, ulular ulusuna ait sırları söylemeye başlar.</p>

  <p class="normal">Sus, kimsecikler inanmaz sana; çünkü kimyadan bahseden, bakırdan başka bir şey yemez.</p>

  <p class="normal">Tebriz’e, doğuların, batıların övündüğü Şemseddin’imize haber götür. Belki seni o över.</p>

  <h3 class="h2baslik" id="calibre_toc_868">LIX</h3>

  <p class="normal">Sen beni istemesen de gönlüm bırakmaz seni; Tanrı dilerse sen de barışırsın, uzlaşırsın benimle.</p>

  <p class="normal">Binlerce âşıkın var, hepsi de canla, gönülle üstüne titriyor; bakalım talih kimin yüzüne gülecek, kutluluk kime nasip olacak, içimizden hangimiz sana ulaşma devletini bulacak.</p>

  <p class="normal">Yoksul bir âşıkın, senin aşkına tutulması şaşılacak bir şey; padişahların bile gıpta ettikleri bir şeyi bir yoksul nasıl umabilir?</p>

  <p class="normal">Fakat ölünün Tanrı’dan can istemesine şaşma; susuzun gönlünü suya vermesine şaşırma.</p>

  <p class="normal">Gözünün nurunu aramasına şaşma körün, gurbet gözyaşları dökmesinden şaşırma tutsağın.</p>

  <p class="normal">O kadar dua ettim ki varlığım dua kesildi gitti; yüzümü her gören, duayı hatırlıyor.</p>

  <p class="normal">Selâm verdim, saygı gösterdim, bana, nasılsın dedi. Kimyanın yakıp yandırmadığı, eritip altın etmediği bakırın hali nasıl olabilir ki?</p>

  <p class="normal">Resim nasıl olabilir? Ressamın fikrine uygun olur ancak; fakat dost eliyle sıkılmayan üzümün hali nasıl olur? (Kendi kendine çürür gider).<sup class="calibre2"><a href="../Text/divanson_split_576.html#footnote-300-14" id="footnote-300-14-backlink">[14]</a></sup></p>

  <h3 class="h2baslik" id="calibre_toc_869">LX</h3>

  <p class="normal">Eşek kafalı biri, bahçeye kızdı da başını aldı, çıktı gitti; zaten yüzü çirkindi, huy kötülüğüyle büsbütün çirkinleşti;</p>

  <p class="normal">Gönlü, yüreği karaydı, ocağı kördü, büsbütün karardı. Boş bir kazandı, evin bir bucağında baş aşağı çevrildi, kalakaldı.</p>

  <p class="normal">Cıva gibi oynayıp dururdu; fakat temelinden canı yoktu onun; iğreti bir oynayıştır gösterdi, derken bu oynayış bitti, öylece kaldı gitti.</p>

  <p class="normal">Baş çekmesi, hilesi, düzeni yüzünden gönlü kan çanağına döndü de gene imana gelmedi Ebû Leheb; gönlü Ahmed’in cilâsıyla bir türlü cilâlanmadı.</p>

  <p class="normal">Bir yün parçasıyla ayna temizler gibi düşüncenin yüzünü sileyim de ayna gibi göstereyim sana, kim râm oldu, kim baş çekti, inada düştü; bir seyret.</p>

  <p class="normal">(s. 149) O kişiyim ben ki hatırıma gelenden başka bir şey söylemem; hatırım da bir solukta akıl kesilir, zaman da olur, çılgınlığın ta kendisi olur.</p>

  <p class="normal">Başın için, sen benim içimi apayrı bir şehir say; hem de bu şehir suyla, toprakla kurulmadı, ol emriyle oldu.</p>

  <p class="normal">O ne yaptı, ne yana gitti, bu, şu beden âleminde ne hale geldi; bu çeşit dış âleme, şunun bunun iyiliğine, kötülüğüne ait hiçbir sözüm yoktur benim.</p>

  <p class="normal">Sus ki bir şey bilmez, bir şeyden anlamaz kişinin gönlü kınamayı kendine çeker, alınır; eğri görüşlüler daima vardı, şimdi olmadı ki zaten.</p>

  <h3 class="h2baslik" id="calibre_toc_870">LXI</h3>

  <p class="normal">Bana senin akıyk dudakların gerek, şekerden ne fayda var? Bana senin yüzün gerek, Ay’ın ne faydası olacak?</p>

  <p class="normal">Bana senin zekâtın gerek, ne yapayım hazineyi? Bana senin belin gerek, kemerin ne faydası var?</p>

  <p class="normal">Sarhoş gözlerin olmadıktan sonra şarap ne neşe verecek? Yoldaşım sen olmadıktan sonra yolculuğun faydası ne ki?</p>

  <p class="normal">Seninle buluşmadıktan sonra ömrün sürüp gitmesinde ne kâr var? Sana sığınamadıktan sonra kalkanın ne faydası olabilir?</p>

  <p class="normal">Yusuf’um, sen olmadıktan sonra Mısır’da ne işim gücüm, ne faydam, kârım olabilir? Padişahın gölgesi gittikten sonra kalabalığın faydası nedir?</p>

  <p class="normal">Senin güneş yüzün olmayınca güneşin ne ışığı olabilir? Gördüğüm sen değilsen görüşün faydası nedir?</p>

  <p class="normal">Gecem kıyamet günü gibi uzadı gitti amma gönlüm sana secde etmek istiyor, seherden ne fayda bana?</p>

  <p class="normal">Ay’ın bulunmadığı gecede yıldızlar ne yapabilirler? Kuşun başı olmadıktan sonra kanatları varmış, ne fayda?</p>

  <p class="normal">Güç kuvvet, yürek pekliği, göz pekliği olmadıktan sonra silahla attan ne fayda beklenebilir? Gönül, gönüllük etmedikten sonra ciğerin ne faydası olabilir?</p>

  <p class="normal">Canım sen değilsen candan ne fayda, yelden ne fayda? Bana can gözü bağışlamazsan baş gözümden ne geçer elime, bakışımdan, görüşümden ne fayda umulur?</p>

  <p class="normal">Senin bakışından başka bir hünerim ne vardır, ne olacak; sen yardım etmezsen hünerin ne faydası olabilir?</p>

  <p class="normal">Dünya bir ağaca benzer, yaprağı, meyvesi senden biter, senden olur; yaprağı, meyvesi olmazsa ne faydası vardır ağacın?</p>

  <p class="normal">A gönül, insanlıktan geç de melek kesil; meleklik olmazsa ne faydası var insanın?</p>

  <p class="normal">Mademki haber, ona mahrem değil, hiçbir şeyden haberin olmasın, sarhoş ol gitsin; zaten haber vericisi sen olmadıktan sonra haberden ne fayda umulur?</p>

  <p class="normal">Tebriz’in övündüğü Şems’ten ışıklanmayan kişinin kapkara bedeninde ne fayda vardır ki?</p>

  <h3 class="h2baslik" id="calibre_toc_871">LXII</h3>

  <p class="normal">Rum ülkesinin padişahı şimşir ağacıyla savaşıp duruyor; nasıl neşeleneyim, nasıl sevineyim ben?</p>

  <p class="normal">Akıl dünyası Rum’a benziyor, tabiat âlemiyse tıpkı Zenci; ikisinin arasına bir savaştır düşmüş.</p>

  <p class="normal">Dünyada ne umuyor, ne istiyorsanız hepsi de sizin olsun; ben her şeyin başlangıcı olan, her şeyi yoktan yaratan Tanrı’nın yolunu tutmuşum, yeter bu bana.</p>

  <p class="normal">İki kılıcın çarpışması, yolda eminlik bırakmaz; ayrılıklar, aykırılıklar hep zıtlardan meydana gelir.</p>

  <p class="normal">Fakat kararlı saltanat, aklın nasibidir ancak; çünkü kerpiç, taş, cansız şeyler ne eminlikten bir şey anlar, ne korku nedir, bilir.</p>

  <p class="normal">Bu evde akıl mumu ışık veremez; çünkü yağı yel yüzünden o yana bu yana kıvranıp durur.<sup class="calibre2"><a href="../Text/divanson_split_577.html#footnote-300-15" id="footnote-300-15-backlink">[15]</a></sup></p>

  <p class="normal">Melek bilgiyle gelişmiştir, hayvan bilgisizlikle; insanoğluysa ikisinin arasında becelleşekalmıştır.</p>

  <p class="normal">* Gâh bilgi onu tutar, İlliyyîn’e çeker; gâh ne olursa olsun der, bilgisizlik onu aşağılara sürükler, düşürür gider.</p>

  <p class="normal">Cansa akıl üst gelsin de şu savaş bitsin, ben de çekişten kurtulayım, hoş bir hale geleyim, iyiliklere uyayım diye bir yana çekilmiş, oturmuştur.</p>

  <p class="normal">Gürültü, şer, fitne korkusundan ağzımı tuttun da şu hikâye yarım kaldı gitti.</p>

  <h3 class="h2baslik" id="calibre_toc_872">LXIII</h3>

  <p class="normal">Yerden ağaç biter, yapraklanır da şunu söyler: Hocam, neyi ekersen ancak onu biçersin.</p>

  <p class="normal">Bir solukluk canın kalsa aşktan başka bir şey ekme; çünkü adamın değeri neyle ölçülür? Aradığı şeyle; neyi arar, dilerse ona lâyıktır adam.</p>

  <p class="normal">İki elini yu da gel, sofraya otur; zaten su, el, yüz yıkamak için yaratılmıştır.</p>

  <p class="normal">Ne aptaldır o adam ki, sevgili onun evindedir de o eve gelmez, boş yere, olmayacak yerlerde koşup gezer.</p>

  <p class="normal">Adam İsa olursa koşa koşa Meryem’in yanına gelir, eşek olursa bırak, varsın eşek sidiğini koklasın dursun.</p>

  <p class="normal">Sâkîye yoldaş olan nasıl ayık kalır, nasıl semirmez, geliştikçe gelişmez?</p>

  <p class="normal">Bal madeni kesilen, ne diye ekşi kalsın; ölüsü olmayan ne diye tutsun da ağıtlar yaksın, bağırıp ağlasın?</p>

  <p class="normal">Sana gizlice söyleyeyim, gül neden gülüp durmadadır? Gül yüzlü sevgilisi elindedir, onu kokar durur da ondan.</p>

  <p class="normal">Gazel söyle de halk yüzyıllar boyunca okusun; Tanrı’nın dokuduğu kumaş ne yıpranır, ne eskir.</p>

  <h3 class="h2baslik" id="calibre_toc_873">LXIV</h3>

  <p class="normal">Bahçe ortasında kızıl gülün bir hay-huyu var; ağzımı koklayın benim, ne kokuyor demede.</p>

  <p class="normal">Bahçedekilerin hepsi de sarhoş, fakat gül kadar değil; çünkü her biri bir kadeh içti, onunsa testisi var.</p>

  <p class="normal">Mademki yıl neşe yılı, gün çalgı çağanak günü, ne mutlu bana da, zevki, işreti huy edinen kişiye de.</p>

  <p class="normal">Ay yüzlü ebedî bir sâkîsi olan ne diye bizim gibi gül meclisini yurt edinmez?</p>

  <p class="normal">Binlerce kutlu can, o cana feda olsun ki meclisimize gelir de için emrini duyar.</p>

  <p class="normal">Güle, kime gülüyorsun diye sordum; cevap verdi de dedi ki: İki kocalı çirkine gülüyorum.</p>

  <p class="normal">Bize karşı nasıl bir aşk beslemede, bizde ne arayıp taramada ki binlerce defa senin ilkbaharını güz haline getirdi.</p>

  <p class="normal">Gül bir kadeh getirdi de şarap içer misin dedi; içerim elbet, niçin içmeyecekmişim; benim de boğazım var.</p>

  <p class="normal">Zaten Tanrı şarabını içmek için boğaza da ihtiyaç yok; zerre zerre her varlığın şarabı da ondan, mezesi de.</p>

  <p class="normal">Gülün, lâlenin yüzlerce düşmanı var diye gayrete düşmüş de ne kötü sarhoş olmuş diken, ne de sert huyu, ne de ekşi bir suratı var.</p>

  <p class="normal">Mûsa’nın tecelli durağı olan Tur Dağı’na bak, o sayıya gelmeyen, o ardı, arası kesilmeyen şarabı öylesine içmiş ki; ağzı yok amma çarşı gibi bir karnı var.</p>

  <p class="normal">Bahar mevsiminde sarhoş ağaçları seyret, o kadar içmişler ki açılıp saçılmışlar, dışarı vermişler içtiklerini.</p>

  <h3 class="h2baslik" id="calibre_toc_874">LXV</h3>

  <p class="normal">Gökyüzü sırlarının bulunduğu sarayın eşiğine ulaşmak mümkün değildir; yokluk ve yakıyn damına hiçbir merdiven ulaşamaz.</p>

  <p class="normal">Arifin zannı marifet âleminde gezmeye başladı mı binlerce yıldız, binlerce ay, o zanna erişemez.</p>

  <p class="normal">Bir kişi, şu yıkık dünyada baykuş huyuna sahip oldu mu bülbüllerden kesildi demektir, gül bahçesine ulaşmasına imkân yoktur onun.</p>

  <p class="normal">Bir dirhem için hırsından arpa arpa bölünüp kesilen kişinin canı, bil ki madene ulaşamaz, buracıkta bağlanır kalır.</p>

  <p class="normal">Şu mekân âleminde güzellere kapılıp da duygunu otlatmayagör, çünkü duygu, mekâna bağlandı mı mekânsızlık âlemine varamaz.</p>

  <p class="normal">İnsanlara alışan ceylan, dostlarından ayrılır; lâleliğe, erguvanlarla dolu yayım yerine varamaz.</p>

  <p class="normal">Mekke’ye varmak için Akkâ’ya gitmek gerek; var git, olmayacak şeyin peşine düşme, çünkü ne buna ulaşabilirsin sonra, ne onu elde edebilirsin.</p>

  <p class="normal">Soğana, sarmısağa yapışmışsın, onları örmede, onların kokusunu almadasın; halbuki o soğandan misk ceylanlarının göbeklerinde olan misk kokusu alamazsın.</p>

  <p class="normal">Gönül definesini istiyorsan sus, çünkü doğru yolu buluş definesine gönül varabilir, dil değil.</p>

  <h3 class="h2baslik" id="calibre_toc_875">LXVI</h3>

  <p class="normal">Gel ki şaraba düşkün sâkî geldi; çaresizlere haber sal, çare geldi, erişti.</p>

  <p class="normal">Aşk beyi geldi, meyhaneyi açtı; akıyka benzeyen şarabı kayalara bile tesir etti.</p>

  <p class="normal">Binlerce süt, şeker kaynağı coştu ondan; kayaları yardı, aktı da beşikteki çocuklar bile gıdalandı ondan.</p>

  <p class="normal">* Aşk imam olunca binlerce mescit doldu, o minareden namaz uykudan hayırlıdır sesi geldi de herkes mescitleri doldurdu.</p>

  <p class="normal">Toprak çömleği dök, kâse geldi; küpün ağzını açık bırak, tortulu şarap içen geldi, erdi.</p>

  <p class="normal">Güneşe benzeyen yüzü yerdekilere vurup parlayınca Zühal yıldızı bile yedinci kat gökten seyre geldi.</p>

  <p class="normal">Tacını gördük de hepimiz Ferîdûn kesildik; yıldızı doğup parlayınca hep yıldız bilgini olduk.</p>

  <p class="normal">Aşkı yol vurunca hepimiz soyunduk, çırçıplak olduk; o atlı dilber gelip görününce hepimiz yaya kaldık.</p>

  <p class="normal">(s. 150) O dilber bir parçacık, bir parçacık lûtfa başladı da lûtfunu uman kanlarla dolmuş gönül, o ümitle paramparça kesildi.</p>

  <p class="normal">Dilini kes de bu tapıda baştan ayağa kulak kesil; tez ol, çünkü kulağa takılmak için küpe de geldi işte.</p>

  <h3 class="h2baslik" id="calibre_toc_876">LXVII</h3>

  <p class="normal">Bundan böyle bahçede bülbül hep bizden bahseder, bizim havamızla şakır, çiler, şekerler döken, cana canlar katan aşkı anlatır.</p>

  <p class="normal">Sevgilimizin yüzünün renginden haberi varsa ne diye lâlelikten bahsetsin, ne diye nesrinden, gülden söz açsın?</p>

  <p class="normal">Yok, eğer kıskançlık yüzünden, sevgiliyi gizleyeyim, kimse duymasın diye söylüyorsa, o vakit de gözden, gözpınarından bahsetmez de derenin ayağından söz açar.</p>

  <p class="normal">Azar azar, yavaş yavaş zerre dağ kesilir; dağ da ne kadar sarp olursa olsun, üstünden yol aştıkça yok olur gider.</p>

  <p class="normal">Önünde yüzlerce Kafdağı’nın zerre kesildiği dağa gelince: Sevgili, ona gel dedi mi yola düşer de koşa koşa huzuruna varır.</p>

  <p class="normal">Dağın kulağı, onun o kutlu, gel sesini duyunca başını ayak eder, dağ da evet, geliyorum sözünü iki kere söyler.</p>

  <p class="normal">Bunu devlet, ikbal bahçene and içerek söylüyorum; hani o devlet bahçesi, o ikbal bağı ki orda sarhoşluk bile bülbül seni övsün diye gül gibi susup kalmıştır.</p>

  <h3 class="h2baslik" id="calibre_toc_877">LXVIII</h3>

  <p class="normal">* Seher çağı belirdi, gün, yüzüne düzgün sürüyor; gün Vîs’i yüzünü beziyor.</p>

  <p class="normal">Ben gönül gününe kulum köleyim, onun yüzü yüzyıla bedel; onun güzelim yüzünün düzgüne ihtiyacı yok.</p>

  <p class="normal">Şu gönlün yüzündeki aklık nurlar verir, yüz aklıkları bağışlar her yana; gök kubbenin taşıyla da ot ölçülüp saman dağıtılmaz ya.</p>

  <p class="normal">Gece, gözlere inen kara suya satmıştır düzgünü; dünya denilen kocakarının yüzü, seyret de bak, kime lâyık.</p>

  <p class="normal">Şu düzenbaz, şu riyakâr kocakarıyı binlerce defa boşa; kocakarının nefesi gençliğini yıpratır, pörsür gidersin.</p>

  <p class="normal">Sen şeytan olmadan sür şeytanı yanından; yoksa yakında ne olacağını görürsün, ben susuyorum işte.</p>

  <h3 class="h2baslik" id="calibre_toc_878">LXIX</h3>

  <p class="normal">Biz mahmurduk, uykulara dalmıştık, can sâkîsi gelip çattı, aldı eline altın kadehi, açtı testinin ağzını.</p>

  <p class="normal">Gelin, can şarabı geldi; haydin, koca sağrak geldi; şu sabah çağında mahmurlara sundukça sunacak artık.</p>

  <p class="normal">Ne de kutlu sabah, ne de yüce sabah şarabı; padişahtan şarap kadehini sunmak, bizden de ona karşı rükû etmek, secdelere kapanmak.</p>

  <p class="normal">Şarap arı duru, padişah arkadaşımız, devlet yâr olmuş bize; artık bu arada neler var, neler oluyor, söyleyemem de söyleyemem.</p>

  <p class="normal">Kim şarap içmiyorsa kadehi başına döker de hadi der, var, yıkıl git, kör dünyanın peşine takıl.</p>

  <p class="normal">Ölünün, yalnızca ölünün su içip aş yediği şu dünyada aklı başında olan, ne yedi, içti, ne dinlendi, esenleşti, ne de bir an gözüne uyku girdi, ımızgandı.</p>

  <p class="normal">İçi tertemizdi de arı duru şarap, nasibi oldu; amma ne şarap, ne kadeh, ne de hoş, ne de güzel sohbet meclisi.</p>

  <p class="normal">Sen şarabı görmezsin de eli görürsün; gönül ateşini görmezsin amma görürsün ki evler dumanla dopdolu.</p>

  <p class="normal">Aşağılık kişilerin gönülleri yandı mı bir pis kokudur yayılır etrafa; fakat padişahların gönülleri yandı, yakıldı mı bir ödağacı, bir amber kokusudur arttıkça artar.</p>

  <p class="normal">Her sarhoşun alnına, yürü, can buldun yazısı yazılmış; kadehin budağında da, sonu hayırdır, sonucu övülecek haldir yazısı yazılmış.</p>

  <p class="normal">Çalgıcının tefine Zühre bile senin kulun kölen; sâkînin eline, avcuna talihin, bahtın kutlu yazısı yazılmış.</p>

  <p class="normal">A İmranoğlu Mûsa, Firavun kör olsun, sen güledur; a Tanrı Halil’i ye, iç, afiyetler olsun, gözü çıksın Nemrud’un.</p>

  <p class="normal">İblis, Tanrı şarabını içseydi de sarhoş olsaydı, yüzlerce suç işlese gene ibadeti reddedilmezdi.</p>

  <p class="normal">Susayım; akıllıların, ayıkların yanında susmak daha iyi; çünkü halk şaşırıp kaldı, düştüğü hayaller de arttıkça arttı gitti.</p>

  <h3 class="h2baslik" id="calibre_toc_879">LXX</h3>

  <p class="normal">Aşkın tespihi kaptı, ağzıma nağmeler, beyitler verdi; çok lâ havle dedim, çok tövbe ettim amma gönül hiçbirini duymadı gitti.</p>

  <p class="normal">Aşkın elinden ellerimi çırpmaya, gazeller söylemeye koyuldum; aşkın ârımı da yaktı, namusumu da, fikrimi de, bütün varımı yoğumu da.</p>

  <p class="normal">Çöp atlamazdım, zahittim, dağ gibi ayağımı diremiştim; fakat hangi dağ var ki senin anışın, onu saman çöpü gibi kapıp gitmesin?</p>

  <p class="normal">Dağ bile olsam hep senin sesinle seslenirim ben; saman çöpü kesilsem hep senin ateşine yanarım, o ateşte duman olur, tüterim ben.</p>

  <p class="normal">Varlığını gördüm de utancımdan yok oldum; fakat bu yokluğun aşkıyla varlığa can geldi.</p>

  <p class="normal">Nereye yokluk gelse varlık, yok olur orda; bu ne yokluktur ki geldi de varlık arttıkça arttı onun yüzünden.</p>

  <p class="normal">Gökyüzü mavi, yeryüzü de kör gibi yol üstüne oturmuş, senip ay yüzünü görense bu körden de kurtuldu, o mavi gökten de.</p>

  <p class="normal">O, dünyanın gözünden gizli ulu bir erdir, tıpkı can gibi; ateşe tapanlarla Yahudilerin arasında, Tanrı’nın gönderdiği Ahmed’e döner o.</p>

  <p class="normal">Seni övmek, gerçekten de adamın kendisini övmesidir, çünkü güneşi öven, kendi gözünü övüyor demektir.</p>

  <p class="normal">Seni övmek bir denizdir sanki, dilimizse gemi; deniz yolcusu yürür, gider, sonucu da iyi olur, hayra döner.</p>

  <p class="normal">Bana denizin inayeti, uyanık baht gibidir; gözlerim uykuya dalsa bile ne gam.</p>

  <h3 class="h2baslik" id="calibre_toc_880">LXXI</h3>

  <p class="normal">Binlerce kutlu can, yüzüne feda olsun senin; dünyada senin gibi güzeli ne bir kimsecik görmüştür, ne de senin gibi güzel, analardan doğmuştur.</p>

  <p class="normal">Dilerim senin gibi bir padişahın aşkına düşen, senin havana kapılıp tuzağına tutulan âşıka binlerce rahmet saçılsın.</p>

  <p class="normal">Senin yüzünden, gözünden mi bahsediyorlar, huyundan husundan mı? Zaten biri öbüründen, o ötekinden daha güzel; ne yaradılış bu.</p>

  <p class="normal">Gönlümde büyü ipi gibi binlerce düğüm vardı; güzelim gözlerinin büyüsüyle hepsi de çözüldü gitti.</p>

  <p class="normal">Aşkın iki gözü de senin yüzünden yüceleri görmeye başladı; seyret talebedeki gücü kuvveti, ustadaki hüneri, sanatı.</p>

  <p class="normal">Gönül, aşk, ceset; hep beraber huzurunda oturmuş kalmışız; biri yıkık dökük, öbürü sarhoş, ötekininse gönlü neşeyle dopdolu.</p>

  <p class="normal">Hüküm senin, buyruk senin; güldürürsün, ağlatırsın; hepimiz de ağacın dallarıyız sanki, sense yele benzersin.</p>

  <p class="normal">(s. 151) Yelle sararır solarız, yelle yeşerir, tazeleşiriz; güç kuvvet senin, bütün dilek senin.</p>

  <p class="normal">Kerpicin, kayanın, baharın tesirinden ne haberi olacak; baharı yeşilliğe, sünbüle, şimşada sor.</p>

  <h3 class="h2baslik" id="calibre_toc_881">LXXII</h3>

  <p class="normal">* Dost, bilmiyorsanız bilin ki can Kâbe’sidir, ne yana giderseniz gidin, nerde olursanız olun, mutlaka ona dönün, ona yüz tutun.</p>

  <p class="normal">Siz bedenseniz âleme can odur; yok, cansanız bütün canların canı odur.</p>

  <p class="normal">Bu gece kimdir feda olacak diye bir ses geldi de canım yerinden sıçradı, veresiye değil, peşin olarak alın beni diye haykırdı.</p>

  <p class="normal">Aşk, yüzüme binlerce nükteler yazdı; âşıksanız gönlümün halini görün de okuyun.</p>

  <p class="normal">Ne kadehtir her an âşıklara sunulup duran kadeh; erseniz siz de bu çeşit kadehi alın, çekin.</p>

  <p class="normal">Usandınızsa, canınız sıkıldıysa, aşk bağdır bahçedir, seyirdir seyrandır; yoruldu da yolda kaldıysanız onun sevgisi Arap atıdır.</p>

  <p class="normal">Balıkların suyu da denizdir, ekmeği de; balıksanız ne diye ekmeğin dudağına âşıksınız?</p>

  <p class="normal">Mihnetlerle, eziyetlerle dopdolu bir kırba var, adı beden. Atın taşı, kırın o kırbayı da tamamıyla kurtulun gitsin.</p>

  <p class="normal">Tebrizli Şems için sanki kafese kapanmış bir kuşum ben; düşmanlık edin de kırın, parçalayın kafesimi benim.</p>

  <h3 class="h2baslik" id="calibre_toc_882">LXXIII</h3>

  <p class="normal">Binlerce kutlu can, yüzüne feda olsun senin; dünyada senin gibi güzeli ne bir kimsecik görmüştür, ne de senin gibi güzel, analardan doğmuştur.</p>

  <p class="normal">Dilerim, senin gibi bir padişahın aşkına düşen, senin havana kapılıp tuzağına tutulan âşıka binlerce rahmet saçılsın.</p>

  <p class="normal">Gönlümde büyü ipi gibi binlerce düğüm vardı; güzelim gözlerinin büyüsüyle hepsi de çözüldü gitti.</p>

  <p class="normal">Senin yüzünden, gözünden mi bahsediyorlar, huyundan suyundan mı? Zaten biri öbüründen, o ötekinden daha güzel, ne yaradılış bu.<sup class="calibre2"><a href="../Text/divanson_split_578.html#footnote-300-16" id="footnote-300-16-backlink">[16]</a></sup></p>

  <p class="normal">Gönlüm, saçlarının gölgesinde ne de güzel uykuya dalmış: Harap, sarhoş, lâtif, hoş, güzel mi güzel, hür mü hür.</p>

  <p class="normal">Kıskançlığın gönlümü uykudan uyandırdı, sıçradı, kalktı gönül; mahmur bir halde feryatlar edecek şimdi eyvahlar olsun:</p>

  <p class="normal">Hüküm senin, buyruk senin; güldürürsün, ağlatırsın; hepimiz de ağacın dallarıyız sanki, sense yele benzersin.</p>

  <p class="normal">Yelle sararır solarız, yelle yeşeririz, tazeleşiriz; güç kuvvet senin, bütün dilek senin.<sup class="calibre2"><a href="../Text/divanson_split_579.html#footnote-300-17" id="footnote-300-17-backlink">[17]</a></sup></p>

  <p class="normal">Ağacı yel dıştan oynatır; gönül ağacının yeliyse içerdedir, dostu anıştır o yel.</p>

  <p class="normal">Beni sarhoş ettin mi yanılırım; kendimi bey sanırım, ne diye buyruğa uyayım derim.</p>

  <p class="normal">Derde düştüğüm zaman sen derim, sen duyarım; fakat dert geçti gitti mi seninle arama bir perdedir gerilir.<sup class="calibre2"><a href="../Text/divanson_split_580.html#footnote-300-18" id="footnote-300-18-backlink">[18]</a></sup></p>

  <p class="normal">Akıl, işin sonunu görmeye başladı mı aşktan bir sestir gelir: Ne olursa olsun, geç.<sup class="calibre2"><a href="../Text/divanson_split_581.html#footnote-300-19" id="footnote-300-19-backlink">[19]</a></sup></p>

  <h3 class="h2baslik" id="calibre_toc_883">LXXIV</h3>

  <p class="normal">Kutlu canlara benden selâm söyleyin; bizden önce gelip geçmiş âşıklara haber iletin benden.</p>

  <p class="normal">Vuslat günü şimşek gibiyim, ayrılık gecesindeyse buluta dönerim; şu iki karmakarışık halden hangisindensin, söyle bakalım.</p>

  <p class="normal">O güneşin huzurundayken Ay’ın, mumun, yıldızın, göğün adını anarsanız Tanrı düşman olsun size.</p>

  <p class="normal">Aşkının mutfağını bırakır da ham çanaklarla ihsan sofrasına giderseniz çanağınız boş kalsın, yok-yoksul kesilin.</p>

  <p class="normal">Nerden ateş alıp getireceksiniz, size haber vereyim; salına salına bir güzelce yürüyüp giden padişahlar padişahının atının nalından çıkan şimşekten ateş alın.</p>

  <p class="normal">Fakat amanın, sakının, çekinin, pek sert bir attır o, gemine yapışsanız bile ne eyer kor, ne gem.</p>

  <p class="normal">Oraya ölüyü götürseniz can bulur, dirilir; haramı götürseniz o da helâl olur, arınır.</p>

  <p class="normal">Aşkı, canın ayağından binlerce bağı çözüp attı; iki elimi tutun da o durağa, o tapıya götürün beni.</p>

  <p class="normal">Bu gazelleri aşk levhinden yazdım, bu kuldan alın da Tebriz’in övündüğü Şems’e götürün.</p>

  <h3 class="h2baslik" id="calibre_toc_884">LXXV</h3>

  <p class="normal">Tertemiz dostcağızla arı duru şaraptan başka bir şey vermeyin; onlara şarap sunarsanız birden verin, ayrı ayrı sunmayın.</p>

  <p class="normal">Böyle bir şarapla dolu olan bu çeşit kadehe başka şarap katmak haramdır; Tanrı âşıklarına Tanrı şarabından başka bir şey vermeyin.</p>

  <p class="normal">Yola düşmüş çıplaklar, güneş ışığını elbise edinirler; aşk yolunun çıplaklarına değerli elbiseler vermeye kalkışmayın.</p>

  <p class="normal">Hiçbir seher yeli, onların izlerinin tozuna bile erişemez; canlarının aşkına olsun, seher yelinden bahsetmeyin, o çeşit bir vaadde bulunmayın onlara.</p>

  <p class="normal">Vuslat ümidiyle rahata kavuşan, karar eden bir âşık, belki de bulunur; fakat bu ümitle karar edemem ben, bana ümit vermeye girişmeyin siz.<sup class="calibre2"><a href="../Text/divanson_split_582.html#footnote-300-20" id="footnote-300-20-backlink">[20]</a></sup></p>

  <p class="normal">Şarap ortada, sevgili sarhoş, bense âşıkım; artık bahanelerle avunamam, bahaneler icat etmeyin bana.</p>

  <p class="normal">Şarap ateştir, biz de ateşten doğmuşuz; halden anlar arkadaşsanız şaraptan başka bir şey sunmayın bize.</p>

  <p class="normal">Melhem, bu çeşit gaziler içindir; yarası olmayana ilaç vermeyin.</p>

  <p class="normal">Mademki Tebriz’in övündüğü Şemseddin geldi, iki dünyayı da onunla buluşmadan başka bir şeye feda etmeyin, iki âlemi de ona bağışlayın ancak.</p>

  <h3 class="h2baslik" id="calibre_toc_885">LXXVI</h3>

  <p class="normal">Cana perde kesilir candan kopup gelen söz. İnciyi, deniz kıyısını göstermez denizden olan sis.</p>

  <p class="normal">Filozofça anlatışlara dalmak, pek yüce, pek büyük bir işle uğraşmaktır, fakat anlatış perdedir gerçekler güneşine.</p>

  <p class="normal">Dünya köpüktür, Tanrı sıfatlarıysa denize benzer; fakat perdedir şu cihan köpüğü denizin arılığına duruluğuna.</p>

  <p class="normal">Köpüğü yarmaya, gidermeye bak ki suyu elde edesin; bakma denizin köpüğüne, örter denizi o.</p>

  <p class="normal">Yerdeki, gökteki sûretlere, resimlere dalma, düşünme onları, çünkü yeryüzündeki sûretler zamandan utanırlar da perde ardına girerler.</p>

  <p class="normal">Sözün içini elde etmek için harf kabuğunu yar; saçlar da sevgilinin yüzünü gözünü örter.</p>

  <p class="normal">Her hayali, perdeyi açan bir şey sanırsın, at o hayali, asıl sana perde olan o hayal.</p>

  <p class="normal">Şu yok olan, yokluk yurdu olan dünya Tanrı’nın eseridir, delilidir; fakat bu eser de, bu delil de gene Tanrı’nın güzelliğini örtmede.</p>

  <p class="normal">Varlık, gerçi bir maden olan Tebrizli Şems’ten bir kesinti amma öylesine bir parça ki cana perde oluyor, madeni göstermiyor.<sup class="calibre2"><a href="../Text/divanson_split_583.html#footnote-300-21" id="footnote-300-21-backlink">[21]</a></sup></p>

  <h3 class="h2baslik" id="calibre_toc_886">LXXVII</h3>

  <p class="normal">Hamd olsun, şükrolsun kullarını kurtaran, ferahlığa kavuşturan Tanrı’ya; belimizi şükürle bağladık da bağlarımızı çözdü, açtı.</p>

  <p class="normal">Gökyüzü benim duamdan, benim feryadımdan cana geldi, o da ağzını açtı, o da başladı duaya.</p>

  <p class="normal">Vefayı aradık da aradık, nice zamandır bu arayışla gönlümüz yandı da yandı; sonucu vefa da utandı bizden de yüzü terlere battı gitti.</p>

  <p class="normal">* Nerde görünürse o Süheyl yıldızının yüzüne karşı deri kesilmişiz, nerde coşup akarsa kul köle olmuşuz aşk kaynağına.</p>

  <p class="normal">Gönül penceresinin ardında yüzlerce gizli kapı vardı, Tanrı kapamıştı onları, Tanrı kulu açıverdi.</p>

  <p class="normal">Şu konakta iki kandil var: Ay, Güneş; Tanrı, gönülden bir pencere açtı onlara.</p>

  <p class="normal">* Tanrı, Rabbiniz değil miyim dedi de canlar, evet dediler; o evet demenin doğruluğunu belirtmek için Tanrı, bir belâ yoludur açtı işte.</p>

  <h3 class="h2baslik" id="calibre_toc_887">LXXVIII</h3>

  <p class="normal">Söz, söz söylemeyi bilen, sözün kadrini anlayan kişinin yanında büyüktür, uludur; söz gökten inmiştir, söz hor, hakir olamaz.</p>

  <p class="normal">İyi söz söylemezsen bin söz söylesen bir söz sayılmaz; fakat iyi söz söylersen bir tek sözün binlerce söz kadar değeri vardır.</p>

  <p class="normal">Söz, perdesini kaldırsa da ortaya çıksa, o zaman görürsün ki yaratıcı Tanrı’nın sıfatıdır söz.</p>

  <p class="normal">Söz, yüzünü gösterse herkes gıpta eder ona, bundan dolayı yüzünü gizler; ne mutlu o kişiye ki sözde sır sahibidir, aklına geleni söylemez.</p>

  <p class="normal">Arş’tan yere dek zerre zerre her şey konuşmadadır; yeryüzü de bil ki anlayışta tıpkı Arş’a benzer.</p>

  <p class="normal">Söz, Tanrı bilgisinden doğarsa Tanrı’nın işini işler; fakat bizden istersen kavgaya, savaşa sebep olur.</p>

  <p class="normal">* Söz, ebabil kuşcağızları gibi bir orduyu kırıp geçirir; gizli askere, gayb ordusuna karşı savaşabilir mi hiç?</p>

  <p class="normal">Bir sivrisinektir sanki de Nemrud gibi bir padişahın kafasını kırar; iyiden iyiye anlaşılır ki gizli bir silahı var sözün.</p>

  <p class="normal">* Ahmed’in bakış mızrağı ne de sağlamdır ki gönüllere işler, Ay’ın kalkanını bile ikiye böler.</p>

  <p class="normal">Sen bu sözden bir eser istiyorsun, bu söze parmak basıyorsun; dost yardım eder, fırsat ele geçerse eline veririm istediğin eseri.</p>

  <h3 class="h2baslik" id="calibre_toc_888">LXXIX</h3>

  <p class="normal">Eşim dostumsan benim, arkadaşsan bana söyle bakalım, dün gece ne oldu; şu gönülle o şaraplar satan sevgilinin arasında ne geçti?</p>

  <p class="normal">Canım feda olsun efendime; gerçekten de her şeyi görür, cömertliklerde bulunur o; varlığa, ebediliğe ulaştırır, yokluktan korur bizi o.</p>

  <p class="normal">Ay yüzlümün yüzünü şu gözlerinle gördüysen söyle bakalım bana; kulaklarındaki küpelerde ne biçim taş vardı?</p>

  <p class="normal">Bütün dağılıp uzaklaşanların tekrar dönüp varacakları konak onun tapısıdır; tıpkı gölgen gibi hani, ne kadar uzasa gene döner, sana gelir.</p>

  <p class="normal">Benimle aynı hırkaya bürünmüşsen, bana sırdaşsan söyle bakalım, o hırka giymiş şeyhin yüzü, şekli nasıldı?</p>

  <p class="normal">Allah korusun, mekân âcizdir, dilsizdir; Allah acısın, zaman pek çok doğurur, çeşitli olaylar kor meydana.</p>

  <p class="normal">Yokluğa erişmişsen, söylenmeden sırları biliyorsan söyle; o sükût içinde söz söyleyenin işareti neydi, meramı ne?</p>

  <p class="normal">A gönül, yan onun sevgi ateşinde, yan, eri. A yaşayış, ebedî ol, ebedîlik geldi, erişti sana.</p>

  <p class="normal">Uyumamışsan, dün geceki halleri biliyorsan söyle; gece yarısı neydi o nara, neydi o coşup köpürüş?</p>

  <p class="normal">Kırık gönülleri onarmak istersin de kırılır gider o gönüller; kurtarış yolunu göstermek istersin de secdelere kapatırsın beni.</p>

  <p class="normal">Bir şey sebep olmuştu da elbisemizi de paramparça etmiştik, bedenimizi de; bir parçacağızını getir de göster bakalım, rengi neydi, kokusu nasıl?</p>

  <p class="normal">Burnunun doğrusuna gidip kırılma, gizlenme abıhayat gibi; Yahudiler gibi yarı yüzünle secde etme.</p>

  <p class="normal">Yunus gibi balığın karnında, denizin içinde hapsolmaktan kurtulduysan o denizin mânası neydi, neydi o dalgalanmadaki maksat, nedendi o coşup köpürüş? Söyle.</p>

  <p class="normal">Ne olurdu diyor, lûtfetseydi, kerem buyursaydı da sevgilim de beni sevseydi; sevgin tesir etmiyor mu, aşkın vurmuyor mu ona, onu da âşık etmiyor mu yoksa?</p>

  <p class="normal">İnsanların da, cinlerin de nerden geldiklerini, asıllarının ne olduğunu tanımış, bilmişsen hepsinin de aslının bir olduğunu anlamışsındır; peki, bu ayrılık, bu nefret nedir ki?</p>

  <p class="normal">A zevkimin, neşemin tazeliği, parlaklığı, neyle heyecana getirebilirsin beni, ne vakit, nasıl aydınlanır, güler gözlerim? Efendim yanımda değil.</p>

  <p class="normal">Önü-ardı, yüzü-arkası olmayan canı gördüysen, âşıklar onu düşündükleri vakit önü-ardı, yüzü-arkası oluyor, bu neden yâni?</p>

  <p class="normal">(s. 152) A felek, sunduğun şarapla sarhoş olursam sana dönerim, düşmanlığa kalkışırım, Rabbinin nimetlerini inkâr eden biri olurum.</p>

  <p class="normal">Aşktan asıl maksat biz değilsek, aşk defterinin başında adımız yoksa şu binlerce defter, şu binlerce haber, şu binlerce dedikodu nedir ki?<sup class="calibre2"><a href="../Text/divanson_split_584.html#footnote-300-22" id="footnote-300-22-backlink">[22]</a></sup></p>

  <h3 class="h2baslik" id="calibre_toc_889">LXXX</h3>

  <p class="normal">Senin huzurunda can nedir ki; sözü mü olur canın? Can sensin, senden başka ne varsa hepsi beden, hepsi bir kuru ad san.</p>

  <p class="normal">Gerçi Ay, on elle yüzünü yıkamada; fakat o yüze kul köle olmak haddi mi onun?</p>

  <p class="normal">Gerçi âşık olmak, aşk, işlerin en iyisi amma, bil ki bizim sevgilimizin yüzü yoksa haramdır.</p>

  <p class="normal">Aşkın canına and olsun, iki can karışıp birleşmedikçe sevenle sevilenin arasında ayrılık vardır, buluşmanın bir düzeni yoktur.</p>

  <p class="normal">Tanrı lûtfunun şarabına bir uç, bir son yoktur; sihirli görünüyorsa, bu kadehin kusurudur.</p>

  <p class="normal">Ay ışığı eve, pencere ne kadarsa o kadar vurur, ışığı doğuyla batıyı tutsa, gene de bu böyledir.</p>

  <p class="normal">Yürü de varlık kadehine bir sağlamlık vermeye bak, çünkü o şarap pek kıvamlıdır, evveline de evvel yoktur onun.</p>

  <p class="normal">Binlerce can, istedi durdu da ben bir tanesini götürdüm o huzura; geri kalanları nerde dedi; dedim ki: Bırak, onlar da borcum olsun.</p>

  <p class="normal">Gözleri, ham olan her âşıkı pişirmek için ümitle korkunun arasına girmiş, yoldaş olmuş onlara.</p>

  <p class="normal">Ne de güzel konuk; binlerce evi yağma etti; fakat bütün esenlik, onun selâmını yağma etmede, selâmına nail olmada.</p>

  <p class="normal">O ressamın yaptığı resimler evin içinde; dama bak, Ay damdan görünür.</p>

  <p class="normal">Müjde geldi, Tebrizli Şems Şam’daymış; Şam’daysa eğer, ne sabahlar görünür, ne gündüzler.</p>

  <h3 class="h2baslik" id="calibre_toc_890">LXXXI</h3>

  <p class="normal">Şarapla sarhoş olup meyhane bucağına yıkılan kişide mamûrluk mu olur, hiç onda iman mı olur, hiç ondan hayır mı gelir?</p>

  <p class="normal">Tamamıyla ateş kesilen, su olmayan bir varlığın bir aycağız bile bahar olması, kış olması mümkün değildir.</p>

  <p class="normal">Ben de meyhanede yıkılmış kalmışım, Tanrı’ya itaatte de sarhoş olmuşum; koskoca bir şehrin içinde elbette iyi de bulunur, kötü de.</p>

  <p class="normal">* Şehrin yıkılıp yerlere düşen sarhoşları bence mamûrluğun ta kendisidir; evleri var onların, gizli, tıpkı Rey şehrindeki gibi.</p>

  <p class="normal">Zahitlik ağaçları şaraptan çiçek açmış, çiçeklerle donanmış; fakat bu çiçekler bildiğimiz şarapla açılmamış.</p>

  <p class="normal">* İ’tizâl mezhebine mensup olan, beni gördü, varlığımın yok olduğunu anladı da dedi ki: Evet gördüm, yok da bir şey oluyormuş demek.</p>

  <p class="normal">Gölgelere, Tebrizli Şems’in güneşine and olsun ki mekânsız, zamansız, güneş de olur, gölge de.</p>

  <h3 class="h2baslik" id="calibre_toc_891">LXXXII</h3>

  <p class="normal">Söyleyin halka, şu yanmış yakılmış canımdan çekinsinler; Allah için olsun, Allah için, ateş yüzlülerden kaçın.</p>

  <p class="normal">Onların yüzlerinin ateşinde böylesine bir hassa var; ne kadar huzurunuz, kararınız varsa hepsini alırlar, kararsız bir hale getirirler seni.</p>

  <p class="normal">İşi tembelliğe vurana bir sestir gelir: Aşk Süleyman’ı diridir, işe güce koyulun.</p>

  <p class="normal">Tembelleşme, kervan gidiyor, kervandan kalmayın, çabuk yükleri denk edin.</p>

  <p class="normal">Tabiatın dört ayağı bu yolu aşamaz; toprağı da bırakın, havayı da; sudan da vazgeçin, ateşten de.</p>

  <p class="normal">Isfahan sürmesine karnı tok gözlerimin; ona Tebriz toprağını sürme diye çekin ancak.</p>

  <p class="normal">Ululuk, canlar padişahı Tebrizli Şems’tendir; varlıklarınızı bu ululuğun önünde küçültün.</p>

  <h3 class="h2baslik" id="calibre_toc_892">LXXXIII</h3>

  <p class="normal">Söyleyin güzel yüzlü güzelimi koruyanlara; uyutun kem gözlüleri, Yusufları görmesinler.</p>

  <p class="normal">Gâh yabancıların hatırlarını yapın, sorun hatırlarını; gâh da herkesin hatırını cevaplarınızla yapın.</p>

  <p class="normal">Herkes soruya, cevaba kapıldı mı siz şarapla dopdolu kadehi alın, halvete çekilin.</p>

  <p class="normal">Soru-cevap düşüncesinde olmayan gönüle gelince: O, apaçık bir güneş olmuştur, koşun ona.</p>

  <p class="normal">Başında havalar esen göze toprak serpin; hasetçilerin ateşli gözlerini gözyaşlarıyla ıslatın.</p>

  <p class="normal">Şu abıhayattan başka bir suya dalan, ölüm serabı olur, seraptan yüz çevirin.</p>

  <p class="normal">Abıhayatta ebedî yaşayış vardır, artık siz de ihtiyarın, gencin şu yüz çeşit renkli ömründen vazgeçin gitsin.</p>

  <p class="normal">Aşk ateşiyle yanıp yakılan âşık, sizin sevaba girmek için peşinde koştuğunuz hizmetlere bağlanabilir mi?</p>

  <p class="normal">O cömertlik avcunu lûtfedip de açınca sizin artık buluttan bahsetmeniz yakışmaz da yakışmaz.</p>

  <p class="normal">* Zengibar ordusu beden ülkesini kana boyarsa, siz Rum kayserinin ordususunuz, saldırın, yıkın, bozun o orduyu.</p>

  <p class="normal">Bir bakışta o, can dünyasını mamûr edip gitmişken siz ne diye şu yıkık dökük beden baykuşundan bahseder durursunuz?</p>

  <p class="normal">* Zenciler elinde yüz binlerce Rum tutsağı var; edepsizlik, gayretsizlik de nedir? Kırın prangaları, kurtulun bağlardan.</p>

  <p class="normal">Âlemin kul köle kesildiği Şemseddin’in devlet bayrağı geldi çattı; a doğan huylular, koşun, tapısına varın.</p>

  <h3 class="h2baslik" id="calibre_toc_893">LXXXIV</h3>

  <p class="normal">Bana, sana kavuşma, seninle buluşma gerek, seher yeli ne yapabilir ki? Ben sana yer kesilmişim, ayaklarının altına döşenmişim, ne faydası var bana göğün, ne işim var onunla?</p>

  <p class="normal">A şeker dudaklı güzeller, padişahın yüzünü gördükten sonra sizin güzelliklerinizin ne faydası var bana, sizin olgunluğunuz nedir ki bence?</p>

  <p class="normal">Gönlüm kalmadı ki, suda şeker nasıl erirse eridi gitti; gönüller alan sevgilinin güzelliğinden, Ay’a benzer parlak yüzünden ne fayda var bana?</p>

  <p class="normal">Felek, üstünlükten bir kemer kuşattı belime; fakat o tanınmış padişah olmadıktan sonra elbisenin, giyimin, kuşamın ne faydası var?</p>

  <p class="normal">Huysuzluk eder, binlerce düzene başvururum amma aşkın hakkından gelemem; zaten padişah arkadaşlık etmez, yardımda bulunmazsa huysuzluğun ne faydası olabilir?</p>

  <p class="normal">Varlık da ona hizmet için gerektir bana, yokluk da; o olmadıktan sonra varlığı ne yapacağım?</p>

  <p class="normal">Sâkî de ciğerin hararetini söndürmek içindir, su da; fakat a gönül, ciğer kan kesildikten sonra sâkîden ne fayda umulur ki?</p>

  <p class="normal">Gökyüzü, boyuna dua etmemden, boyuna ağlayıp inlememden feryada geldi; fakat baht yaver olmadıktan sonra duanın ne faydası olur?</p>

  <p class="normal">Böyle söyleme, sen ne bilirsin? Belâ, gizli bir kapıdır, şu belânın ne faydası olduğunu bilse bile ancak Tanrı bilir.</p>

  <p class="normal">A gönül, kanının diyeti, onun aşk havasıdır, öldürüldüm gitti, diyetin ne faydası var deme sakın.</p>

  <p class="normal">Kendine gel, kendine gel de canla başla bu yola toprak kesil, toprak olmak gerek, yücelikte ne fayda var?</p>

  <p class="normal">Yürü, Tebrizli Şems’in Tanrı’sının yanına var, onun yoksulu ol a benim canım, sevgilim, zenginliğin ne faydası var ki?</p>

  <p class="normal">Gönül güneşinin ışıklarının parıl parıl parladığı gökte binlerce gölgenin, binlerce devlet kuşunun gölgesinin ne hükmü olabilir?</p>

  <p class="normal">Orda devlet kuşu da bir karartıdan ibarettir, gölgesi de; ışığın karşısında karanlık, yok olmaktan başka bir çare bulabilir mi?</p>

  <p class="normal">A gönül, ne vakte dek vefakâr olduğundan bahsedip duracaksın? Yürü, vefa denizine kavuş, bu vefanın ne faydası var ki?</p>

  <p class="normal">A gönül, ebedî zevkin, safânın, daimî arılığın yüzüne vurmasını, yüzünde parıl parıl parlamasını diliyorsan yol kesiciler askerini boz, tutsak et onları, bu zevkin, bu safânın ne faydası olabilir?</p>

  <p class="normal">Ululuğu bıraktın mı Tanrı arılığına, Tanrı zevkine dalarsın, o vakit bu ululuğun ne faydası var, bilir, anlarsın.</p>

  <h3 class="h2baslik" id="calibre_toc_894">LXXXV</h3>

  <p class="normal">Gene ilkbahar nağmeleri, ilkbahar zevki, safâsı geliyor Şemseddin’den, gene geliyor şarap kadehinin neşesi, yeşilliğin zevk eyyâmı.</p>

  <p class="normal">Gönlüm doydu artık şaraba da, sâkîye de; çünkü kollarını açmış, geliyor onun vuslat çağı.</p>

  <p class="normal">Gönül güvercinim gene avlanmaya uçtu; ne mutlu çağdır avdan dönüp geleceği çağ.</p>

  <p class="normal">Davet davulunu çalıp duruyorum; sevgili duyar da gelirse yüz binlerce defa güzelleşir şu sapsarı yüzüm.</p>

  <p class="normal">Güzellik saltanatı sevgilime mahsus, güzellik o ay yüzlümün yüzünde karar kılmış; belki ben de onun yüzünden rahata kavuşurum, huzur, karar bulurum.</p>

  <p class="normal">Gül bahçesi açılır, saçılır da şu dikenin kucağına gelir diyorum; bu hevesle yüreğimin çarpıntısı duruyor, heyecanım yatışıyor.</p>

  <p class="normal">Huysuz aşk, kumar evine tekrar geldi de oyuna girişti mi, o incinin aşkıyla nice başlar, oyun zarları gibi yutulur gider.</p>

  <p class="normal">Sarhoşluğundan hiç şüphem yok; ancak şunu biliyorum ki ayılınca o kavgadan, o kavgacı ayrılıktan vazgeçecektir, üstüne bir mahmurluktur çökecektir.</p>

  <p class="normal">(s. 153) Bir gün olup da o kıvılcımlar saçan kadeh gene elime geçecekse, bu mahmurluktan gam yok bana.</p>

  <p class="normal">Gene onun sayısız lûtuflarına nail olursam binlerce abıhayat kaynağı elime düşer, sayıma girer.</p>

  <p class="normal">Altın gibi sararmış yüzüme sordum; ne vakte dek dedim, böyle altın haline geleceksin; canım, şu sararıp solmandan gene feryatlar etmede.</p>

  <p class="normal">Altın gibi ayarı tam bir sözle cevap verdi de dedi ki: Ayarı tam gümüş bedenli güzelim, tekrar gelinceye dek hep böyle altın gibi sapsarıyım ben.</p>

  <p class="normal">Ona dedim ki: O candan ayrıldıktan sonra nasıl oldu da diri kaldın, o güzel yüzlü tekrar gelince ne özür getireceksin ona?</p>

  <p class="normal">Ben onu bunu bilmiyorum, ancak şunu biliyorum: Ah o Tebriz; ah… Ateşinden gene gönlümden, sakının, sakının sesleri geliyor.</p>

  <h3 class="h2baslik" id="calibre_toc_895">LXXXVI</h3>

  <p class="normal">Yeniden işrete başlayayım; çünkü ayağım defineye girdi; o dayanılan, o güvenilen güzelin yüzünden bütün arkalar yüz, göz kesildi.</p>

  <p class="normal">Artık gönül, tekrar döner, gelir diye ümide kapılıp oturmayayım; aşk mahallesine giden gönül, nerden geri gelecek?</p>

  <p class="normal">Aşkın yanından ateş gibi memurlar geliyor bana; aşkın yanına kaçayım, çünkü bütün fitneler zaten ondan meydana geldi.</p>

  <p class="normal">Şarabından başımda ne göz kaldı, ne gözde uyku: Yoksa başım o arı duru şarabı sunup duran sâkîsinin eline mi düştü, şarap dolu bir kabak mı kesildi yoksa?</p>

  <p class="normal">Aşk sofrasına geçtim oturdum, tuzunu, ekmeğini tattım; aşk, boğaz kesildi bana, kendimi bir lokma ettim de yuttum.</p>

  <p class="normal">Elimde testi, mânalar ırmağına koştum, fakat can suyu testiye dolunca eridi, su kesildi testim.</p>

  <p class="normal">Akşam namazı vakti, eşsiz bir Rum güzelinin bulunduğu yere gittim; beni kapıda görünce tez indi damdan;</p>

  <p class="normal">Yalım yalım yanan, etrafı parıl parıl parlatan ışıklar gibi başını çıkardı pencereden; dam da büsbütün o kesildi, ev de, bu kul da.</p>

  <p class="normal">Parmağımızı dudağımıza koyalım, pek incedir mânalar, Tebriz’in övündüğü Şems’in yüzünden can yandı, yakıldı, o oldu gitti.</p>

  <h3 class="h2baslik" id="calibre_toc_896">LXXXVII</h3>

  <p class="normal">O kutlu kapıdan esip gelen yellerle menekşelik ne hale geliyordu; gerçek âlemin ağaçları bu bahardan nasıl yeşeriyor, nasıl gelişiyordu.</p>

  <p class="normal">Gönül, yaratıklar şehrinden çıktı; gerçekler şehrine gitti; artık Allah bilir, şu gönül o ülkede neler olmada, ne hallere girmede.</p>

  <p class="normal">Erlerin hay-huylarından, nazik, nazenin kişilerin ney seslerinden, nağmelerinden sabah şarabı içilecek çağ, o nurlu hava ne hallere giriyordu, nar renkli şarap ne renklere boyanıyordu.</p>

  <p class="normal">Binlerce sarhoş bülbül, binlerce gönlünü aldırmış âşık, o hayret makamında sevgilinin yüzünü görünce neler oluyordu, ne hallere giriyordu.</p>

  <p class="normal">Aşk, âşıkını kucaklayıp gümüş gibi bembeyaz bağrına basınca, âşık o kucakta, aşkın şekerler gibi öpücükleriyle neler oluyordu, neler.</p>

  <p class="normal">Sarhoşluktan gülü dikenden ayırt edemeyeceğin o yanda acaba gül neler tatmadaydı, diken neler olmadaydı.</p>

  <p class="normal">Salına salına gezen aşk, sevgilinin elbisesine bürünmüştü de tecelli durağına varmıştı; orda ne işler olmadaydı, ne cünbüşler olmada.</p>

  <p class="normal">Yele de tesir etti aşk, ateşe de; suya da girdi aşk, toprağa da; aşkın bir bakışıyla şu dördü ne hallere girmedeydi.</p>

  <p class="normal">Tebriz’in övündüğü Şems’ten bir ağaca bir ateştir vurdu; lâtif yalımlarından ağaç ne hale gelmişti, meyveleri ne hale düşmüştü.</p>

  <h3 class="h2baslik" id="calibre_toc_897">LXXXVIII</h3>

  <p class="normal">A ay yüzlü güzel, gönüle bir bak, sen varsın gönülde; bu yüzden gece gündüz riayet etmen gerek.</p>

  <p class="normal">Senin gibi gönüllere rahat, huzur veren güzel yüzlü bir sevgilisi olan, neşesinden, ferahından dünyalara sığmaz.</p>

  <p class="normal">Gölge gibi senin ay yüzüne, usûl boyuna uyanın eli, gökyüzünün yakasına erer, göğün yakasına yapışır elbet.</p>

  <p class="normal">Senin güneşinle sırtı kızışan, neden yiğitleşmesin, neden korksun, çekinsin?</p>

  <p class="normal">Güzelim aşkının elbisesini giyinen, neden pençesiyle dağın beline yapışıp çekmesin?</p>

  <p class="normal">Zaten cefa etmezsin sen; fakat gönüle cefalar etmeyi dilersen de çekinme, et, et; o razıdır senden gelene, hoşnuttur ettiklerine.</p>

  <p class="normal">Neden o lâtif cefaya razı olmasın ki, o cefada suyun arılığı duruluğu var, seher yelinin nefesi.</p>

  <p class="normal">Üstünde peygamberlerin dağı, damgası bulunan yüce gönül, senin gam ateşinde kokucunun ödağacı gibi yanar, her yana güzelim kokular salar.</p>

  <p class="normal">Sus, sus da sözü, sözleri yaratana, anlamları bağışlayana bırak; dille söylenen sözlerden başka da cana canlar katan sözler vardır.</p>

  <h3 class="h2baslik" id="calibre_toc_898">LXXXIX</h3>

  <p class="normal">Sana gelip çatan her yeni şey, kuruyup kadid oluyor; tıpkı tertemiz su gibi hani; su da pis bedenden döküldü mü pislenir gider ya.</p>

  <p class="normal">* Şeytandan süt emdin, etin, kanın ondan gelişti; Bâyezîd bile o sütü emse Yezîd’e döner.</p>

  <p class="normal">* Tanrı, vesveseler veren şeytana azgın, inatçı dedi; kim onun nefesini koklar, kanını emerse ona benzer, o da azgınlaşır, inatçı olur.</p>

  <p class="normal">Şu iki dünya doğuyla batıya benzer; buna yaklaşan, öbüründen uzaklaşır.</p>

  <p class="normal">* İçi bulanıp o sütü kusan kişi, o bulantı, o kusuş yüzünden Ebû Saîd’e döner.</p>

  <p class="normal">Başköşeyi bırakıp da bu kapıya toprak kesilen kişinin gönlü binlerce açılmaz kilide anahtar kesilir.</p>

  <p class="normal">* Öyle suratını ekşite ekşite Husrev’den bahsetme, Şirin’den bahset; çünkü varlık, benlik yok olunca sevgili ortaya çıkar.</p>

  <p class="normal">Koruk, hamlıktan kurtulup erişti, olgunlaştı mı tatlılaşır; oruç ayı sona geldi mi bayram olur.</p>

  <p class="normal">Sus, Zenciler ilinde ayna gösterme; sen aynayı Rum kayserine göster de onu mürit et kendine.</p>

  <h3 class="h2baslik" id="calibre_toc_899">XC</h3>

  <p class="normal">O yeşilliğe güzellik, parlaklık veren dilbere âşık olan, aşkta bana dönerse hiç şaşma.</p>

  <p class="normal">O sınanmış sevgilinin bulunduğu gönüle varmaya yolu yoktur sabrın, söz açmayın sabırdan.</p>

  <p class="normal">* Aşk, zincirini bir oynattı mı Eflâtun’un aklı da zıvanadan çıkar; Ebû’l Hasan’ın aklı da.</p>

  <p class="normal">Aşkın canına and olsun ki yüzlerce burcun, yüzlerce kale bedeninin içinde olsa gene de hiçbir can, aşktan kurtaramaz canını.</p>

  <p class="normal">Arslan olsan bile aşk arslanları avlar; fil kesilsen bile aşk gergedan olur.</p>

  <p class="normal">Kaçıp kurtulmak için kuyunun dibine girsen, aşk kova gibi seni tutar, boynuna ipini bağlar da çeker.</p>

  <p class="normal">Kıla dönsen, aşk kılı kırk yarar; kebap olsan, aşk kebap şişi olur, seni evire çevire yakar, yandırır.</p>

  <p class="normal">Aşk, erkeğin, kadının aklını çeler, fikrini alır amma âlemin eminliği de aşkladır, adalet, düzen de hep ondandır.</p>

  <p class="normal">* Sus ki sözün vatanı, gönül Damışk’ıdır; böyle bir vatanı olana garip deme sakın.</p>

  <h3 class="h2baslik" id="calibre_toc_900">XCI</h3>

  <p class="normal">Yapma, etme, pişman olursun, kötü olur sonra; çünkü canın yardımı olmadıkça bağ bahçe mezara döner.</p>

  <p class="normal">Aklının sakalını bedenin eline vermişsin; artık ne diye dertlere düşer, pişman olur da saçını sakalını yolar durursun.</p>

  <p class="normal">Nefsinle pençe pençeye savaş, barışa bu çeşit savaşlar yardım eder ancak.</p>

  <p class="normal">Ceylan gibi sen de arslanın pençesinden kurtulur, kaçarsan o ay da senden kaçar, arslanın sırtına biner.</p>

  <p class="normal">Ne kulağın merhametli dostun sözünü duyuyor, ne servi boylu güzel, gözüne görünüyor.</p>

  <p class="normal">Can gemisine bin, Nuh’un eteğine yapış da otur, her an çekilip yatışan, her an kabarıp coşan aşk denizinde gidedur.</p>

  <p class="normal">Nazı bırak, usanca düşme, nazlanmak senin haddin değil; o ancak o ay yüzlü sevgilinin işi.</p>

  <p class="normal">Ona ay demekle ne de zulmettim ya; yüzlerce güneş, yüzlerce gökyüzü bile ona haset etmede.</p>

  <p class="normal">Sus, söyleme, kumları saymaya kalkışma; sayıya sığmayan şeyi nasıl sayabilirsin ki?</p>

  <h3 class="h2baslik" id="calibre_toc_901">XCII</h3>

  <p class="normal">Dişin ağrıdı mı sana düşman kesilir âdeta; dilin hekimlik eder de, onun etrafında dönüp dolaşmaya koyulur.</p>

  <p class="normal">Başlardan bir baş yarıldı mı kırıkçı hep onun çevresinde döner durur.</p>

  <p class="normal">Testicinin testilerinden birini su alıp götürse, hatırı boyuna ona takılır, hep o testiyi düşünür.</p>

  <p class="normal">Senin kırık dökük kullarınız sevgili, padişahsın sen; padişahların lûtfu, ihsanı, kul köle arar, şaşılmaz buna.</p>

  <p class="normal">O şeker mi şeker lûtfunu esirgeme, bütün şu lûtuflar onun kulu kölesi kesilmiştir; zehir bile o lûtufla şeker gibi tatlılaşır, güzel bir huya sahip olur.</p>

  <p class="normal">Lâ havle’ndeki tatlılık, şeytana nasip olsa yüzü Ay’a döner, melekler bile hoşnut olurlar o şeytandan.</p>

  <p class="normal">(s. 154) Lûtfun, inayetin, bir suça razılık gözüyle baktı mı, o suç ibadet gibi gönülden suçları, günahları yıkar, gönlü arıtır gider.</p>

  <p class="normal">Pis tertemiz olur, ölü dirilir, can bulur, yılan sopa kesilir o lûtufla; hani misk ceylanının bedenindeki kanın misk haline gelmesi, o güzel kokuya sahip olması gibi.</p>

  <p class="normal">Bir yolcuya mekânsızlık âlemine yol verdin mi yol yitirmiş düşünce gibi hiç o yana bu yana döner dolaşır mı?</p>

  <p class="normal">Sen dünyanın canına cansın, adın da aşktır senin; senden bir kol kanat bulan yücelere uçar gider.</p>

  <p class="normal">Sus, ağzı aşkla tatlılaşan kişinin dedikodunun çevresinde dolaşması yaraşmaz.</p>

  <p class="normal">Sus, sevgilinin denizini görenin ırmak kıyısında dönüp dolaşması yaraşmaz da, o adam ırmağın boyunu boylayamaz da.</p>

  <h3 class="h2baslik" id="calibre_toc_902">XCIII</h3>

  <p class="normal">Sevgili bir ancağız beni okşarsa ne olur ki? Şu ağaç, o bahar yüzünden gülerse ne çıkar ki?</p>

  <p class="normal">Sevgilinin hayali yanıma gelir, nasılsın, nicesin diye hatırımı sorarsa, şu arık beden yeniden yaşayışa kavuşur, yeni bir can bulursa ne olur ki?</p>

  <p class="normal">Onun yaralı avıyız biz; ne olur büyücü bakış oklarını atsa, ne çıkar sevgiyle, gel a av diye çağırsa?</p>

  <p class="normal">Aşkının kararsızlığından su üstündeki kâseye döndüm; ne çıkar testi gibi ben de sevgilinin dudaklarına kavuşsam?</p>

  <p class="normal">Toprağın kucağı, gözyaşlarımdan lâ’llerle, incilerle doldu; ne olur sevgili de bir kerecik vuslat isteğiyle kollarını açsa, bağrına bassa beni?</p>

  <p class="normal">Dedi ki: Şikâyetin ne? Bin keredir açıyorum kollarımı; doğru, fakat can balığını denizin bin kere kucaklaması da nedir, bir şey mi bu yâni; doyar mı suya balık?</p>

  <p class="normal">Erlerin katarına bağlandığım akıl yularını kopardım gitti; onun sarhoş devesine bir yular da nedir ki?</p>

  <p class="normal">Yularımı kopardıysam, yükümü sırtımdan attıysam ne olur; şu katardan tut ki bir deve eksilmiş, ne çıkar bundan?</p>

  <p class="normal">Gönlüm öfkeyle bakıyor, yeter, kısa kes şu sözü diyor; binlerce nükteden bir taneciği sıçrar, çıkarsa ne olurmuş yâni?</p>

  <p class="normal">Gönülle aşk, Ahmed’le Ebû Bekr gibi mağara dostu; iki mağara dostunun adları iki, canları bir olursa ne çıkar bundan?</p>

  <p class="normal">Tatlı nar tanesi bin olmuş, bir olmuş; sıkılınca bir olur ya, artık ne mânası var saymanın, ne değeri kalır sayının?</p>

  <p class="normal">Humâr (mahmurluk) ile hamr (şarap) birdir amma aradaki elif bir sayılmalarına mâni; elif ortadan kalkarsa bir gör de bak, humâr neler olur, neler.</p>

  <h3 class="h2baslik" id="calibre_toc_903">XCIV</h3>

  <p class="normal">Aşk, öpmek, kucaklamak hevesine düşerse a benim canım efendim, kimde karar kalır, kimde?</p>

  <p class="normal">Padişah avlanmaya çıktı mı güler av yeri; fakat padişah av olunca ne dersin artık?</p>

  <p class="normal">Gönlüm o çeşit mahmur gözlerin sarhoşu olunca mahmurluğumu bin sağrak şarap bile sökmez.</p>

  <p class="normal">Ölüp toprak olduğum, toprağım da zerre zerre dağılıp gittiği zaman, her zerrem gene o sevgiliye âşıktır.</p>

  <p class="normal">Yelden bir toz koptu mu hangi tozdan bir hay-huy işitirsen bil ki o tozda bir zerrem vardır benim.</p>

  <p class="normal">Ah da senin ay yüzünden utanıyor amma gönlüm yatıştı, ah etmiyor da utanıyorum doğrusu ondan.</p>

  <p class="normal">Zamanede sabretmekten daha iyi bir şey yok; fakat sana sabretmek değil; sana sabretmek, pek büyük bir utançtır.</p>

  <p class="normal">Ey bir kârın peşine düşüp de ayağı varlığına batakalmış kişi, sen varlığından çıkmadıkça, varlığın ortadan kalkmadıkça ne kâr elde edebilirsin ki?</p>

  <p class="normal">Örümcek gibi düşünce dumanından, düşünce tükürüğünden ağ örme artık; çünkü arışları, argaçları pek dayanıksız oluyor.</p>

  <p class="normal">Yürü, düşünceyi kim verdiyse ver ona gitsin; padişaha bak, düşünceye bakma da padişah madenler saçsın sana.</p>

  <p class="normal">Çünkü sen sustun mu sözün onun sözü olur; sen örüp dokumayı bıraktın mı örüp dokuyan, yaratıcı Tanrı olur artık.</p>

  <h3 class="h2baslik" id="calibre_toc_904">XCV</h3>

  <p class="normal">Gönlümü ayrılığının eline verme, yaraşmaz bu. Şehidini öldürme a güzel, etme bunu, sana yaraşır bir iş değil bu.</p>

  <p class="normal">Lûtuflar ettin, keremler buyurdun da seçtin beni, niçin kaçtın öyleyse benden? A vefalar eden, yaraşmaz sana, cefa etme bana.</p>

  <p class="normal">Lûtuf haznedarın bana kutluluk elbisesi verdi; böylesine bir kaftanı soyma bedenimden, yaraşmaz bu sana.</p>

  <p class="normal">Gönül gibi tamamıyla yüzden ibaretsin, gönlün ardı yoktur; bizden yüz çevirme, yaraşmaz sana, ardını dönme bize.</p>

  <p class="normal">Vuslatına dair bir sözdür ettim de lûtfun peki dedi, evet dedi; yaraşmaz sevgili, peki, evet dedikten sonra neden, niçin deme.</p>

  <p class="normal">Sen şekerler, ballar madenisin; şeker, bal, acı söz söylemez; yüzümüze karşı acı sözler söyleme, yaraşmaz sana.</p>

  <p class="normal">O sözleri söyle ki her biri candır sanki; şu gece vakti mumu gizleme, yaraşmaz bu sana.</p>

  <p class="normal">Bedeni yıpratıp bitiren derdin, ne bedenin içindedir, ne dışında, dert, gam, öylesine bir ateştir ki yeri yoktur, nerdedir deme, yaraşmaz bu söz.</p>

  <p class="normal">Gönlüm neliksiz-niteliksiz âlemindendir, gönüldeki hayalin de o âlemden; şu iki yolcuyu birbirinden ayırma, yaraşmaz bu iş.</p>

  <p class="normal">Evin kapısını kapatma, sûfîlere bir bak, haydin, gelin de, çağır bizi, yalnız başına turunç yeme, yaraşmaz bu iş sana.</p>

  <p class="normal">Gönül, düşünceye karşı uykuya dal, bırak şu düşünceyi; düşünce, gönüle tuzaktır çünkü; Tanrı’ya her şeyden ayrılmadan gitme; yaraşmaz bu.</p>

  <h3 class="h2baslik" id="calibre_toc_905">XCVI</h3>

  <p class="normal">Lûtuf eteğine yapış, çünkü ansızın kaçıverir; fakat ok gibi de çekme onu, çünkü yaydan sıçrayıverir.</p>

  <p class="normal">Ne düzenler kurar, ne hileler düzer, yaptığı şekillerde, sûretlerde görünür de kendisi can yolundan kaçar gider.</p>

  <p class="normal">Sen gökte ararsın onu, o Ay gibi suya vurur, parıl parıl parlar; tutar suya girersin, göğe kaçıverir.</p>

  <p class="normal">Mekânsızlık âleminde ararsın, izini mekân âleminde gösterir sana; mekân âleminde aramaya koyulursun, kaçıverir mekânsızlık âlemine.</p>

  <p class="normal">Şüphe kuşunun bedeninde tez giden haber çavuşu yoktur, ondan doğru haber alınmaz; iyiden iyiye bil ki yakıyne erişen, şüpheden kaçar.</p>

  <p class="normal">Şundan, bundan kaçıyorum, fakat korkudan değil, usançtan bu kaçış; çünkü o lâtif sevgilim şundan da kaçıyor, bundan da.</p>

  <p class="normal">Bir gülün aşkıyla yel gibi her yandan kaçmadayım; hem de öylesine bir gül ki güz yellerinin korkusuyla gül bahçesinden kaçmaz o gül.</p>

  <p class="normal">Adını söylemeye niyet edince öylesine kaçar ki filân kaçıyor demeye bile imkân bulamazsın.</p>

  <p class="normal">Senden öylesine bir kaçar ki kâğıda resmini yapsan, resmi bile uçar kâğıttan, hattâ gönülde nişanı bile kalmaz.</p>

  <h3 class="h2baslik" id="calibre_toc_906">XCVII</h3>

  <p class="normal">Aferin o yokluğa ki varlığımızı kaptı gitti; zaten can âlemi o yokluğun aşkıyla var oldu.</p>

  <p class="normal">Yokluk nereye gelip konarsa, varlık kaybolur gider; bu ne biçim yokluktur ki gelince varlığa varlık katar.</p>

  <p class="normal">Yıllar yılıdır varlığımı yokluktan kaptım; yokluksa bir bakışta bütün o varlığı kaptı gitti.</p>

  <p class="normal">Kendimden de kurtuldum, gelecek derdinden de. Ümitten de halâs oldum, korkudan da, olduydu-olacaktı, vardı-yoktu kaydından da.</p>

  <p class="normal">Varlık dağı, yokluğa karşı bir saman çöpüdür ancak; hangi dağ var ki yokluk bir saman çöpü gibi onu kapıp gitmesin?</p>

  <p class="normal">Varlık nedir, yokluk ne? Saman çöpü ne oluyor, dağ dediğin ne? Hadi be söz, çık kapıdan dışarı, in damdan aşağı.</p>

  <h3 class="h2baslik" id="calibre_toc_907">XCVIII</h3>

  <p class="normal">Toprak olup gittikten sonra ya ziyan edeceğiz, ya kâr; bâri şimdiden toprak olayım da göreyim, bakayım neler olacak?</p>

  <p class="normal">Şimdiden toprak olmak, âşıkların işi; çünkü bağları koparma, setleri yıkma yolunu Tanrı göstermiştir onlara.</p>

  <p class="normal">* “Ölmeden önce ölün” emrine uyalım da Muhammed gibi şu çıfıt nefisle savaşa girişelim.</p>

  <p class="normal">Yahudilik de, Tanrı’ya şirk koşmak da, Hıristiyanlık da nefse uymanın sonucudur, pis kokulu duman tezekten çıkar, ödağacından değil.</p>

  <p class="normal">Bir an gelir tamamıyla toprak kesilir, bir an gelir tamamıyla su olur. Bir an olur büsbütün ateş kesilir, bir an olur büsbütün duman.</p>

  <p class="normal">Bir an dost olur, bir an baştan başa ayıp, âr kesilir. Bir an arış olur, bir an argaç.</p>

  <p class="normal">Şu oturup kalan halkın gözüne binlerce sûret halinde görünür, fakat senin gözünde ne eksilir, ne artar.</p>

  <p class="normal">Muhammed’in gözünün önündedir cennetle cehennem; fakat başkasının gözüne görünmez, gizlidir, perde ardındadır.</p>

  <p class="normal">Cennetteki ağaçların dalları, dalların meyveleri Muhammed’e karşı eğilip durmadadır; hattâ öylesine ki elini uzatsa koparabilir o meyveleri.</p>

  <p class="normal">Koparır da sahabeye verebilir; fakat o meyve elinde erir, su kesilir, çünkü gösterme vakti değildir.</p>

  <h3 class="h2baslik" id="calibre_toc_908">XCIX</h3>

  <p class="normal">Canlara, ne diye ayak direr, durup kalırsınız, asıl evinize, gerçek yurdunuza dönün, gelin diye bir sestir geldi; o ses diyor ki:</p>

  <p class="normal">(s. 155) Bizim yakınlık Kafdağı’mız varlığınızın aslıdır, Zümrüdüanka’sınız siz, Kafdağı’na doğru bir güzelce uçun;</p>

  <p class="normal">Şu balçıktan ayağınıza öylesine bir pranga vurulmuş ki; çalışın, çabalayın da şu prangayı parça parça edin, kurtarın ayağınızı;</p>

  <p class="normal">Şu gurbetten sefer edin, evinize barkınıza gidin, iyice bir niyetlenin, iyiden iyiye yolculuğa girişin; bu ayrılıktan usandık artık;</p>

  <p class="normal">Kokmuş, ekşimiş ayranla, çöllerdeki kuyuların suyuyla hayatınızı niceye bir yıpratıp duracaksınız?</p>

  <p class="normal">Tanrı, kanatlarınızı gayretten, çalışıp çabalamadan yaratmıştır; mademki dirisiniz; hareket edin, gayret gösterin;</p>

  <p class="normal">Tembellikle ümit kanadı porsur, çürür; kolunuz kanadınız döküldü, düştü mü artık neye lâyık olursunuz; bir düşünün.</p>

  <p class="normal">Şu kurtuluştan canınız sıkılıyor da bu kuyu dibinden sıkılmıyor ha; peki öyleyse, kalın kuyu dibinde, mübarek olsun.</p>

  <p class="normal">Ey basiret sahipleri “ibret alınız” sözüne kulak verin. Çocuk değilsiniz, niçin elbisenizin kolunu ısırıp duruyorsunuz.<sup class="calibre2"><a href="../Text/divanson_split_585.html#footnote-300-23" id="footnote-300-23-backlink">[23]</a></sup></p>

  <p class="normal">* İbret almak, suyun öte yanına sıçramak değil de nedir? Haydin, o yana sıçrayın; ne biçim gençsiniz siz?</p>

  <p class="normal">Şehvet havanında ne diye su döversiniz? Suyunuz olmazsa da lâf yeliyle eser durursunuz, lâf yelini ölçüp biçmeye koyulursunuz.</p>

  <p class="normal">* Tanrı şu dünya otuna, un ufak oluver dedi; şu otlakta hayvan gibi ne diye diken çiğner durursunuz?</p>

  <p class="normal">Haydin, şarap geldi küpten, gelin dışarıya; kadayıf için, pelte için bedeninizi bulaştırmayın.</p>

  <p class="normal">Haydin, can güzeli ayna aramada; cilâlayın da pasını giderin aynanın.</p>

  <p class="normal">Bu sözlere mahlas koymaya bırakmıyorlar beni; ırmak arıyorsanız asıl kaynaktan arayın.</p>

  <h3 class="h2baslik" id="calibre_toc_909">C</h3>

  <p class="normal">Ölüm günümde tabutum yürüyüp gitmeye başladı mı, bende bu dünyanın gamı var, dünyadan ayrıldığıma tasalanıyorum sanma, bu çeşit bir şüpheye düşme.</p>

  <p class="normal">Benim için ağlama, yazık, yazık deme; şeytanın ayranına düşer, düzenine kapılırsan yazık olur, yazık, yazık demenin sırası gelir.</p>

  <p class="normal">Cenazemi görünce ah ayrılık, ayrılık demeye kalkışma; kavuşup buluşmam o zamandır benim.</p>

  <p class="normal">Beni kabre indirip bırakınca elveda, elveda deme; çünkü kabir, can topluluğunun bir perdesidir.</p>

  <p class="normal">Batmayı gördün ya, doğmayı da seyret; Güneş’e, Ay’a, batmadan ne ziyan geliyor ki?</p>

  <p class="normal">Sana batmak görünür amma doğmaktır o; mezar hapis gibi görünür amma canın kurtuluşudur o.</p>

  <p class="normal">Hangi tohum, yere ekildi de bitmedi; ne diye insan tohumunda da böyle bir şüpheye düşmüyorsun yâni?</p>

  <p class="normal">Hangi kova kuyuya salındı da dolu dolu çıkmadı; can Yusuf’u ne diye kuyudan feryat etsin?</p>

  <p class="normal">Bu yanda ağzını yumdun mu aç o yanda; artık senin hay-huyun mekânsızlık âleminin havalarındadır.</p>

  <h3 class="h2baslik" id="calibre_toc_910">CI</h3>

  <p class="normal">A ay yüzlüm, gönüle bak, sen varsın gönülde; bu bakımdan gece gündüz riayet etmek gerektir gönüle.</p>

  <p class="normal">Senin gibi gönüllere rahat, huzur veren güzel yüzlü bir sevgilisi olan gönül, neşesinden, ferahından dünyalara sığmaz.</p>

  <p class="normal">Senin güneşinle sırtı kızışan, neden yiğitleşmesin, neden korksun, çekinsin?</p>

  <p class="normal">Gönlümde bir gam varsa senin neşelenmen içindir; elim avucum cömertlikte bulunuyorsa senin elindendir, senin kesendendir o cömertlik.</p>

  <p class="normal">Güzel hayalin vahşiler gibi benden kaçmada; çünkü bedenim bir resim, bir sûret ki eli var, ayağı var.</p>

  <p class="normal">O sûretsiz hayal, beni de, benim gibi yüzlercesini de sûrete doyurur da, âşık yok olur gider.</p>

  <p class="normal">Çıplak kişi güneş ışığını giyinir de der ki: Ne mutlu altın sırmalarla bezenmiş elbisesi olana.</p>

  <p class="normal">Güneşin ışığı vuran beden, sanma ki devlet kuşunun gölgesini umsun, o gölgeyi dilesin.</p>

  <p class="normal">Bil ki Firavun’u öldüren Mûsa bu şehirdedir; sopasını görmüyorsun amma sopası var onun.</p>

  <p class="normal">Eli gökyüzünün gemlerini daima kavrar; çünkü gönlünün parmağında vefa yüzüğü var onun.</p>

  <p class="normal">Gamı, derdi, cefa etmez; etse bile helâl olsun; su ne yaparsa yapsın, susuz, razıdır ona.</p>

  <p class="normal">Suyun çevri, cefası, susuzun yanıp yakıldığı, su verecek kişiye âşık olduğu zaman çektiği dertten, cefadan üstün olamaz ya.</p>

  <p class="normal">Seher yeli bahçede birkaç dalı kırsa ne çıkar? Bağın bahçenin nesi varsa seher yelinden meydana gelmiş değil ya.</p>

  <p class="normal">Aşk şarabını içince bir de, gönlünde peygamberlerin dağı, damgası bulunan devlete, ikbale ermiş kişiden kebaba çağrılma, yanıp yakılmaya davet edilme sesini duy.</p>

  <p class="normal">Yeryüzü tam üç ay ağzını yummuştur, hiçbir şeycikler söylemez; fakat her yer, içinde neler gizlidir, onu bilir.</p>

  <p class="normal">İçinde börülce bulunan, fasulye bulunan yerden bahar çağı senin şekerkamışların biter.</p>

  <p class="normal">* Keremine mazhar olup bir dua kıblesi bulan kişi, ne diye duadaki dal gibi iki büklüm olmaz; bilmem ki.</p>

  <p class="normal">Güneşe arkasını çeviren kişi, kendi gölgesini imam edinmiştir, kendi gölgesine uymuştur, bu bakımdan namazı namaz değildir onun.</p>

  <p class="normal">* Sus da susan kurtuldu sözünü duy; sus amma sözler arayan engelimiz susmanı lâyık görürse.<sup class="calibre2"><a href="../Text/divanson_split_586.html#footnote-300-24" id="footnote-300-24-backlink">[24]</a></sup></p>

  <h3 class="h2baslik" id="calibre_toc_911">CII</h3>

  <p class="normal">Aşk uykumu aldı, götürdü; uyku da aşkı götürür; gerçek âşık uyuyamaz. Zaten aşk, canı da, aklı da yarım arpaya bile almaya tenezzül etmez.</p>

  <p class="normal">Aşk, susuz, kan içer bir kara arslandır; âşıkların gönüllerinin kanıyla bulanan alanda yayılır ancak.</p>

  <p class="normal">Sevgiyle sana yanaşır, seni tuzağa götürür; tuzağına düştün mü de artık çekilir, karşıdan seyreder seni.</p>

  <p class="normal">Eli kolu uzun, gücü kuvveti geçer bir beydir, korku, perva nedir bilmez bir şahnedir; işkenceler yapar, suçsuz olduğun halde sıkar, sıkıştırır seni.</p>

  <p class="normal">Eline avcuna düşen, bulutlar gibi ağlar, gözyaşları döker; fakat ondan uzak düşen de kar gibi donar, buz kesilir gider.</p>

  <p class="normal">Her an binlerce kadeh şarap içer; o kadehleri kırar döker. Her an binlerce kat elbise diker, onları yırtar, atar.</p>

  <p class="normal">Binlerce gözü ağlatır, ağlattıktan sonra da güldürür. Binlerce kişiyi ağlatıp inleterek öldürür, binini bir sayar ancak.</p>

  <p class="normal">Zümrüdüanka, Kafdağı’na doğru bir hoşça uçar gider amma aşk tuzağını gördü mü düşer tuzağa, uçamaz artık.</p>

  <p class="normal">Onun bağından hiçbir kimse düzenle, yahut deliliğe vurarak kurtulamaz; onun tuzağından hiçbir akıllı, aklıyla fikriyle bir çare bulup halâs olamaz.</p>

  <p class="normal">Onun yüzünden aklım darmadağın; yoksa tuttuğu yolları, ettiği işleri bir bir sayar döker, gösterirdim sana.</p>

  <p class="normal">Gösterirdim sana, arslanları nasıl avlıyor o; gösterirdim sana nasıl avlanıyor, avı nasıl tutuyor o.</p>

  <h3 class="h2baslik" id="calibre_toc_912">CIII</h3>

  <p class="normal">Ne padişahtır o ki topraktan bir padişah yaratır; iki üç yoksulun hatırını almak için kendini de yoksul gösterir.</p>

  <p class="normal">* Tanrı’ya borç verin emriyle yoksullar gibi dilenir âdeta, sana bir mal mülk, bir dayanacak yer vermek için yapar bu işi.</p>

  <p class="normal">Ölüye uğrar, ona can verir; derde bakar, onu devâ haline getirir.</p>

  <p class="normal">Yeli üşütür, dondurur, yelden hava meydana getirir; suya bir hararet verir, kaynatır, ondan hava yaratır.</p>

  <p class="normal">Şu dünyaya hor bakma, çünkü geçicidir dünya; o, sonucu, bu âlemi de ebedilik âlemi haline getirir.</p>

  <p class="normal">Kimyanın bakırı altın haline getirmesine şaşılır; fakat asıl o bakıra bak da şaş, her an kimya yaratmada.</p>

  <p class="normal">Gönülde binlerce kilit olsa bile korkma; aşk dükkânını ara, iste, orda gönüller açan anahtar var.</p>

  <p class="normal">Biri var ki kalemsiz, âletsiz, puthaneye bizim için binlerce resim yapıyor.</p>

  <p class="normal">Bizim için binlerce Leylâ resmi yaptı; binlerce Mecnun resmi; Tanrı’nın, kendisi için yaptığı bu resim, ne de güzel bir resim.</p>

  <p class="normal">Gönlün peklikte demir bile olsa ağlama; kereminin cilâsıyla pırıl pırıl bir ayna yapar onu.</p>

  <p class="normal">Dostlardan ayrıldın da mezara girdin mi yılanlardan, karıncalardan eş dost yaratır sana.</p>

  <p class="normal">Yılanı Mûsa’ya bir dayanç, bir yardımcı etmedi mi? Her an cefanın ta kendisinden vefa yaratmadı mı?</p>

  <p class="normal">Mezara benzeyen bedenine bir bak şimdi, her an ne gönül alan hayaller yaratmada orda.</p>

  <p class="normal">(s. 156) O, bunları nerde yaratıyor; hiç kimsecikler lâf etmesin diye gizlemiş iş yurdunu; göğsünü yarsan bile hiç mi hiç göremezsin.</p>

  <p class="normal">* Atasözüdür, söylenegelir: Üzümünü ye de bağını sorma; Tanrı da taştan iki yüz tane razılık kaynağı coşturur durur.</p>

  <p class="normal">Taşın içini arasan sudan bir eser bulamazsın; aşağıdan, yukardan değil, gayb âleminden coşturur suyu.</p>

  <p class="normal">Bu nelik-nitelik, neliksiz-niteliksiz meydana gelir; çünkü o, “Lâ”dan yüz binlerce belâ diyen kişi yaratır.</p>

  <p class="normal">İki yağ parçasında akıp duran iki ışığa, gözlerine bak da sopayı ejderhâ haline getirişine şaşma.</p>

  <p class="normal">Şu iki kulağına bak, sözü çeken kehribar nerde? Ne şaşılacak zat ki iki deliği kehribar haline getirmede.</p>

  <p class="normal">Saraya can verir, onu saraya sahip eder, sahibini çekip aldı mı o saraydan gene bir saray düzer.</p>

  <p class="normal">Saray sahibinin bedeni yeraltına girmiştir amma gönlüne ululuk âlemini yurt olarak vermiştir.</p>

  <p class="normal">Bedene, şekle tapanların gözlerine, sahip gitti görünür, fakat saray sahibi başka bir şekli giyinmiştir, başka bir sûrete bürünmüştür.</p>

  <p class="normal">Sus, dille az öv de Tanrı seni övüş, övülüş haline getirsin.</p>

  <h3 class="h2baslik" id="calibre_toc_913">CIV</h3>

  <p class="normal">Akşam namazı çağı güneş batınca, akşam şu duygu kapısını kapar da gayb âleminin kapısını açar.</p>

  <p class="normal">Çoban sürüyü nasıl önüne katar da güderse uyku meleği de canları önüne katar, gütmeye koyulur;</p>

  <p class="normal">Mekânsızlık âlemine sürer, rûhanî çayırlığa götürür, onlara ne şehirler gösterir, ne bahçeler seyrettirir.</p>

  <p class="normal">Uyku, şu âlem resmini silip yok etti mi can binlerce şaşılacak şekiller, binlerce şaşılacak adamlar görür.</p>

  <p class="normal">Âdeta dersin ki can hep orda oturuyormuş; ne bunu hatırlar, ne derdi, elemi artar.</p>

  <p class="normal">Burda üstüne titrediği malın mülkün derdinden kurtulur, gönlüne bile gelmez onlar, gamı da kalmaz, kederi de.</p>

  <h3 class="h2baslik" id="calibre_toc_914">CV</h3>

  <p class="normal">Hangi dudak var ki o dudaktan can kokusu gelmez? Hangi gönül var ki o gönülde onun bir eseri olmasın?</p>

  <p class="normal">O tanınmış sofradan nevâle gelmiyorsa, her zerre deve gibi ne çiğneyip duruyor?</p>

  <p class="normal">O tenceredeki kalyanın kokusunu almıyorlarsa, şu tabiat köpekleri sağda solda neyi kokluyorlar ki?</p>

  <p class="normal">Gayb âleminden gönüllere bir mızraktır gelmiyorsa, arslanların pençeleri bile neden gül yaprağı gibi titriyor?</p>

  <p class="normal">Canlarına çobanın heybeti, çobanın sesi gelmiyor da ne diye binlerce kurtla kuzu bir arada otlayıp duruyor?</p>

  <p class="normal">Kulaklara değil de, canlara yüzlerce nara sesi geliyor; aklını başına devşir de dinle; öyle mi değil mi, bir bak.</p>

  <p class="normal">O âlemden her an bir yardım gelmese, şu köhne dünyada canın her an ne diye gelişip duruyor?</p>

  <p class="normal">Kendi elinle kendi gözüne toprak serpmedesin, bu yüzden yeni yeni şekilleri apaçık görmüyorsun.</p>

  <p class="normal">Boynuzları kırık yüz binlerce Zülkarneyn’i seyret; eş dost olacak pek çok kişi var; sahip-kıran belirmiyor.</p>

  <p class="normal">Elini, ağzını vefa suyuyla yıkar da nefes alıp verdikçe ağzından can şarabının kokusu gelmez.</p>

  <p class="normal">Hiç kimse aşk bahçesine iki üç adım atmadı ki o bahçıvandan ona yüzlerce selâm gelmesin.</p>

  <p class="normal">Aşkın ötesinde de milyonlarca sayvan var ki yüceliğinden, ululuğundan hiçbiri vehme bile gelmez.</p>

  <p class="normal">Her an içinden bir yıldızdır parlar durur da sakın ha der, söyleme; bunun bir zerresi bile gökten gelmiyor.</p>

  <p class="normal">Ağzını kapat da ağzı yaratan anlatsın bunu; öylesine bir anlatsın ki senin diline gelemez, öyle anlatamazsın sen.</p>

  <h3 class="h2baslik" id="calibre_toc_915">CVI</h3>

  <p class="normal">Ateşim yalım yalım yalımlandı; suya haber verin; gam beni tutsak etti, götürüyor, kâfirden satın alın beni.</p>

  <p class="normal">Gerçi şimdi sarhoşsunuz, haberiniz yok amma Tanrı size öyle bir bakış vermiş ki hiç sormayın.</p>

  <p class="normal">O güzel bakışlının bezenmiş yüzü görülmeye başlayınca da binlerce elbiseyi dertlere, gamlara bakın, acıklanın da yırtın;</p>

  <p class="normal">İnce şeylere dikkat etmek, onları görmek yüzünden gözlerinizde kıl bitti; ne diye onun güzelim yüzüne, güzelim saçlarına bakmıyorsunuz, neden onu görmüyorsunuz?</p>

  <p class="normal">Efendilik hırsıyla neden kulluktan mahrumsunuz? Korukların hepsi de üzüm oldu; yoksa siz kör müsünüz, sağır mısınız?</p>

  <p class="normal">Bildiklere böyle yabancı gözle bakmayın; siz beden bakımından insansınız amma gerçekten meleksiniz siz.</p>

  <p class="normal">Binlerce perdeciniz var, binlerce silahlı koruyucunuz; hepsi de sizi beklemede, hepsi de buyruğunuzu gözetmede, fakat siz yoldasınız, yolculuktasınız.</p>

  <p class="normal">Yorganın altındasınız, hiç uçmuyorsunuz amma canınız göklere uçup gitmede.</p>

  <p class="normal">Canın bütün cüzleri, sıfatlar âleminde yayılıp durmadadır; bittiğiniz, geliştiğiniz cennette ne diye yayılmazsınız?</p>

  <p class="normal">Ağaç da gıdasını ordan aldı da yeşerdi, gelişti; sizin neden böyle mayanız zebun, halbuki erkek arslansınız siz.</p>

  <p class="normal">Binlerce çeşit secdelere kapanarak nereye kaçmadasınız? Nerde o göz ki görsün de hem kılıç, hem kalkan olduğunuzu bildirsin size.</p>

  <p class="normal">Şu iş için binlerce söz söyledim, fakat maksadım, her an biraz daha gizli size; ne de hünersizmişsiniz ya.</p>

  <p class="normal">Hüner, bu kapıda hünersizliktir; a hünerli, sanatlı kişiler, siz bunlardan değilsiniz, ya neden böyle sevinç içindesiniz?</p>

  <p class="normal">* Bütün yaşayış, ineği kesin emrinde; madem yaşayışa âşıksınız, ne diye ineğin peşindesiniz öyleyse?</p>

  <p class="normal">İnek de ne oluyor ki? Binlerce arslan, kul köle sana; binlerce altın taç geldi, ne diye kemerin derdine düşersiniz?</p>

  <p class="normal">Geceleyin Ay, minbere çıkmış, hutbenizi okuyor; anlayışınız var da ne diye hikâyeye, masala dalmışsınız?</p>

  <p class="normal">Nerde Ay’ın güzelim, yerinde sözleri, nerde ordu hayaline dalmak? Başınızda külâh var, başörtüsüyle salınmayın.</p>

  <p class="normal">Bir altın testi buldun da suyu pek aşırı içtin; sus da sudan karnın çatlamasın.</p>

  <h3 class="h2baslik" id="calibre_toc_916">CVII</h3>

  <p class="normal">A muradın aslı, maksadımın ta kendisi, kim o güzel yüzün aşkından tövbe ederse dilerim, tövbesi kabul olmasın.</p>

  <p class="normal">Binlerce hamd, binlerce şükür Allah’a ki aşkın bütün dünyaya kanat açtı.</p>

  <p class="normal">* Güzel yüzünün sabahına kavuşmak için bir ömürdür ihtiyâr dünya her seher çağı evrâd okuyor.</p>

  <p class="normal">Kardeşlik gösterdin, padişahlık ettin; ne istek kaldı ki güzelliğin ihsan etmemiş olsun.</p>

  <p class="normal">İşitmiştik, Yusuf tam on yıl geceleri uyumamış; o padişah oğlu padişah, Tanrı’dan kardeşlerinin bağışlanmasını istemiş.</p>

  <p class="normal">Tanrım demiş, onları bağışlarsan bağışlarsın, yoksa şu yapıyı yüzlerce feryatla sarsar, yıkarım, şu âleme velveleler salarım;</p>

  <p class="normal">Suçlarına bakma Tanrım, çok pişman oldular ansızın işledikleri suçtan;</p>

  <p class="normal">Geceleri ayakta durmadan Yusuf’un iki tabanı şişmiş, ağlamadan gözlerine ağrı düşmüş.</p>

  <p class="normal">Derken melekût âlemine bir feryattır düşmüş, melekler feryada başlamış; sonucu lûtuf denizi coşmuş, bağları çözmüş.</p>

  <p class="normal">* On dördüne de ihsan edilmiş, elbise gelmiş; yâni on dördünüz de peygambersiniz, elçisiniz, kulların ulususunuz denmiş.</p>

  <p class="normal">İşte pîrlerin gece gündüz çalışıp çabalaması böyle olur, halkı azaptan, bozgundan kurtarır onlar.</p>

  <p class="normal">İnsanların işlerini başarırlar da geçip giderler; hem de öylesine başarırlar ki kerem sahibi, ihsan sahibi Tanrı’dan başka kimse bilmez.</p>

  <p class="normal">Hızır’ın denizde, İlyas’ın karada, yol yitirenlere, bunda kalanlara yardım ettiği gibi onlar da halka yardım eder.</p>

  <p class="normal">Akıp akıp bitmeyen defineler, hazineler bağışlarlar, gidip, gidip gelmeyen dertleri kökünden giderirler; atlas elbiseler verirler, çulları çaputları soyarlar.</p>

  <p class="normal">Yeter artık, geriye kalanını yarın söyleyeyim; geceleyin de Ay var amma ne de olsa gene karanlık da var.</p>

  <h3 class="h2baslik" id="calibre_toc_917">CVIII</h3>

  <p class="normal">Selâm sana, selâmın sin’i senden geldi; selâm verdi, sıçradı gitti, senden başkasını da beğenmedi.</p>

  <p class="normal">Damının çevresinde selâm güvercinleri uçup dönmede; zaten sana sığınmadıktan sonra kimseciklere ne rahat var, ne huzur.</p>

  <p class="normal">Her kuş senden kol kanat edinmede; senden başka kimden ne umulur da ümitsizliğe düşülmez?</p>

  <p class="normal">(s. 157) Ne yanda kanadı yanmış bir kuş görürsen bil ki ham bir tamaha düşmüştür de tuzağa doğru uçmuştur.</p>

  <p class="normal">Sen Kevser suyusun, ciğeri yanan sana gelir; kolu kanadı yandıktan sonra sana kavuşanın yeniden yeniye kanatları biter.</p>

  <h3 class="h2baslik" id="calibre_toc_918">CIX</h3>

  <p class="normal">Aşktan öyle bir makama geldim ki aşk bile bilmez bu makamı; iş öyle bir hale, öyle bir yere geldi ki akıl bile şaşırdı kaldı.</p>

  <p class="normal">Binlerce zulüm, binlerce sitem geldi çattı da akıl kurtardı beni; fakat akıl burda bağlanıp kalırsa, söyle bakalım, kim kurtaracak beni?</p>

  <p class="normal">A gönül, sarhoş musun ki gönlünü akla verdin, akla bağlandın kaldın? Onun kendisi bile oturacak, yerleşecek bir yere yurda sahip değil, seni nereye oturtabilir ki?</p>

  <p class="normal">Aklın metaı eserinden başka bir şey değildir; aşksa canlar bağışlar; aşk, seyre çıktı mı kendisine bakanlara canlar saçar.</p>

  <p class="normal">Binlerce canı, gönlü, binlerce aklı birbirine eş etsen aşk seninle olmadıkça gene de sevgilinin penceresine bile ulaştıramazlar seni.</p>

  <p class="normal">Sevgilinin yüzüne, ancak iki bölünmüş saçlarının tuzağına tutularak kavuşabilirsin; fakat gene de çalış, çabala, çünkü çalışıp çabalaman, seni yetiştirir, olgunlaştırır.</p>

  <p class="normal">Bir doğan kuşusun ki gözünü o kapatmıştır senin, gene onun eli açar ancak, fakat seni keklik gibi her yana da koşturur durur.</p>

  <p class="normal">Yardım eşiğinden bir döşeğe sahip olanın uykusuna kul köle olayım; çünkü o hiç de uykuya dalmaz, uyuyup kalmaz.</p>

  <p class="normal">Bir ceylanda arslan yüreği oldu mu binlerce ceylanı arslandan kurtarır.</p>

  <p class="normal">Avcının içi, bir kuşu sevdi de benimsedi mi binlerce tuzağa düşmüş kuş, tuzağından kurtulur, uçar gider.</p>

  <p class="normal">Tebriz’de olan, Şemseddin’e tutulan gönül, gökyüzünün padişahı Ay kesilir de gökte at sürer.</p>

  <h3 class="h2baslik" id="calibre_toc_919">CX</h3>

  <p class="normal">Bahçede kızıl gülün bir hay-huyu var; ağzımı koklayın diyor, ne kokuyor?</p>

  <p class="normal">Bahçedekilerin hepsi de sarhoş, fakat gül kadar değil; çünkü her biri kadehle içmiş, onunsa testisi var.</p>

  <p class="normal">Mademki yıl zevk yılı, neşe yılı; gün çalgı çağanak günü, ne mutlu bana da, benim gibi zevki, işreti huy edinene de.</p>

  <p class="normal">Ay yüzlü ebedî bir sâkîsi olan ne diye bizim gibi gelip de gül meclisinde oturmaz, orayı yurt edinmez?</p>

  <p class="normal">Bahçedekilerin hepsi de Tanrı şarabını içiyor, fakat aralarında boğazı olan hiç kimsecik de yok.</p>

  <p class="normal">Ne tuhaf ki ağaçlar gebe kaldı, fakat tıpkı Meryem gibi hani, ne sevgilileri var, ne kocaları.</p>

  <p class="normal">Binlerce defa yeşilliği yaktı, yıktı, sonra gene bezedi; bizimle ne aşkı var, ne arayıp tarar ki?</p>

  <p class="normal">Bizim varlığımız da onunla diri, yeşilliğin varlığı da; onun ne de lâtif, ne de zarif bir vücudu var.</p>

  <p class="normal">Neden diken silahdar olmuş, neden bulut suratını ekşitmiş? Kızıl gülün yüzlerce düşmanı var da o yüzden.</p>

  <p class="normal">Ayna önünde, terazi elinde; ister sus, ister söyle; ancak sevgili, dedikoducu bir huyu var, çok söylüyor diye benden kaçmada.<sup class="calibre2"><a href="../Text/divanson_split_587.html#footnote-300-25" id="footnote-300-25-backlink">[25]</a></sup></p>

  <h3 class="h2baslik" id="calibre_toc_920">CXI</h3>

  <p class="normal">Bahçede kızıl gülün bir hay-huyu var; ağzımı koklayın diyor, ne kokuyor?</p>

  <p class="normal">Bana bir kadeh sundu da şarap içer misin dedi gül; içerim elbette, ne diye içmeyecekmişim? Benim de ağzım var, boğazım var.</p>

  <p class="normal">* Zaten “Rableri suvarır” lezzetindeki gayb şarabını içmek için boğaza ne hacet? Ağızsız, boğazsız içegör o şarabı.</p>

  <p class="normal">Ululuğunun güneşine and olsun ki zerre zerre her şey, aşk yüzünden kaftanının altında bir sağrak, bir kabak saklamada.</p>

  <p class="normal">Güle sordum, kime gülüyorsun dedim; cevap verdi, dedi ki: İki kocalı çirkine.</p>

  <p class="normal">Kendisine iki efendi gereken kör kölenin yeri, köpekler gibi hep mahalle sokaklarıdır.</p>

  <p class="normal">Dikene, şu silahın da ne diye sordum; gül bahçesinin dedi, yüzlerce düşmanı var da ondan silahlıyım.</p>

  <p class="normal">Nedir bu diye Tebriz’in övündüğü Şems’e sor, fakat cevap vermez, seni savarsa da seslenme; sebebi vardır, o bilir elbet.<sup class="calibre2"><a href="../Text/divanson_split_588.html#footnote-300-26" id="footnote-300-26-backlink">[26]</a></sup></p>

  <h3 class="h2baslik" id="calibre_toc_921">— R —<br class="chapter"/>
  CXII</h3>

  <p class="normal">Sâkî, sun şarabı, sana başım da feda olsun, sarığım da; can kadehi nerden gelirse gelsin, almaya bak, sun bize.</p>

  <p class="normal">Sarhoş bir halde salına salına gir içeriye; senin gibi bir sâkîmiz olduktan sonra ayık kalmamızı revâ görme bizim.</p>

  <p class="normal">Sun kadehi; istekten canım ağzıma geldi, sabrın, kararın yeri mi artık?</p>

  <p class="normal">Tıpkı senin tabiatın gibi hasta gönüle eş dost olan, sırlara mahrem kesilen, o cana canlar katan kadehi sun bize.</p>

  <p class="normal">Sun o şarabı ki bir katresi yere dökülse kara topraktan güller biter, her taraf güllük gülistanlık olur.</p>

  <p class="normal">Sun o lâ’l renkli şarabı ki gece yarısı, coşup köpürse gökle yerin arası nurlarıyla dolar, parıl parıl parlar.</p>

  <p class="normal">Ne şarap, ne sağrak, ne sâkî bu; canlar, rûhlar feda olsun, feda olsun canlar, rûhlar ona.</p>

  <p class="normal">Gel, gel, gönlümde gizli sırlar var; lâ’l renkli şarabı döndür, sun herkese, bir perde bile bırakma arada.</p>

  <p class="normal">Beni sarhoş ettin mi de seyret artık, av alanında arslan avlayan nasıl olurmuş.</p>

  <p class="normal">Kutlu olsun, Tanrı kem gözden saklasın, meclis kadehin kokusuyla, sevgilinin yüzünün nuruyla doldu mu.</p>

  <p class="normal">Binlerce sarhoş, canlarını tabaklara koymuşlar da, şunu al, şarabı sun diye o mumun çevresinde pervaneler gibi dönüp dolaşıyor.</p>

  <p class="normal">Güzel sesli çalgıcıların nağmelerinden, seslerinden, sarhoşların naralarından şarap bile sarhoşun damarlarında yolunu yitirir, akışını şaşırır gider.</p>

  <p class="normal">* Mağara gençlerini gör, şarap içtiler de mağarada tam üç yüz dokuz yıl harap bir halde yatakaldılar hani.</p>

  <p class="normal">* Ne şaraptı o şarap ki Mûsa büyücülere saçtı da sarhoş oldular, kendilerinden geçtiler, ellerini, ayaklarını verdiler.</p>

  <p class="normal">* Mısır’daki kadınlar, Yusuf’un yüzünü gördüler de kınalı parmaklarını şerha şerha doğradılar.</p>

  <p class="normal">* Kutluluk sâkîsi, Circîs’in başına o şarabı döktü de o, kâfirlerin ateşinden ne korktu, ne gam yedi.</p>

  <p class="normal">Bin kere öldürdüler onu, hattâ daha da fazla; oysa sarhoşum diyordu, ne birden haberim var, ne binden.</p>

  <p class="normal">* Kılıçlara çırçıplak atılan sahabe, Muhammed-i Muhtâr’ın sunduğu şarapla sarhoştu, yıkılıp geçmişti kendinden.</p>

  <p class="normal">Hayır, yanlış söz bu; Muhammed sâkî değildi, bir kadehti; şarapla dopdolu bir kadeh, iyi kişilere sâkîlik edense Tanrı’ydı.</p>

  <p class="normal">* Edhemoğlu hangi şarabı içmişti de sarhoşçasına saltanattan da bezmişti, ülkeden de.</p>

  <p class="normal">* Ne sarhoşluktu o sarhoşluk ki, biri kendimi tenzih ederim noksan sıfatlardan diye bağırdı, öbürü ben Hakk’ım dedi de darağacına çıktı.</p>

  <p class="normal">O şarabın kokusuyla su apaydın, tertemiz bir hale geldi, sarhoşlar gibi secdeler ederek denizlere doğru gidiyor.</p>

  <p class="normal">Bu şarabın aşkıyla toprak renkten renge boyanmada; bu şarabın verdiği ıssılıkla ateşin yanakları yalım yalım parlamada.</p>

  <p class="normal">İş böyle değilse yel neden yeşilliğin yaşayış arkadaşı kesildi, bağın bahçenin sır defterini gammazlamaya koyuldu?</p>

  <p class="normal">Bu dört unsur, birbiriyle karılıp birleşmeden ne de zevk alıyor; bitkiler, insanlar, canlılar, hep bu dördünün sonucu.</p>

  <p class="normal">Şu Zenci gecenin ne de aklı fikri alan bir şarabı var ki halkı bir kadehiyle işten güçten alıkoymada.</p>

  <p class="normal">Sanatkârın lûtuflarından hangisini söyleyeyim? Onun kudret denizinin kıyısı bucağı görünmez ki.</p>

  <p class="normal">Aşk şarabını içelim, esrik deve gibi katara katılalım, aşk yükünü çekelim.</p>

  <p class="normal">Fakat sana akıl fikir isteği veren sarhoşluğa dalmayalım, canı, aklı uyandıran sarhoşluğa dalalım.</p>

  <p class="normal">Dalalım Tanrı’dan başka ne varsa hepsini kusturan sarhoşluğa; çünkü zaten Tanrı’dan başka ne varsa baş ağrısından ibarettir, sersemlikten ibaret.</p>

  <p class="normal">Nerde tertemiz şarap, nerde üzümden yapılan şarap? Tertemiz şarap yaşayıştır, öbürüyse pislik.</p>

  <p class="normal">Üzüm şarabı bir an domuzlaştırmaz, bir an maymunlaştırmaz mı seni? O kızıl suyla işin sonunda yüzün kararır gider.</p>

  <p class="normal">(s. 158) Gönüldür Tanrı şarabının küpü, aç o küpün ağzını; işi gücü kötü tabiat, balçıkla örtmüştür o küpün ağzını.</p>

  <p class="normal">Küpün ağzındaki balçığı bir müddetçik söküp atsan küpten binlerce eserlerin kokusu yayılmaya başlar.</p>

  <p class="normal">O eserleri şöylece bir saymaya kalkışsam soru-hesap gününe dek sayarım da gene tüketemem.</p>

  <p class="normal">* Sayıya sığmaz, âciziz mademki, susalım; susma zamanı geldi mademki, can kadehini sun bize.</p>

  <p class="normal">Tebrizli Şems’e âşık olanların meclisine gir; çünkü Güneş bile o Şems’ten ışıklanmada, nurlanmada.</p>

  <h3 class="h2baslik" id="calibre_toc_922">CXIII</h3>

  <p class="normal">Neden şu kervandakilerden bir kişi bile uyanmıyor; halbuki tertemiz ömrün varını yoğunu alıp götürüyor hırsız.</p>

  <p class="normal">Neden uykuya, hırsıza incinmiyorsun da sana bunları haber verene kırılıyor, inciniyorsun?</p>

  <p class="normal">Seni kıran, inciten, şeyhindir, öğütçündür; dünyanın lûtfu, esirgemesi, suya yapılan resme benzer, kararı yoktur hiç.</p>

  <p class="normal">Biri boyuna gizlice, a yapı diyordu eve, sakın yıkılma; yıkılacaksan da bana haber ver.</p>

  <p class="normal">Bir gece ev ansızın çöküverdi. Adam ne dedi, biliyor musun? Dedi ki: Bunca zamandır sana söyledim; ne oldu sözlerim, hiç mi tesir etmedi sana?</p>

  <p class="normal">Yıkılmadan, çökmeden önce bana haber ver; haber ver de çoluğumla çocuğumla kaçmaya bir çare bulayım demedim mi sana?</p>

  <p class="normal">A ev, bir habercik bile vermedin, nerde bunca yıllık sohbet hukuku? Çöktün, yıkıldın da beni ağlar, inler bir halde bırakıverdin.</p>

  <p class="normal">Açık bir dille ev ona cevap verdi de dedi ki: Gece gündüz, kaç kere, ama kaç kere sana haber verdim.</p>

  <p class="normal">O yanda, bu yanda çöküntüler, yıkıntılar oldu, ağız açtım da gücüm kuvvetim kalmadı, aklını başına devşir, vakit geldi, çökeceğim dedim.</p>

  <p class="normal">Sense öfkeyle boyuna ağzıma balçık tıkamadaydın; duvarlarım baştan başa delikle doldu.</p>

  <p class="normal">Nerde ağız açtıysam sen ağzımı kapattın; bırakmadın ki söyleyeyim, ne diyeyim sana a mimarbaşı?</p>

  <p class="normal">Bil ki ev bedenindir, ağrılar, sızılar da yarıklar, çöküntüler; ağrı, sızı deliklerini ilaçla sıvamadasın a hasta.</p>

  <p class="normal">O ilaç, o macun, samanlı balçığa benzer; hadi bakalım, boyuna yarıkları, delikleri samanlı balçıkla sıvayadur.</p>

  <p class="normal">Beden, ağız açar da gittim der sana, fakat hekim gelir de ağzını kapatır, söyletmez bedeni.</p>

  <p class="normal">Mahmurluğu, sersemliği ölüm şarabından bil; bırak menekşe şarabını, vazgeç nar şarabından.</p>

  <p class="normal">Âdete uyar da ona ihsanda bulunursan bu bir gözbağcılıktan, gizlemekten başka bir şey değildir; fakat sırları bilenden gizlemeye kalkışma da nedir?</p>

  <p class="normal">Pişman oluş, Tanrı’ya yöneliş şarabını iç, Tanrı’dan çekinme ekmeğini ye, tövbeyi macun yap, suçlarını bağışlatma gıdasıyla gıdalan.</p>

  <p class="normal">Gönlünün, dininin nabzını tut da bak bakalım, nasılsın? Bir kerecik de ibadet şişesine bak, idrar şişesine değil.</p>

  <p class="normal">Tanrı’ya kaç, abıhayat ondadır; her nefeste ondan aman dile, ondan.</p>

  <p class="normal">Biri çıkar da isteğin hiçbir faydası yok derse, ona cevap ver de de ki: İstek de ondan meydana geldi, nasıl olur da bir işe yaramaz?</p>

  <p class="normal">Arapça mürit sözünün anlamı ne? Mürit, dileyen, isteyen demek; mürit, muradın malı mülküdür, av, avlananın.</p>

  <p class="normal">Beni istemediyse ne diye bana bu isteği verdi, o güzelim yüzün ayrılığı neden betimi benzimi sarartıp soldurdu?</p>

  <p class="normal">Bakışları beni aşk kılıcıyla yaralamadıysa, neden şu gönlüm kan kesildi, gözlerimden kanlı yaşlar akıyor?</p>

  <p class="normal">Güz, baharı dilemede, sararıp solmuş, ah edip durmada; sonucu bahar şeyhi onun başucuna gelip erişmedi mi ki?</p>

  <p class="normal">Baharı dileyen dirildi, ölü bir halde kalmadı; nasıl olur da Tanrı’yı dileyen leş kesilir, yol ortasında kalakalır?</p>

  <p class="normal">Bahçeye gel de her şey nasıl yaptığını buluyor, bir seyret; her temiz tohum, lâyık olduğu çiçeği açmada.</p>

  <p class="normal">Baharın elbisesi de a benim canım, vaaz edenlerin elbisesi gibi yemyeşil; a dostum, artık sus da can dilini aç.</p>

  <h3 class="h2baslik" id="calibre_toc_923">CXIV</h3>

  <p class="normal">Sabah çağı, sevgiliyi görmek, ne de düşman çatlatan bir şeydir ya; sevgilinin yüzü aziz ömürden bir müjdedir sanki.</p>

  <p class="normal">Uykudan kalkar kalkmaz sevgilinin yüzünü görürsün; bu ne kutluluktur, bu ne bahttır, bu ne uyanık devlettir.</p>

  <p class="normal">Hem işi açan, zoru çözen odur, hem şükreden o; dikene eş olmadan bitip gelişen gül böyle olur işte.</p>

  <p class="normal">Sevgili, dokunur sana eliyle de hadi der, kalk artık; bu ne kalkıştır, ne kıyamet; bu ne cennettir, cennette akan ne ırmaklar.</p>

  <p class="normal">* İmranoğlu Mûsa’ya bak, görmek, buluşmak isteğiyle bütün varlığı göz kesilmiştir de, görün bana der durur.</p>

  <p class="normal">Dinleyeni yanıltmak, duyanı şaşırtmak için söyler bu sözü; hem görmektedir, hem görmeyi diler; çevresinde güneşin dönüp dolaştığı bir tecelli makamı bu, ne de yüce bir tecelli makamı.</p>

  <p class="normal">Daha seher çağında onun afyonunu yuttuk da aklımız çıktı gitti, işten güçten kaldık.</p>

  <p class="normal">Halimi gör de halin nedir diye hiç sorma; azıcık bir aklın varsa yürü git, çok söylenme.</p>

  <p class="normal">Yürü git, deliye akılla anlaşılır şeyler söylemeye kalkışma; yüzlerce kere yazıklar olsun, bir kere deli olmuş gitmişsin sen.</p>

  <p class="normal">Bu devlet gecesinde bana tekten, çiftten bahsedip durma; çünkü şarap, beynime çift, sevgili, kucağıma eş.</p>

  <p class="normal">A azizim, bana, ne kadar döndün dolaştın diye sorma; nokta, pergelin dönüşünü sormaz bile.</p>

  <p class="normal">Öylesine bir sevgilinin yolunu tozutma; çünkü o, güzelliğiyle denizden bile toz koparmada, deryaları bile tozutmada.</p>

  <p class="normal">A sûfî, dizine koyma başını; ne kadar dalarsan dal, izinin tozunu bile bulamazsın, bu yola adım atamazsın sen.</p>

  <p class="normal">Çünkü Uhud Dağı, kökünden, temelinden sökülemez; dağın ne diye eteğine el atar, onu yıkmaya uğraşırsın?</p>

  <p class="normal">Yokluk bal şerbetini içtiğimiz şu anda ordunun başkumandanı bile gözümüze sinek görünür bizim.</p>

  <p class="normal">* Ne kutluluk bu; haraca, nal parasına ait ne buyurulursa vereyim; çünkü durmadan kıvılcımlar saçan, yalımı, kıvılcımı pek tesirli olan aşk yüzünden nalımız ateşte bizim zaten.</p>

  <h3 class="h2baslik" id="calibre_toc_924">CXV</h3>

  <p class="normal">Muhammed’in nuru, milyonlarca parçaya ayrıldı da uçtan uca iki dünyayı da kapladı.</p>

  <p class="normal">Muhammed o nurun balkıyışındaki bir perdeyi yırtıverse binlerce keşiş, binlerce rahip, zünnârlarını koparıverirdi.</p>

  <p class="normal">Bu işe hevesliysen zaman geçirme de bir nefesçik av ol, sonra da bir zamancağız sen avlan, avlar tut.</p>

  <p class="normal">Hoşça kal, biz elden çıktık, hem de bu seferki çıkışımız, her seferkine hiç mi hiç benzemiyor.</p>

  <p class="normal">Evvelsi gün sevgili bana dedi ki: Bu dünya, bir belâ. Evet dedim, fakat senin kadar amansız belâ değil.</p>

  <p class="normal">Ne diye kınamadasın, bâri sen kınama diye cevap verdi bana, sen kınama dedi, ne ayağın diken nedir gördü, ne başından mahmurluk gitti senin.</p>

  <p class="normal">Evet dedim, fakat yabancılara uyar da feryada koyulursam suçlu tutma, hoş gör beni.</p>

  <p class="normal">Mademki sofrana sahibim, ekşi de korum, tatlı da; uluların sofrasından herkes kendi payını yesin.<sup class="calibre2"><a href="../Text/divanson_split_589.html#footnote-300-27" id="footnote-300-27-backlink">[27]</a></sup></p>

  <p class="normal">Ramazanda halkın ağzını diktiğin iğneyle gel de benim de ağzımı dik, söze karnım tok.</p>

  <p class="normal">Fakat baştan ayağa dek ağız kesilmişim, hangi birini dikeceksin? Bir deliği olan iğneye benzemiyorum ki ben.</p>

  <p class="normal">Ümmetin en hayırlıları bile Tebrizli Şems’e muhtaç; bu gam yüzünden kavun bile çatladı, yarıldı; hayrın, hıyarın yeri mi artık?<sup class="calibre2"><a href="../Text/divanson_split_590.html#footnote-300-28" id="footnote-300-28-backlink">[28]</a></sup></p>

  <h3 class="h2baslik" id="calibre_toc_925">CXVI</h3>

  <p class="normal">Bu âna dek sevgiliden o kadar dert çektim, o kadar elem gördüm ki nihayet dert, elem gözyaşımla ciğerimin kanına kondu, oraları yurt edindi gitti.</p>

  <p class="normal">Binlerce ateş, binlerce duman, binlerce gam; adı aşk. Binlerce dert, binlerce belâ, binlerce cefa; adı sevgili.</p>

  <p class="normal">Kim canına susamışsa buyursun; can verme meydanı, ağlayıp inleyenleri öldürme çağı, haydin, gelin.</p>

  <p class="normal">Sen bana bak, o bence yüzlerce cana değer; sevgilinin beni öldürmesinden ne korkuyorum, ne kaçıyorum ben.</p>

  <p class="normal">* Bu aşkın işkencesi, Nil suyu gibi ikiyüzlü; ehline su gibi, ehil olmayanaysa tıpkı kan.</p>

  <p class="normal">Ödağacı gibi, mum gibi, âşıkını yakıp yandırmadıktan sonra ne değeri kalır âşıkın? Yakmadıkça ödağacıyla kuru dikenin ne farkı kalır?</p>

  <p class="normal">Savaşta kılıç, mızrak, ok yarası olmazsa, korkak puştla Rüstem’in, silahlı erin arasında ne fark kalır?</p>

  <p class="normal">(s. 159) O kılıç, Rüstem’e şekerden de hoştur; ona okların yağması, para saçısından da tatlıdır.</p>

  <p class="normal">O arslan, yüzlerce nazlar ederek avlar avını; avlar ona avlanma hevesiyle katar katar koşuşup dururlar.</p>

  <p class="normal">Kanlara bulanıp can veren av, kanlar içinde, Allah için olsun, beni bir kere daha öldür diye ağlar durur;</p>

  <p class="normal">Ölünün iki gözü, diriye, a gaflete dalmış, buz gibi donakalmış kişi, gel, kulağını kaşıyıp durma diye bakar.</p>

  <p class="normal">Sus, sus, aşkın işleri hep tersinedir; çok söylemekle anlamlar gizlenir gider.</p>

  <h3 class="h2baslik" id="calibre_toc_926">CXVII</h3>

  <p class="normal">Bir kere daha seher yeli gibi esip geldik; bir kere daha güneş gibi yüzlerce ışıklar saçarak doğduk.</p>

  <p class="normal">Kocakarı soğuğunun hüküm sürdüğü mevsimin inadına, tıpkı temmuz güneşiyiz biz; bir uğultudur, bir neşedir salmışız gül bahçesine.</p>

  <p class="normal">Kû, kû, kû – nerde, nerde, nerde diye binlerce üveyik kuşu bizi aramada; binlerce bülbül, binlerce dudu bizden yana uçmada.</p>

  <p class="normal">Balıklara haberimiz erişti de denizi coşturdular, binlerce dalgalarla kabardı, köpürdü deniz.</p>

  <p class="normal">Can kulağı veren, akıl fikir bağışlayan Tanrı’ya and olsun, dünyada bir tek ayık, bir tek akıllı bırakmayacağız.</p>

  <p class="normal">* Mustafâ hakkı için, onun dört üstün dostu hakkı için gizliden gizliye, gayb âleminde beş vakitte beş kere nöbetimiz vurulmada bizim.</p>

  <p class="normal">Mısır’dan yüzlerce katar şekerkamışıyla geldik, şekerkamışı ezmekten başka hiçbir işe güce koyulma artık.</p>

  <p class="normal">Mısır’ın şekerkamışına ne ihtiyaç var? Tebrizli Şems, şekerler saçan sözlerle yüzlerce şekerkamışı sunuyor.</p>

  <h3 class="h2baslik" id="calibre_toc_927">CXVIII</h3>

  <p class="normal">Mademki sevgili, seni gamlı görmek istiyor, neşe arama; a aziz av, arslanın iki pençesindesin sen.</p>

  <p class="normal">Sevgili, başına gülsuyu dökse onu Tatar ülkesinin miski say, kabul et, incinme.</p>

  <p class="normal">İçinde öylesine bir gizli düşman var ki cefadan başka hiçbir şey kovamaz o köpeği.</p>

  <p class="normal">Birisi bir kilime, bir halıya sopayla vurup dursa kilimi, halıyı dövmek için değildir bu, onun tozu gitsin, arınsın diyedir.</p>

  <p class="normal">Senin içinde de varlıktan, benlikten tozlar vardır; o toz birdenbire gitmez ki.</p>

  <p class="normal">Her derde düşmede, her zahmete katlanmada, gâh uyurken, gâh uyanıkken azar azar uçar gider o toz.</p>

  <p class="normal">Kaçar da uyursan, sevgilinin cefasını, o iyi işler başaran dostun görünüşte yanlış görünen işlerini rüyada görürsün.</p>

  <p class="normal">Tahtayı yonmak, onu mahvetmek için değildir; doğramacının, marangozun gönlündeki isteğe uydurmak içindir.</p>

  <p class="normal">Bu yüzdendir ki, Tanrı yolundaki şerlerin hepsi de hayırdır; onun arılığı, güzelliği işin sonunda meydana çıkar, görünür.</p>

  <p class="normal">Bak da gör, tabak, posta pislikler sürer durur, binlerce defa bu işi tekrarlar.</p>

  <p class="normal">Maksadı da derideki gizli illetin çıkmasıdır; derinin, azdan, çoktan haberi bile yoktur amma tabağın istediği şey, derinin temizlenmesidir.</p>

  <p class="normal">Sen Tebriz’in övündüğü Şems’sin, çareler senin elinde; acele et gizli işlerde gücün kuvvetin var senin.</p>

  <h3 class="h2baslik" id="calibre_toc_928">CXIX</h3>

  <p class="normal">* Tanrı, sevgilinin yüzünün çevresine öylesine bir yazı yazdı ki ey can gözü açık olanlar, okuyun da ibret alın.</p>

  <p class="normal">Aşk adam yer; adam yiyen aşkın önünde kendisini bir lokma edecek adam gerek.</p>

  <p class="normal">Sen ekşi bir lokmasın, geç geç sinersin ancak; fakat eren, tatlı lokmadır, tatlı tatlı, güzel güzel siner.</p>

  <p class="normal">Lokmayı parçala; çünkü o ağız küçücüktür; büyük lokmasın, seni üç fil bile birden yutamaz, her biri belki üç lokma ederlerse yenirsin sen.</p>

  <p class="normal">* Senin hırsına karşı fil bile bir lokmadır fakat; sen fili avlayan ebabil kuşuna benziyorsun.</p>

  <p class="normal">Yokluktan doğdun, uzun bir kıtlıktan geldin; ister tavlı kuş olsun, ister yılan, akrep; hepsini siler, sömürürsün.</p>

  <p class="normal">Sıcak tencereye kavuştun; gâh ağzını yakarsın, gâh dudağını, üstünü başını, sarığını islere bular, karartırsın.</p>

  <p class="normal">* Cehennemin midesi gibi hiçbir şeyle doymadın gitti; yapma, sonra sınıkları onaran, güç kuvvet sahibi olan Tanrı, ayağını basar sana.</p>

  <p class="normal">Nitekim yaratıcı Tanrı, cehennemin üstüne ayağını kor da cehennem, çek ayağını, doydum diye bağırır.</p>

  <p class="normal">Erenlerin, hasların gözlerini doyuran, Tanrı’dır; onlar varlıklarından da kurtulmuşlardır, şu leşe haris olmadan da.</p>

  <p class="normal">Ne bilgiye, hünere hırsları vardır, ne cennete; eren, eşek de istemez, katır da; arslana binmiştir o.</p>

  <p class="normal">Sus, onun lûtuflarını, ihsanlarını saymaya kalkışsam sayı-soru gününe dek saysam gene bitiremem.</p>

  <p class="normal">Gel ey Tebriz’in övündüğü Şemseddin; Tanrı’ya and olsun, şu yusyuvarlak gök kubbedeki Güneş bile senin âdi, aşağılık bir kulun kölen.</p>

  <h3 class="h2baslik" id="calibre_toc_929">CXX</h3>

  <p class="normal">Sevgili sana ne vefa eder, ondurur, ne cefa eder, umdurur; ne inkârda bırakır seni, ne ikrara bağlar.</p>

  <p class="normal">Neye gönül verirsen kahırla çeker, koparır seni ondan; a gönül der sanki, hiçbir yere ayak basma, hiçbir yerde ayak direme.</p>

  <p class="normal">Gece bir karara varırsın, gündüz olur, ondan vazgeçersin; şu geceyle gündüzün aykırılığına bak da ibret al.</p>

  <p class="normal">Gaflet içinde olan, bilgisizliği yüzünden tövbe etmeye girişir, yeminler eder; fakat bir kahredicinin eline düşmüş kişi, ne hile edebilir ki?</p>

  <p class="normal">A kardeş, senin işin kime düşmüş? Öyle birisine ki şu dönüp duran gök kubbe bile onun yüzünden başsız-ayaksız kalmış.</p>

  <p class="normal">A kardeş, nerde yatıp uyuduğunu bilmiyorsun sen; başının üstünde bir yılan çöreklenip oturmuş senin.</p>

  <p class="normal">A mağrur gönül, a aldanmış kalb, ne rüyalar görüyorsun? O ihtiyar aşçı, senin için ne çeşit bir tencere kaynatıyor?</p>

  <p class="normal">Binlerce tacir, kâr etmek için sefere çıkar; Tanrı hükmünün velvelesi canında ne sabır bırakır, ne karar.</p>

  <p class="normal">Öylesine gezer, dolaşır ki şehirlere sığamaz, ovalardan bezer de denizlere gider.</p>

  <p class="normal">Mercan elde etmeye gider, fakat can verir; çünkü can alıcı, yoluna pusu kurmuş, oturmuştur onun.</p>

  <p class="normal">Su peşine düşer de koşar, fakat seraptan başka bir şey geçmez eline; ışık izine düşer de yeler, fakat ateşten başka bir şey bulamaz.</p>

  <p class="normal">Kaza, kader iki kulağını da tutmuştur, gel diye çeke çeke sürükler onu; eşeği de kulağından tutup çuvala doğru böyle sürüklerler ancak.</p>

  <p class="normal">Öküzden de betersin, görmüyorsun, felek seni döndürüp durmak için boynuna övendireyi vurmuş gitmiş.</p>

  <p class="normal">Bu baş dönmesine bütün hekimler tutulmuştur; hastanın başı, beyni bu dönüşten sersem olmuştur.</p>

  <p class="normal">Arslan, nerde pençe atıp avımı paralayayım diye onu tutar, karaya, denize, dağa, ovaya sürükler, götürür ya; tıpkı onun gibi işte.</p>

  <p class="normal">Fakat Tanrı âşıkını arslan paraladı mı hani; sakın onun paralanmasını başkalarının paralanmasına benzetme.</p>

  <p class="normal">Onun bedeninde ne gönül bulabilir, ne yürek, ne ciğer; onu kim paraladıysa gene o onarır, can verir ona.</p>

  <p class="normal">* Çünkü o, ölmeden önce ölün buyruğuna uymuş. Yaşarken aşkın eliyle öldürülmüştür.</p>

  <p class="normal">Kimde gönül yoksa, ciğer kalmadıysa gerçekten de âşık odur; arslan bir avı iki kere paralamaz.</p>

  <p class="normal">Onu bir kere yanılır da paralarsa gene onarır tezcek, ona üfürür, can verir de kucağına alır.</p>

  <p class="normal">Adam yiyen dünya, boşuna ümitlenmesin, tamaha düşmesin diye, Tanrı âşıkın yağını, kanını haram etmiştir ona.</p>

  <p class="normal">* Sen aşkla gıdalan; aşk, halis Fârûkıy macundur; zehrin haddi değildir ki zarar vermekten dem vursun.</p>

  <p class="normal">Söz aşka erişince yüreğim oynamaya başladı; fakat bu çeşit pervasız mızrap vuruştan nerde oynayacak tel?</p>

  <p class="normal">Felek döner durur da kutup yerinden kıpırdamaz; pergelin bu çeşit dönüşünden nokta yerinden oynar mı hiç? Sen söyle.</p>

  <p class="normal">Sus, bu da kaderin bir cilvesi; seni savaşa, atlas kumaşlara düşürmüş, beni de şiire.</p>

  <h3 class="h2baslik" id="calibre_toc_930">CXXI</h3>

  <p class="normal">A kerem sahibi sâkî, erkenden sun şarabı bana, dün gece susuzluktan, mahmurluktan bir katre uyku bile girmedi gözüme.</p>

  <p class="normal">Dudaklarım açıldı da adını andım mı dudaklarımı şarapla bir hoşça ıslat; başımda senin verdiğin mahmurluk var, sarhoşlukla kaşı onu.</p>

  <p class="normal">* Cisimlerime de dök şarabı, arazlarıma da; öyle bir dök ki ayık bir tek damarım bile kalmasın.</p>

  <p class="normal">(s. 160) Eğer ben harap olur yıkılırsam, fakat bir tek damarım ayık kalırsa, onu şu yıkık ülkede öten bir baykuş say.</p>

  <p class="normal">Şu çöle dönmüş yeri lâ’l şarapla lâleliğe döndür, baharı beklememi revâ görme.</p>

  <p class="normal">Bu ağaç da senden gelişmiş, ona şu hırkayı veren de sensin; ağaçlar senin şarabınla açılıp saçılmış, çiçeklenmiş.</p>

  <p class="normal">Beni sarhoş edersen başım şu ağacı da geçer; nar gibi gülerim, halka gönlümü gösteririm.</p>

  <p class="normal">Beni kendi meyhanene vakfeden sensin; harap eden de sensin beni, mimarlık edip tamir eden de sen.</p>

  <p class="normal">O koca sağrağı sun da içip susayım; kulunun kölenin söylenip durması lâyık değildir.</p>

  <h3 class="h2baslik" id="calibre_toc_931">CXXII</h3>

  <p class="normal">Aşk yolunda bozguna uğrayanları katar katar ne hoş çekiyorsun; çek, çek, getir, getir.</p>

  <p class="normal">Aşk, sarhoşluktan kucağını açtı, âşıklara kucaklaşma çağı geldi, kucaklaşma çağı.</p>

  <p class="normal">Adamakıllı sarhoşum, yerlere yıkılmışım amma senin bildiğin o sağrağı elinle gene sun, gene sun.</p>

  <p class="normal">Onun devleti daimî olsun, onu iste, sabrı, kararı sorup durma; onun yüzü gönlümde ne sabır bıraktı, ne karar.</p>

  <p class="normal">Âşıkın gözyaşlarıyla yüzünü bezemesinde, sevgilinin onun yüzünü boyayıp bezemesinden daha başka, bir tatlılık, daha başka bir güzellik var.</p>

  <p class="normal">Ey onun pençesine düşen, sevgilinin pençesinden kurtulmayı umma, umma.</p>

  <p class="normal">Sen kandın, aşkıyla süt gibi kabardın; fakat süt kan olmadıktan sonra vazgeç ondan, vazgeç.</p>

  <p class="normal">Yürü, herkesin kul köle kesildiği Şemseddin’in şarabına karış; çünkü Tebriz’in şarabında mahmurluk yoktur, mahmurluk yok.</p>

  <h3 class="h2baslik" id="calibre_toc_932">CXXIII</h3>

  <p class="normal">Canlara, üstün, yardıma mazhar padişahlar padişahından ses geldi: Ne diye erlerin halkasına uzaktan bakıp duruyorsunuz?</p>

  <p class="normal">Güneş doğdu, bu halk neden uyuyakalmış? Can gündüze, göz nura âşık değil mi ki?</p>

  <p class="normal">Kuyunun içi can nuruyla aydınlandı; nurdan körün gözündeki illet bile geçti, gözleri açıldı.</p>

  <p class="normal">Kuşluk çağı geldi, küpü kucakla; uyuyan kişi sağa sola döndü, hareket etti mi uykusu dağılır gider.</p>

  <p class="normal">Uyumuyorum, Tanrı’nın sanat eserlerini seyrediyorum deme; öylesi görülecek güzeli bırakıp da sanat eserlerine dalmak, perde ardına düşmektir.</p>

  <p class="normal">Uyuyan kişinin canı, uykuda olduğunu bilse gördüğüne ne sevinirdi, ne yerinirdi.</p>

  <p class="normal">Hani bir gün külhancı uykuya daldı da rüyasında kendini padişah olmuş gördü, aldandı gitti.</p>

  <p class="normal">Kendini tahta kurulmuş gördü, sağında solunda binlerce saf bey, perdeci, vezir vardı.</p>

  <p class="normal">Tahta öylesine bir kurulmuştu ki görsen, yıllardır, aylardır buyruğu yürüyen, yasası geçen bir padişah sanırsın.</p>

  <p class="normal">O gürültü patırtı, o bugün saltanat kimin dâvası, o kap-kaç, al-tut hengâmesi arasında;</p>

  <p class="normal">Hamamcı öfkeyle külhana girdi de mezardaki ölü değilsin ya, kalk diye bir tekme attı ona.</p>

  <p class="normal">Külhancı sıçrayıp kalktı, baktı, gördü ki yanında ne hazine var, ne mülk; yalnız hamamın haznesi soğumuş, buz kesilmiş sanki.</p>

  <p class="normal">* Yâ Sîn sûresinin sonlarındaki “Bu, ancak bir bağrıştan ibaret” âyetini oku; sen de bir bağrışta gurur uykusundan uyanırsın.</p>

  <p class="normal">Biz de uyumuşuz, uyumuşuz amma uyuyandan uyuyana gizli, açık, binlerce derece fark var.</p>

  <p class="normal">Uykuya dalan padişahın, padişahlığından haberi bile olmaz; aşağılık kişi de uyuyunca aşağılığını hatırına bile getirmez.</p>

  <p class="normal">Fakat ikisi de uykusundan uyandı mı padişah tahta geçer, oturur öbürü kahırlara, mihnetlere dalar gider.</p>

  <p class="normal">* Hikâyenin özü kaldı, söylemeye izin yok; Davud’un bilgisine bak, bir de Zebur’un kısalığını seyret.</p>

  <p class="normal">Gene Tebrizli Şems lûtfederse eder; yoksa söz, ağızda böyle kalakalır.</p>

  <h3 class="h2baslik" id="calibre_toc_933">CXXIV</h3>

  <p class="normal">Kadeh kırıldı, şarabım kalmadı, ben de mahmurum; harap olmuş işimi ancak Şemseddin mamûr edebilir.</p>

  <p class="normal">Görüş âleminin padişahı, keşif âleminin mumu, ışığı… Rûhlar, canla, gönülle uzaktan secde etmede ona.</p>

  <p class="normal">Binlerce harap olmuş, perişanlığa düşmüş can, binlerce gönül, onun eli uzansın da onları şaşkınlık denizinden çıkarıp kurtarsın diye secdeler etmede.</p>

  <p class="normal">Gökle yer, küfür karanlığıyla dopdolu olsa onun ışığı bir parladı mı her tarafı kaplar, her yanı ışıklandırır.</p>

  <p class="normal">Meleklerin ondan elde ettikleri arılık, şeytanlara da nasip olsa her biri bir huri kesilir.</p>

  <p class="normal">O ışık, şeytana nasip olmasa bile onu gene de kerem perdeleriyle gizler.</p>

  <p class="normal">Bayram günü lûtuflara, ihsanlara başladı mı her yanda bir düğün dernek kurulur, her ağlayan, neşeye gark olur.</p>

  <p class="normal">O Güneş, Tebriz’den bir parladı da doğdu mu bütün zerreler Sûr sesini duymuş gibi canlanır, dirilir.</p>

  <p class="normal">Ey seher yeli, Allah aşkına, tuz ekmek hakkı için lûtfet; bilirsin ya, her seher ben de onun yüzünden sevinirim, sen de onun yüzünden sevinirsin;</p>

  <p class="normal">Sonucu, gayb âleminin ta ötesinden varıp gelince bir de o yana uğra, tembellik etme hastalar gibi;</p>

  <p class="normal">Ondan elde ettiğin kanatta uç; bin yıllık yol bile olsa onun verdiği kanada uzak gelmez.</p>

  <p class="normal">Başın için olsun, kanadın yorulursa şu canı hasta, gönlü dosttan ayrılmış kulun hatırı için secde et de;</p>

  <p class="normal">Gözyaşlarıyla ona de ki: Ayrıldığı andan beri günü karardı, saçları kâfur gibi ağardı;</p>

  <p class="normal">O kişisin sen ki dünyadaki bütün suçluları acıyış denizine daldırır, hepsinin suçunu örter, bağışlarsın;</p>

  <p class="normal">Gören can gözü bile senin canını göremezken gözü olmayan elbette mazurdur.</p>

  <p class="normal">Öylesine yalvar, öylesine yakar ki ne yap yap, ayağının bastığı topraktan al, getir, gözlerime çekeyim, çünkü bu dert müzminleşmede.</p>

  <p class="normal">A seher yeli, şu seferden kutlulukla dönüp gelince varlık âlemini de ateşlere yakarsın, yokluk âlemini de;</p>

  <p class="normal">Sürme olarak gözlerime çekeceğim toprağı bana getirirsen sana, senin canına sayısız yüzyıllar boyunca yeniden yeniye binlerce rahmet olsun.</p>

  <h3 class="h2baslik" id="calibre_toc_934">CXXV</h3>

  <p class="normal">Bana bak, bana dikkat et ki mezarında eşin dostun benim; dükkândan, evden ayrıldığın zaman seninle ben düşer kalkarım.</p>

  <p class="normal">Mezarda benim selâmımı duyarsın, haberin olsun; zaten hiçbir vakit gözüme gizli değildin ki.</p>

  <p class="normal">Tat aldığın, neşelendiğin zaman da, sıkıntılara düştüğün, bunalıp usandığın zaman da ben akıl gibi, can gibi senin içindeyim.</p>

  <p class="normal">Gurbet gecesi, bildik sesini duydun mu yılanın sokmasından da kurtulursun, karıncanın eziyetinden de.</p>

  <p class="normal">Aşk mahmurluğu mezarda şarap sunar, güzel getirir, mum yakar, kebap verir, meze hazırlar, buhur yakar armağan olarak sana.</p>

  <p class="normal">Akıl mumunu uyandırdığımız zaman kabirlerdeki ölülerden ne hay-huylar kopar, ne hay-huylar.</p>

  <p class="normal">Hay-huydan, kıyamet davulunun dövülüşünden, haşır neşir gürültüsünden mezarlığın toprağı bile şaşırır kalır.</p>

  <p class="normal">Kefenini yırtarsın, korkudan iki kulağını tıkarsın; zaten Sûr’un üfürülüşüne karşı beyin nedir, kulak ne olabilir?</p>

  <p class="normal">Ne yana bakarsan hep beni görürsün; hattâ ister kendine bak, ister o gürültüye, kalabalığa, hep benim, ben.</p>

  <p class="normal">Şaşılıktan geç, iki gözünü de aç, iyileştir; çünkü kötü göz, o gün cemalimden uzaktır benim.</p>

  <p class="normal">Görünüşte insanım, fakat sakın, sakın, yanılma ha; çünkü can çok lâtiftir, aşksa pek sert, pek kıskanç.</p>

  <p class="normal">Şekil, sûret şöyle dursun, yüzlerce kat abaya, kebeye bürünsem gene de can aynasının ışıkları yalım yalım belirir, bayrak olur, görünür.</p>

  <p class="normal">Davul dövün, şehirdeki çalgıcılara doğru gidin; görünüş günü, aşk yolunun olgunlaşmak üzere bulunan yolcularınındır.</p>

  <p class="normal">Lokmaya, paraya pula düşeceğine Tanrı’ya düşseydin, onu arasaydın mezarda, bir hendek kıyısında oturmuş görmezdin kendini.<sup class="calibre2"><a href="../Text/divanson_split_591.html#footnote-300-29" id="footnote-300-29-backlink">[29]</a></sup></p>

  <p class="normal">(s. 161) Şehrimizde ne biçim bir gammazlık yurdu açtın; artık yum ağzını da ışık gibi sessiz sedasız gammazlık ededur.</p>

  <h3 class="h2baslik" id="calibre_toc_935">CXXVI</h3>

  <p class="normal">Feryat, feryat ki o sevgili, sefer yükünü bağladı; feryat ki ben yol arkadaşı olamayacağım ona.</p>

  <p class="normal">Feryat, feryat ki yolculuk işi, emrime râm olmuyor; râm olmuyor ki yolculuğun arışını, argacını birbirine katayım, yolculuğu kökünden yok edip gideyim.</p>

  <p class="normal">Fakat ne çare; Güneş’le Ay’ın bahtı yolculukta; onların dönüp dolaşmasıyla gölge de atlanıp sefere düşüyor.</p>

  <p class="normal">Yolculuk geldi de o ayrılıktan dolayı öyle bir dille öylesine özürler diledi ki, bu kul yolculuktan utandı gitti.</p>

  <p class="normal">Ona dedim ki: Şu tilkiliği bırak, tilki gibi çeneni açıp kandırmaya uğraşma beni; çünkü yolculuk çayırında arslan avladı beni.</p>

  <p class="normal">Can bana misafir, tıpkı su gibi, ben de onun aktığı dereyim sanki; yolculuktan maksat bu, denize doğru akıp gitmede.</p>

  <p class="normal">Bu ırmak, kıyı kıyı ta denize kadar koşar; şu yollarda yolculuk dikeninden kimin gönlü yaralandı, kimin gönlü incindi ki?</p>

  <p class="normal">Aynanın yüzüne bak, yolculuktan geldi o, yüzünde yolun tozu toprağı var, fakat sen gene de temiz bir gözle bak ona.</p>

  <p class="normal">Mademki öyle bir gerçek dost yoldadır, yolculuktadır, yola düşmek gerek, yolculuk etmek gerek; bahtı yolculuğun bahtı bil, iş yolculukta artık.</p>

  <p class="normal">Mademki o servi boylu canımın canı yollara düşmüş, yolculuk baharında; ben de gonca gibi yol başında boyuna gözümü açıp onu gözetleyeyim bâri.</p>

  <p class="normal">Tebriz’in övündüğü Şems, yolculuğa başladı; sefer ülkesinde ne çeşit bir saltanat kurdu, bilsen.</p>

  <h3 class="h2baslik" id="calibre_toc_936">CXXVII</h3>

  <p class="normal">Şemseddin, Tebriz’den Ay gibi doğup gelince Güneş de, Ay da onun kulluk kemerini kuşandı, ona kul köle oldu.</p>

  <p class="normal">Onun apaydın yüzü, göze göz kesilince insanların gözleri Tanrı’yı görme gücünü elde etti.</p>

  <p class="normal">Melekler, çavuşlar gibi önünde nara atarak yürümede; gül, yüzünü, gözünü yerlere sürerek ona secde etmede.</p>

  <p class="normal">Baş gözüyle yüzünü görmeye imkân yok; çünkü nefis, padişaha bakamaz, o kudret yok onda.</p>

  <p class="normal">* O ay yüzlünün lâ’l dudaklarında zümrüt hassası var; bu yüzden nefis ejderhâsı, göz yummuştur ona.</p>

  <p class="normal">Kimin ağacı, ona karşı eğilmedi de baş çektiyse yokluk testerelerinden, balta yaralarından kurtulmadı gitti.</p>

  <p class="normal">Fakat şimdi Ay gizlendi, bu ayrılık bulutu yüzünden iki gözümden yağmurlar yağıyor.</p>

  <p class="normal">Gözyaşı katreleri ciğer kanıyla karışmasaydı, iki gözümden dökülen katrelerle yüzü tamamıyla yeşerirdi.</p>

  <p class="normal">* Ciğer merhamete kalmıştır, merhamet de ciğerden belirir zaten; herhalde bu sebepten olacak, gözler yardımına koştu onun.</p>

  <p class="normal">Saray kethüdası, nasıl padişahın yüzünden haber verirse, tıpkı onun gibi evdeki her parçanın aşktan haberi var.</p>

  <p class="normal">Haber almak istiyorsan haberi olmayanlarla az düş kalk; haberi olmayan sürüyü köpek sürüsü say gitsin.</p>

  <p class="normal">Ölüye eş olan, seni teneşir haline sokar; ölüye kocalık eden, teneşirden de beterdir.</p>

  <p class="normal">İsa’ya bakacaksan dertli gözle bak da şifa bul; başcağızını bağlama, gözünü yumma İsa’nın gözünden, eşeğine bakma onu bırakıp.</p>

  <p class="normal">Üzüm, sirke küpüyle düşer kalkarsa şarabı ekşimsi olur; şarap küpünün eşi dostu, turşu kurulan bitkilerdir.</p>

  <p class="normal">Sen hileye, düzene başvur da sirke küpünü del; kaç dışarıya, balla şeker, seni alsın da denize götürsün.</p>

  <p class="normal">Hangi denize hem de? Sahibimiz Tanrı Şems’ine, Şemseddin’e; Tanrı’nın tertemiz zatına and olsun ki odur padişahlar padişahı.</p>

  <h3 class="h2baslik" id="calibre_toc_937">CXXVIII</h3>

  <p class="normal">Bir hoşluk olmayan, tezce gelip geçen durağı bırak, altın gibi seni alacak kişinin yanına var.</p>

  <p class="normal">Ağaç, bir yerden bir yere gidebilseydi ne testere eziyeti çekerdi, ne balta yaraları alırdı.<sup class="calibre2"><a href="../Text/divanson_split_592.html#footnote-300-30" id="footnote-300-30-backlink">[30]</a></sup></p>

  <p class="normal">Zaman, sana hükmedendir, mekân, konup göçeceğin uğrak yerin; şu halde iyi bir mekân seç, güzel bir zaman kolla.</p>

  <p class="normal">Sonucu, öyle bir hale gelirsin ki mekân da, zaman da, zamandakiler de artık sana bir şey yapamaz.</p>

  <p class="normal">Gök aynası gibi gece yüzünden karardın gitti; ağaç gibi güz yelleri yüzünden betin benzin sapsarı olmadı mı?</p>

  <h3 class="h2baslik" id="calibre_toc_938">CXXIX</h3>

  <p class="normal">Ağaç, ayağıyla, başıyla bir yerden bir yere gidebilseydi ne testere eziyeti çekerdi, ne balta yaraları alırdı.<sup class="calibre2"><a href="../Text/divanson_split_593.html#footnote-300-31" id="footnote-300-31-backlink">[31]</a></sup></p>

  <p class="normal">Güneş, bütün gece perdeler altına girmeseydi, dünya seher çağı nasıl aydınlanabilirdi?</p>

  <p class="normal">Acı su, denizden havaya ağmasaydı nerden yağmur olup yağardı, nerden sel olup akardı da gül bahçelerine can kesilirdi?</p>

  <p class="normal">Katre, yurdundan gitti, sonra gene geldi de sedefe rastladı, bir inci haline geldi.</p>

  <p class="normal">Yusuf, ağlaya ağlaya babasından ayrılıp yolculuğa çıkmadı mı? Yolculuktan kutluluğa ermedi mi, padişahlığa kavuşmadı mı, zaferler elde etmedi mi?<sup class="calibre2"><a href="../Text/divanson_split_594.html#footnote-300-32" id="footnote-300-32-backlink">[32]</a></sup></p>

  <p class="normal">Mustafâ, Medine’ye doğru yola çıkmadı mı da padişahlığa ulaşmadı mı, yüzlerce ordunun padişahı olmadı mı?<sup class="calibre2"><a href="../Text/divanson_split_595.html#footnote-300-33" id="footnote-300-33-backlink">[33]</a></sup></p>

  <p class="normal">Ayağın yoksa bile kendine doğru yola çık; lâ’l madeni gibi güneş ışıklarıyla renklere boyan.</p>

  <p class="normal">Hocam, kendinden kalk, yola çık, kendine gel; bu çeşit yolculukla toprak bile altın madeni haline geldi.</p>

  <p class="normal">Acılıktan, ekşilikten tatlılığa git de tatlılaş; nitekim binlerce meyve bu çeşit yolculukla tatlılaştı.</p>

  <p class="normal">Tebriz’in övündüğü Şems’i ara, ondan iste tatlılığı; çünkü her meyve güneşin ışığıyla aydınlanır, olgunlaşır.</p>

  <h3 class="h2baslik" id="calibre_toc_939">CXXX</h3>

  <p class="normal">Canıyla oynamaktan usanmayan, can vermeye doymayan gönlü seyret; zaten de aşk tutsağı, eziyete düşmeye, horlanıp kakılmaya doymaz ki.</p>

  <p class="normal">O, âşıkların bildiği yaralarla yaralanır, kanlar içindedir de gene yaralanmaya doymaz.</p>

  <p class="normal">Meyhaneyi yurt edinmiştir, bütün rintleri yıkmış, yerlere sermiştir de, kendisi nar renkli şaraba bir türlü doymamıştır.</p>

  <p class="normal">Her an o avı avlanmak için binlerce kutlu can feda eder de, canı gene de o ava doymaz.</p>

  <p class="normal">Şekerkamışı gibi damağım, sevgilinin dudağıyla şekerlerle dolmuştur, fakat ney gibi gene de ağlamaya, inlemeye doyamaz.</p>

  <p class="normal">Dedi ki bana: Neye karnın tok senin? Senden başka dedim, ne varsa herkese, her şeye; fakat senin sahip olduğun şeylerin hiçbirine doyamadım.</p>

  <p class="normal">Gönül bir padişahın kadehine bir türlü doyamadı gitti; o yüzden a Müslümanlar, ne şehri tanıyorum ben, ne padişahı.</p>

  <p class="normal">Senin havan bahar gibi, gönül senin yüzünden bir bahçe sanki; zaten bahçe hiçbir vakit bahara, bahar yeline doyamaz ki.</p>

  <p class="normal">Tebrizli Şems’in lûtuflarından, keremlerinden nasıl utanıyorum? Dilerim can, şu utanca, şu utangaçlığa hiç mi hiç doymasın.</p>

  <h3 class="h2baslik" id="calibre_toc_940">CXXXI</h3>

  <p class="normal">Neden böyle kuru dala dönmüşsün; sevgilinin yüzüne baksana. Ne diye sararmış bir yapraksın, ilkbaharı seyretsene.</p>

  <p class="normal">Rintlerin halkasına gir, en uygun iş bu; gir o halkaya da sonsuz, tükenmez şarabı, sayıya sığmaz güzelleri, sâkîleri seyre dal.</p>

  <p class="normal">Bil ki aşk, kararsız bir cihandır; seyret o cihanda binlerce cansız, kararsız âşıkı.</p>

  <p class="normal">Adını anmadığım, gizlediğim o padişaha ulaşır, kavuşursan, o padişahın padişahlığı hakkı için onu padişahçasına seyret.</p>

  <p class="normal">Gözüne sürme çektin mi bir kere daha yüzünü şu yana çevir de toz dumanla dopdolu olan şu âleme bir bak.</p>

  <p class="normal">Binlerce mürekkep isi, nedir bu? Gök. Renk renk dumanlar, sisler, buğu buğu tütmede; seyret yeşilliği.</p>

  <p class="normal">Sen güneşe, doğduğu zaman bakma; akşamüstü seyret onu, nasıl da sararır solar, utanır.</p>

  <p class="normal">Ay da dilenmek için zembilini uzatır, doldurur onu amma on beş gün sonra onu bir seyret, nasıl hor bir hale gelir, nasıl süzülür, erir.</p>

  <p class="normal">Alım, güzellik denizine gel de buluşma madeni tarafına var; o gerçek sevgilinin iki mahmur gözlerini seyret.</p>

  <p class="normal">Rûhü’l-Kudüs onun merkebinin nalını öpünce şu hale bak, şu işi seyret diye nal naralar atar, bir gör de bak.</p>

  <p class="normal">Tebrizli Şems’in hilmi, rûhun suçlarını bağışlamazsa rûhun utangaçlığını seyret artık.<sup class="calibre2"><a href="../Text/divanson_split_596.html#footnote-300-34" id="footnote-300-34-backlink">[34]</a></sup></p>

  <h3 class="h2baslik" id="calibre_toc_941">CXXXII</h3>

  <p class="normal">Hakkımızda birisi bir şey mi söyledi, yoksa bu iyilik, kötülük, kendiliğinden mi meydana geldi, bilmem; hoca henüz burda, sakalına bak da anla artık.</p>

  <p class="normal">Tuhafı şu ki hoca bir düzene başvurdu; çocuktu, çocuk kaldı; halbuki sakalı karaydı, başka bir renge girdi şimdi.</p>

  <p class="normal">(s. 162) Söyleyeyim mi sana, hoca yukardan, aşağıdan ne diye bahsetti durdu? Kendisi altüst olmadı da ondan.</p>

  <p class="normal">Dört ayakla, iki ayakla dünyanın çevresini döndü dolaştı amma deniz hiç başından aşmadı hocanın.</p>

  <p class="normal">Hoca, kendince pek iyi bir hale gelmiş, öyle sanıyor; halbuki hummaya tutulmuş hasta gibi, hattâ ondan da beter.</p>

  <p class="normal">Delil getirmede, inat etmede, savaşmada aşırı vardıkça vardı; fakat candan, can zevkine dair delilden hiçbir haberi yok.</p>

  <p class="normal">Bahis yolu inattır, itirazdır, delil getirmedir; gönül yoluysa baştan başa zevktir; şevktir, baldır, şekerdir.</p>

  <h3 class="h2baslik" id="calibre_toc_942">CXXXIII</h3>

  <p class="normal">Dudağından şeker istemeye geldi, şeker mi şeker dudaklarından bir iki ölçek şeker ver.</p>

  <p class="normal">Sen cömertlikte ara yücelmeyi, evet de, başka şey deme; bak da gör, şekerkamışı bile şekerler vererek yüceldi, yükseldi.</p>

  <p class="normal">Dudakların şekerin ta kendisi, şeker onlardan yetişip gelişmede; şekerkamışlıklarından veresiye şekeri beklemiyor o dudaklar.</p>

  <p class="normal">Şeker bile şeker yediğin zaman, o dudaklardan payını alır da dillere, damaklara o yüzden tat verir.</p>

  <p class="normal">Bugün iki dudağını yummuşsun, şundan korkuyorum ki senin derdine düşer de, şeker şekerliğinden kalır, bir fayda vermez, bir tat vermez artık.</p>

  <p class="normal">Dudaklarında ne de tat var; onların yüzünden şekerkamışı, kavgasız, savaşsız, bütün bitkilere bey kesildi.</p>

  <p class="normal">Ağzımı yumdum, böylece ağız açmadan şekerler çiğneyeyim de bu yüzden canım hoş, tatlı bir hale gelsin.</p>

  <h3 class="h2baslik" id="calibre_toc_943">CXXXIV</h3>

  <p class="normal">Ay yüzlü sevgilinin başka sevgilisi yok, sen de ondan başkasını sevme; cemalinin ne kıyısı var, ne ucu, sen de ondan dönüp bir kıyıya sığınmaya kalkışma.</p>

  <p class="normal">Apaçık bir av alanı, her yanda bir av var; arslanlar gibi gir alana, erkek arslandan başka bir şey avlama.</p>

  <p class="normal">Nefsin havası yulardır, halk da sanki develer; fakat sen o sarhoş deveden başkasının yularına yapışma.</p>

  <p class="normal">Her şeyin varlığı tozdan ibaret, aydınlık bizim ay yüzlümüzden vurmada; Ay’a arkanı çevirme, tozun toprağın yoluna düşme.</p>

  <p class="normal">Dünyayı sür önünden; o, senin definenin yılanı; fakat sen onu güzellikte tavus kuşu say, yılan sayma.</p>

  <p class="normal">Bütün halkı, bütün dünyayı, cıva gibi tutsalar da ayucuna koysalar, sen aşkla cıvanın avcuna düş, karar etme sakın.</p>

  <p class="normal">Gözlerin bağlı bile olsa el yordamıyla bul, elindeki duyguyla anla; evveline evvel olmayan gül bahçesinden gül devşir, diken değil.</p>

  <p class="normal">O gülün kokusuyla açıldı Yakub’un gözü; bizim Yusuf’umuzun kokusunu getiren rüzgârı da hor görme.</p>

  <p class="normal">Can Yusuf’u kimdir? Tebrizli padişah Şems; onun tapısından başka bir tapıya itibar etme.</p>

  <h3 class="h2baslik" id="calibre_toc_944">— Z —<br class="chapter"/>
  CXXXV</h3>

  <p class="normal">Git, git, ayıplarla karışmış aşktan nefret ederim ben; git, git, kızıl gülsün amma dikenlerle eş olmuşsun sen.</p>

  <p class="normal">* Tanrı safîsi Âdem, cennette yurt edinmişti; fakat cennet, yılanla eş olduğundan ayrıldı ondan.</p>

  <p class="normal">Gökle yer arası, pek nurlu bir havayla doludur; fakat yerden toz kopunca bu hava kararır gider.</p>

  <p class="normal">Dost, senin düşmanınla oturmaya, düşüp kalkmaya başladı mı kaç ondan; ateş gibi sıcak hava hararet verir insana.</p>

  <p class="normal">Kendimi kıl çeker gibi hamurundan çekip çıkarayım; çünkü gördüm ben, şarabının zevkinde mahmurluk var.</p>

  <p class="normal">Fakat ne edeyim, neyleyeyim ki gamın perçemimden tutar, çeke çeke sana sürükler, getirir beni; gamın, ağzından ateşler saçan bir ejderhâdır.</p>

  <p class="normal">Bin keredir, ok gibi o yaydan fırlar, kaçarım, bin keredir gene o av tutan bakışlarına av olur, tutulur, gelirim sana.</p>

  <p class="normal">Büyü muskam sevgilinin hayalini evime öylesine getirir ki o hayal hem gelmemek ister, hem gelmek.</p>

  <p class="normal">Şu aman bilmez aşktan haberi vardır da o yüzden gamın, ben yolculuğa çıkınca, dudak ucuyla gizli gizli güler bana.</p>

  <p class="normal">Tövbem, padişahlığına karşı âdeta bir maskaradır; çünkü aşk, ne sabır nedir bilir, ne ibret alıp uslanır.</p>

  <p class="normal">Söz söyleme, söyleyeceksen sabırdan, tövbeden bahsetme; Mecnun’un tövbesine ait söz, sıkar, yaralar adamı.</p>

  <h3 class="h2baslik" id="calibre_toc_945">CXXXVI</h3>

  <p class="normal">Gece, âşık için de ferahlıktır, uzundur, hırsız için de; hele gel bakalım, gece geldi çattı, ikimiz de girişelim işe.</p>

  <p class="normal">Ben padişahın hazinesinden akıykla inci çalayım, aşağılık bir adam değilim ki bezzâzın kumaşını aşırayım.</p>

  <p class="normal">Gece perdelerinin içinde lâtif hırsızlar var, hileyle sır evinin damına bile yol bulurlar.</p>

  <p class="normal">Gece yolculuğuyla yankesicilikten, padişah haznesiyle o nazlı padişahın akıykını elde etmekten başka bir şey ummam.</p>

  <p class="normal">Öyle bir yüzü var ki ışığından, yalımından gece kalmadı dünyada; ne de mum ki güneşi yakıp yandırmada, Ay onunla ışımada.</p>

  <p class="normal">Bütün dilekler kadir gecesi kabul olur; çünkü kadir, o yüceliği senin gibi bir dolunaydan kazandı.</p>

  <p class="normal">Her şey sensin, her şeyden öte ne varsa o da sensin; o da senden ibaret; artık sana eşit ne olabilir ki birisinin hayaline gelsin?</p>

  <p class="normal">Hadi, bırak şu geniş alanı, kulağını aç da sana duyulmamış, söylenmemiş bir hikâye anlatayım.</p>

  <p class="normal">Mesîh’i görmediysen üfürüşünü duy; mademki akdoğansın, kanatların var, davulcağızın dövüldüğü yere uç.</p>

  <p class="normal">Mademki kızıl altından dökülme parasın, padişahın sikkesini, alâmetini kabul et; yok, kızıl altın değilsen neden bunca altın kesecek makas var, ne lüzumu var bunların?</p>

  <p class="normal">Define haline geldiğin zaman bunu öğrenmedin mi, bilmedin mi? Nerde define varsa, gammaz o sırrı fâş eder.</p>

  <p class="normal">Aç defineyi, hileye kalkışma, çünkü kurtulamazsın hiddetle, şiddetle, seccadeyle, zikirle, zahitlikle, namazla.</p>

  <p class="normal">* Hırsızlık ettin de geçtin mescidin bir bucağına oturdun, zamanın Cüneyd’iyim, niyaz etmede Bâyezîd’im ben diyorsun.</p>

  <p class="normal">Çaldığın kumaşı geri ver de ondan sonra zahitliğe koyul; arıklığı bahane etme, sesini yavaşlatmaya yeltenme.</p>

  <p class="normal">Sus, bahane bulmaya kalkma, bu durakta gösterişin, hilenin, düzenin bir habbesini bile almazlar.</p>

  <p class="normal">Tebrizli Şems’in devlet eteğine yapış; yapış da olgunluğun onun lûtfuyla, onun himmetiyle bezensin.</p>

  <h3 class="h2baslik" id="calibre_toc_946">CXXXVII</h3>

  <p class="normal">Padişahım güneşe dedi ki: Kendine gel, şu nazı bırak; sen yüzünü örtersen biz açarız yüzümüzü.</p>

  <p class="normal">Bir an yüzümüzün parlaklığı yalım yalım parladı mı, yüzlerce güneş kararır, geçip gidiverir.</p>

  <p class="normal">Sana o kişi aldanır ki dostun yüzünü görmemiştir; fakat beni gören, nerden şeni ululayacak, yüceltecek?</p>

  <p class="normal">Seni altın makasıyla kesenden kaçma, bulut altına girme; çünkü ben seni de yalvartır yakartırım, bulutu da.</p>

  <p class="normal">Gerçi cihanın canısın, cihan pek güzeldir amma ben bir cilveye kalkışır, güzelliğimi gösterirsem baş aşağı olur gidersin.</p>

  <p class="normal">Benim ışıklarla, nimetlerle dolu binlerce dünyam var; a aşağılık ekmekçi, sen bana ne naz edebilirsin ki?</p>

  <p class="normal">Kulları ekmekten de kurtarırım ben, ekmekçiden de; yaşayışım, onlara yaşayış verir, uzun bir ömür ihsan eder.</p>

  <p class="normal">Güneş’ten geçtik, kalk ey Zühre yıldızı, şarap getir, meze getir, şekerkamışı getir, neye üfle, okşa onu.</p>

  <p class="normal">Zaman sana uymazsa sen zamana uy, koca sağrağı sun elimize, düzen ver çenge.</p>

  <p class="normal">Bitkiler, cansızlar, canlılar, hepsi sarhoş senin yüzünden; bir ancağız da şu iki üç yoksulun hatırını al.</p>

  <p class="normal">Yaşayış da seninle hoş, ölüm de; gâh şeker gibi dondur, kaskatı et bizi, gâh yak, yandır, erit gitsin.</p>

  <p class="normal">Ay yoldaşım olduktan sonra yolculuk, memleketimde oturup dinlenmektir bence; onun gölgesi altında yokuşları çıkarım, inişlerden inerim, yürür giderim.</p>

  <p class="normal">* Gökten duyuyorum; sonu hayırdır bu işin; sus, sonucu Eyaz’ın işi de hayır oldu gitti.</p>

  <h3 class="h2baslik" id="calibre_toc_947">— S —<br class="chapter"/>
  CXXXVIII</h3>

  <p class="normal">Gel; yem lâtif, tuzağın zorundan korkma; kumar evine gir; borçlanmadan ürkme.</p>

  <p class="normal">Gel, gel, bütün erlerin kulakları sende; gel, gel, erlerin hepsi de sana kul köle; korkma.</p>

  <p class="normal">Gel, gel; öyle kadehle, öyle sâkîyle gel ki sorma o kadehi, sorma o sâkîyi; gir, gir o selâmı güzel padişahın huzuruna, hiç çekinme.</p>

  <p class="normal">Duymuşsun; bu yolda baş korkusu varmış, can korkusu varmış; mademki sevgili abıhayat, korkma bu haberden.</p>

  <p class="normal">Mademki aşk, zamanın İsa’sı, ölüleri arayıp duruyor; öl sen de bizim gibi güzelliğine karşı onun, ürkme.</p>

  <p class="normal">(s. 163) Sağrak büyük, ağır, fakat o hafif rûhlu, çevik; binlerce kadeh olsa al elinden, çek gitsin, hiç korkma.</p>

  <p class="normal">Arslana kul oldun; nasıl olur da kebapsız kalırsın? Hiçbir hamdan tekme yemezsin, horlanmazsın, merak etme, korkma.</p>

  <p class="normal">Ayla eş dost oldun, bekçiden ne derdin olur ki? Cana sabah şarabı kesildin; ürkme sabahtan, akşamdan.</p>

  <p class="normal">Sevgilinin hayali, bir kadeh sundu bana, şu has kadehi çek de dedi, ne ileri gelenlerden kork, ne aşağılık kişilerden.</p>

  <p class="normal">Ona, oruç ayındayız, hem de gece değil, gündüz dedim; sus dedi, can şarabı orucu bozmaz, korkma.</p>

  <p class="normal">Bu durakta sana Halil’le Bâyezîd eş dost olmuş, hiç ürkme, çek şu temkinli şarabı.</p>

  <h3 class="h2baslik" id="calibre_toc_948">— Ş —<br class="chapter"/>
  CXXXIX</h3>

  <p class="normal">Güzelim, yüzünü ekşitti de şekerin narhını ucuzlattı, değerini azalttı; bilmem ki o ekşi kabakta sevgilimin ne çeşit şarabı var?</p>

  <p class="normal">Mahsustan yüzünü ekşitiyor, yoksa ne tatlıdır, ne şirin canlıdır o; bütün vücudunda bir tek kıl bile yoktur ki ekşi olsun.</p>

  <p class="normal">Binlerce küp sirke onun yüzünden tatlılaştı; zaten tatlı güzel, ekşi huyun ilacıdır.</p>

  <p class="normal">Bizim ekşi hay-huylarımızdan gülmeye başladı da o ekşi hay-huylar bir tuhaf, bir görülmemiş tatlılığa kavuştu.</p>

  <p class="normal">Ekşi, dudak ucuyla, gizlice nasıl gülmesin ki, ekşi derede süt, şeker ırmağının akmaya başladığını duydu.</p>

  <p class="normal">Dün gece onun seli beni kaptı da, halk bal ırmağında şu ekşi testinin de ne işi var diye bağırmaya başladı.</p>

  <p class="normal">Evvelsi gün sevgili, o ekşi yüzlü nerde diye beni aramış; mademki mahmur değildi, ne diye ekşi istedi canı?</p>

  <p class="normal">Bensiz olarak çabuk çabuk, yerden yere gidip duruyordu; o ballar balı, o şekerler şekeri ne diye ekşi ister, bilmem ki.</p>

  <p class="normal">İhsanıyla ekşi boğazımı tatlılaştırmak için bir tabla helva almış, bu kulu arıyordu.</p>

  <p class="normal">Maksadı beni yok etmekse şaşılmaz buna; çünkü tatlı daima ekşinin düşmanıdır.</p>

  <p class="normal">Yanılma; yüzünü ekşitmesi, seni tapısından sürmek için değil; senin gibi bir avı kıskandığından yüzünü ekşitiyor.</p>

  <p class="normal">Kapıcı, beyin mevkiini kıskanır da ondan yüzünü ekşitir; damat, gelinin güzelliğini kıskanır da o yüzden ekşi yüzlü görünür.</p>

  <p class="normal">Balarısı gibi ballarla dolu binlerce kovanın var; canın için vazgeç artık ekşi dedikodusundan.</p>

  <h3 class="h2baslik" id="calibre_toc_949">CXL</h3>

  <p class="normal">İzinin tozu bile yok olan, tamdır; ilk sağrakta işi tamamlananın işi iştir.</p>

  <p class="normal">Bir gönlüm var ki aşk yolunda harap mı harap; bir meyhane eri birden harap etti, yıktı gitti onu.</p>

  <p class="normal">Aşkla de ki: Düşmüş, yerlere serilmiş birini istiyorsan gel, öylesine düştü, yerlere döşendi ki dilersen gel de kaldır onu.</p>

  <p class="normal">Pek yakın gelme, uzaktan seyret, çünkü korkuyorum, içindeki ateşin yalımları, seni de yakar.</p>

  <p class="normal">Ateş sararsa seni, gözlerimin yanına gel, inciler saçan gözlerimden sel sel yaşlar akmada.</p>

  <p class="normal">* Gözyaşlarım boşandı mı beni seyret de taşla Mûsa’nın, sopa vuruşuyla fışkırıp akan kaynağın hikâyesini gözlerinle gör.</p>

  <p class="normal">Seslen; onun hasta gözleri şifalar veriyor; nerde bir hasta varsa gelsin, sıhhat çağı geldi diye bağır.</p>

  <p class="normal">Dağa çık da, nerede bir gönlü uykuya dalmış varsa, onun uyanık devleti, ona görüş verecek, biliş lûtfedecek, gelin, gelin diye seslen.</p>

  <p class="normal">* “Tanrı, kimin göğsünü ferahlattıysa, açtıysa” âyetinin ışığı öyle bir mumdan gelir ki o mumun nurlarının parıltısı, iki dünyaya da sığmaz.</p>
</body>
</html>
