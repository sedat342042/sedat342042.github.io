<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h3 class="h2baslik" id="calibre_toc_2394">CXLVI</h3>

  <p class="indentmetin">Be cân-ı cumle-i mestonki mestem</p>

  <p class="indentmetin">Bigîr ey dilber-i ayyâr destem</p>

  <p class="normal">Bütün sarhoşların canlarına and olsun ki sarhoşum; a düzenbaz güzel, tut elimi.</p>

  <p class="normal">And olsun bütün canıyla oynayanların canlarına; can kesildim. And olsun onun yüzünden kurtulanların canlarına; kurtuldum.</p>

  <p class="normal">* Utarid gibi deftere düşkündüm; ediplerin üst tarafında otururdum.</p>

  <p class="normal">Sâkînin alın levhini görünce sarhoş oldum; kırdım kalemleri.</p>

  <p class="normal">Namazımda kıblem, sevgilimin yüzü oldu; onu kıskanma gözyaşlarıyla abdest aldım.</p>

  <p class="normal">Bir Yusuf’un güzelliğiyle sarhoş olduk ki güzelliği her solukta, Rabbiniz değil miyim der.</p>

  <p class="normal">O sarhoşlukla bir turunç almıştım, soyuyordum; işte turunç şuracıkta sapasağlam, ellerimi doğramışım ben.</p>

  <p class="normal">Senden başka başım varsa yok olsun; sensiz varsam yak, yandır varlığımı.</p>

  <h3 class="h2baslik" id="calibre_toc_2395">CXLVII</h3>

  <p class="indentmetin">Men on mâhem ki ender lâ mekânem</p>

  <p class="indentmetin">Mecû bîrun merâ der ayn-i cânem</p>

  <p class="normal">O Ay’ım ben ki mekânsızlık âlemindeyim; dışarıda arama beni; canın ta kendisindeyim ben.</p>

  <p class="normal">Beni herkes kendi yanına çağırır; bense seni senden, senin yanından başka bir yana çağırmam.</p>

  <p class="normal">İster renkli olsun, ister ayıplı, kusurlu; hangi renkle, ne çeşit çağırırsan çağır beni, bilirim ben.</p>

  <p class="normal">Bâzı bâzı dersin ki: Dileğime uymuyorsun, vefasızsın, evet; sen öyle oldukça ben de öyleyim.</p>

  <p class="normal">Körün gözüne karşı hiçim, öyleyim işte; sağırın kulağına karşı dilsizim ben.</p>

  <p class="normal">Ne diye gözün başına gülsuyu serper durursun? Gözünü tozdan topraktan yu; ben apaçık ortadayım.</p>

  <p class="normal">Elbisen de renkli toprak, yediğin, içtiğin şeyler de; toprak yiyorsun sen; bana konuk olman lâyık değil.</p>

  <p class="normal">Şu gül, topraktan ibarettir; ondaki iğreti güzelliği geri aldım mı, onda bir başka güzellik vardır; o çıkar ortaya, onu seyret.</p>

  <p class="normal">A benim canım; bağın da bağıyım, suyun da suyuyum ben; binlerce erguvana erguvan kesilmişim ben.</p>

  <p class="normal">Söz oldun, mâna kesildin, denize döndün âdeta; tez dal denize de gemi yürüteyim orada.</p>

  <h3 class="h2baslik" id="calibre_toc_2396">CXLVIII</h3>

  <p class="indentmetin">Men-o tu dûş şeb bîdâr bûdîm</p>

  <p class="indentmetin">Heme hoftend-o mâ ber kâr bûdîm</p>

  <p class="normal">Dün gece ben de uyanıktım, sen de uyanıktın; herkes uykuya dalmıştı, biz işteydik güçteydik.</p>

  <p class="normal">Gammaz bakışlara eş olmuştuk, gönül çalan saçların tapısındaydık.</p>

  <p class="normal">Gel de daha açık söyleyelim; gizli bir aşka eş dost olmuştuk biz.</p>

  <p class="normal">Gerçi öne, arda sığmaz ama kırıkları onaran sanat sahibinin huzurundaydık biz.</p>

  <p class="normal">Bizi görmedilerse şaşılmaz buna; sırlar mahzenindeydik biz.</p>

  <p class="normal">Armağan olarak inciler getirdik; yâni denize dalmıştık demek istedik.</p>

  <h3 class="h2baslik" id="calibre_toc_2397">CXLIX</h3>

  <p class="indentmetin">Sefer kerdem be her şehrî devîdem</p>

  <p class="indentmetin">Cu şehr-i ışk men şehrî nedîdem</p>

  <p class="normal">Sefer ettim, her şehre koştum; aşk şehri gibi bir şehir görmedim ben.</p>

  <p class="normal">Önceden o şehrin kadrini bilmedim de bilgisizlikten gurbet kahrını çok çektim ben.</p>

  <p class="normal">Öylesine şekerkamışlığını bıraktım da hayvan gibi her otu otladım durdum ben.</p>

  <p class="normal">* Ne diye Mûsa’nın kavmi gibi soğanı, pırasayı, kudret helvasıyla bıldırcından üstün tuttum?</p>

  <p class="normal">Aşkın sesinden başka dünyada duyduğum sesler, davul sesinden ibaret.</p>

  <p class="normal">O davul sesinin yüzünden, tüm âlemden şu geçici dünyaya düşüp kaldım ben.</p>

  <p class="normal">Tamamıyla candım, candan ibarettim; canlar arasında gönül gibi kanatsız, ayaksız uçup duruyordum ben.</p>

  <p class="normal">İnsana letafetler veren, gülüşler bağışlayan o şaraptan ben de gül gibi boğazsız, dudaksız tadıp duruyordum.</p>

  <p class="normal">Aşktan bir ses geldi; a can dedi aşk; yola düş; bir mihnet yurdu yarattım ben; oraya git.</p>

  <p class="normal">Çok dedim, istemem orayı; çok ağladım; çok elbiseler yırttım.</p>

  <p class="normal">Şimdi gitmekten nasıl kaçıyorsam ordan gelmekten de öyle kaçıyorum, öyle ürküyordum.</p>

  <p class="normal">* Git a can dedi; nerde olursan ol; şahdamarı gibi yakınım sana.</p>

  <p class="normal">Afsunlar okudu, işveler etti bana; afsununa kandım, işvesine aldandım onun.</p>

  <p class="normal">Afsunu dünyaları bile yerinden oynatır; ben kim oluyorum ki; zaten göze bile görünmüyorum ben.</p>

  <p class="normal">Yolumdan alıkoydu beni; sonra da dilediği yola saldı; yoldan çıkıp o yola düşmeseydim kurtulurdum.</p>

  <p class="normal">Oraya nasıl ulaşırsın, söyleyeyim; fakat buraya varınca da kalemimi kırdı işte.</p>

  <h3 class="h2baslik" id="calibre_toc_2398">CL</h3>

  <p class="indentmetin">Sefer kerdem be her şehrî devîdem</p>

  <p class="indentmetin">Be lûtf u husn-i tu kesrâ nedîdem</p>

  <p class="normal">Sefer ettim, her şehre koştum; senin gibi lâtif, senin kadar güzel hiç kimseyi görmedim.</p>

  <p class="normal">Kötü bahtımın yüzünden uzak düştüm senden; fakat bir kere daha bu devlete kavuştum.</p>

  <p class="normal">Bir bahçeye benzeyen yüzünden uzak düşeli ne bir gül gördüm, ne bir meyve tattım.</p>

  <p class="normal">Acaba yüzünü gören ben miyim; acaba sesini ben mi duydum?</p>

  <p class="normal">Ayrılıktan kurtuldum, gurbetten geri geldim; fakat her bahtsızdan da yüzlerce mihnetler çektim.</p>

  <p class="normal">Ne diyeyim? Sensiz tamamıyla ölmüştüm; Tanrı yeniden diriltti beni.</p>

  <p class="normal">Bırak da elini, ayağını öpeyim; bayramlık ver bana; çünkü bugün bayram günüm benim.</p>

  <p class="normal">* A Mısır Yusuf’u, sana böyle bir aydın ayna aldım armağan olarak.</p>

  <h3 class="h2baslik" id="calibre_toc_2399">CLI</h3>

  <p class="indentmetin">Çunon mestem çunon mestem men in dem</p>

  <p class="indentmetin">Ki Hevvâ’râ bineşnâsem zi Âdem</p>

  <p class="normal">* Şu anda öylesine sarhoşum, öylesine sarhoş ki Havva’yı Âdem’den ayırt edemiyorum.</p>

  <p class="normal">Deniz bile benim coşkunluğumdan coştu, köpürdü; dünya bile benim sarhoşluğum yüzünden sarhoş oldu.</p>

  <p class="normal">Ne de şaraptır bu ki cellât bile esrimiş de dünya artık yas yüzü nedir, hiç mi hiç görmesin diye yasın başını kesmiş.</p>

  <p class="normal">Helâl içinde helâldir; helâlin ta kendisidir; Tanrı küpündeki şarap haram olamaz.<sup class="calibre2"><a href="../Text/divanson_split_366.html#footnote-700-39" id="footnote-700-39-backlink">[39]</a></sup></p>

  <p class="normal">Şu genç şaraptan içseydi ihtiyar feleğin beli bükülmezdi.<sup class="calibre2"><a href="../Text/divanson_split_367.html#footnote-700-40" id="footnote-700-40-backlink">[40]</a></sup></p>

  <p class="normal">Yeryüzü içseydi buluta da boş verirdi, yağdıracağı yağmura da.<sup class="calibre2"><a href="../Text/divanson_split_368.html#footnote-700-41" id="footnote-700-41-backlink">[41]</a></sup></p>

  <p class="normal">Âlemde yarı buçuk bir mahrem olsaydı deli gönül açardı, anlatırdı bunu.<sup class="calibre2"><a href="../Text/divanson_split_369.html#footnote-700-42" id="footnote-700-42-backlink">[42]</a></sup></p>

  <p class="normal">Sağlam ayağınız olsaydı çeker, çıkarırdı balçıktan sizi.</p>

  <h3 class="h2baslik" id="calibre_toc_2400">CLII</h3>

  <p class="indentmetin">Eger ıskat be cây-ı con nedârem</p>

  <p class="indentmetin">Be zulf-i kâferet îman nedârem</p>

  <p class="normal">Aşkını canımda saklamazsam, sevgini kendime can edinmezsem kâfir saçlarına iman etmemiş olayım.</p>

  <p class="normal">Aşkımdan utanıyor musun ki dedin ya; artık aşkının gamını gizlemeyeceğim ben de.</p>

  <p class="normal">Bana bakma, insafım yoktur, kanlar dökerim ben diyordun hani;</p>

  <p class="normal">Benimse başım dönmede, buyruk tutmadım; işte o yüzden iyiye de buyruk yürütemiyorum, kötüye de.</p>

  <p class="normal">Herkes senden lûtuflar bulmada; çaresiz kalmışım; sonucu canım yok mu benim yâni?</p>

  <h3 class="h2baslik" id="calibre_toc_2401">CLIII</h3>

  <p class="indentmetin">Kucâyî sâkıyâ derdih mudâmem</p>

  <p class="indentmetin">Ki men ez con gulâmetrâ gulâmem</p>

  <p class="normal">Nerdesin a sâkî, şarap sun bana; canla, gönülle kölene köleyim ben.</p>

  <p class="normal">Benden utanıyorlar da kimsecikler adımı bile anmıyorlar; benim gibi bir er, sonra da ad san kaygısı; ne münasebet?</p>

  <p class="normal">Mademki aşkının kılıcını vurdun canıma; tamamla şu işi; çünkü yarı ölüyüm, yarı diri.</p>

  <p class="normal">Neyin var senin; elim boş, şarap sun; ciğer kanıyla doldu kadehim.</p>

  <p class="normal">Bana gâh zahit diyorlar, gâh Hint; bir yoksulum ki hangisiyim; ben de bilmiyorum.</p>

  <p class="normal">Benden de mum gibi bir zerre varlık kalsa, durağım ancak ateştir, ateş.</p>

  <p class="normal">Yanmadan başka bir yol yordam yok bana; gel de bir güzelce yanıp yakılayım; çünkü hamım ben.</p>

  <h3 class="h2baslik" id="calibre_toc_2402">CLIV</h3>

  <p class="indentmetin">Begeron sâkı-i meh-rûy câmu</p>

  <p class="indentmetin">Rehâyî dih merâ ez neng-o nâmu</p>

  <p class="normal">Ay yüzlü sâkî, döndür şarap kadehini; kurtar beni ad san bağından.</p>

  <p class="normal">A sâkî, tuzağına tutulmuşum; her adım başında bana bir tuzak kurmuşsun sen.</p>

  <p class="normal">Tembelliği bırak, gel, bul bizi; üşenme, çünkü topluluk kalktı.</p>

  <p class="normal">Her derdin konağı ayıklık değil mi? Dertliyken, yaslıyken zevk, neşe haram olmaz mı?</p>

  <p class="normal">Gerçekten de oruç bir ganimettir; hadin oruç tutun; oruç can şarabıdır; can, orucu içer.</p>

  <p class="normal">* Hadiste var; oruç tutan, akşam çağında Tanrı Ay’ını görür.</p>

  <p class="normal">Bu, iyi bir iş değil; ben kapıdan içeriye gireyim de, sen dama çıkıp o yolla benden kaçasın.</p>

  <p class="normal">Sen kaçasın, ben de, a tez yürüyen, bir soluk dayan diye peşinden bağıra bağıra koşayım.</p>

  <p class="normal">Müslümanlar, Müslümanlar; ben yandım yakıldım, bu işse ham adamın işi; çaresi nedir bunun?</p>

  <p class="normal">Yüce erlerin döndürüp durdukları kadehlerle arı duru şarabı çekmekten başka bir çare yok.</p>

  <p class="normal">Âşıkların sözü bitmez, tükenmez; biz bu kadarcığı yeter bulacağız vesselâm.</p>

  <p class="normal">* Bu şiir Mütenebbî’nin şu mısra’yla başlayan şiirine bir nazîre: Bir gönül ki şarap bile teselli etmiyor onu.<sup class="calibre2"><a href="../Text/divanson_split_370.html#footnote-700-43" id="footnote-700-43-backlink">[43]</a></sup></p>

  <h3 class="h2baslik" id="calibre_toc_2403">CLV</h3>

  <p class="indentmetin">Be cân-ı cumle-i meston ki mestem</p>

  <p class="indentmetin">Bigîr ey dilber-i ayyâr destem</p>

  <p class="normal">Bütün sarhoşların canlarına and olsun ki sarhoşum; a düzenbaz güzel, tut elimi.</p>

  <p class="normal">And olsun bütün canıyla oynayanların canlarına; can kesildim. And olsun onun lûtfuyla kurtulanların canlarına; kurtuldum.<sup class="calibre2"><a href="../Text/divanson_split_371.html#footnote-700-44" id="footnote-700-44-backlink">[44]</a></sup></p>

  <p class="normal">Kâbe’de de mabudum sensin, havrada da; yukardan da maksadım sensin, aşağıdan da.</p>

  <p class="normal">O büklüm büklüm saçlarından altmış tane olta elde ettim de balık da av kesildi bana, Yunus da.</p>

  <p class="normal">Senin sofranı gördüm ya; gözüm iyiden iyiye tok; senin suyunu içtim ya, bu dereden atladım, geçtim artık.</p>

  <p class="normal">Topallara uydum da aksaya aksaya gittim; kem gözün korkusundan başımı da çattım.</p>

  <p class="normal">İnsan kime taparsa ona lâyıktır; ne mutlu bana ki ona tapıyorum ben.</p>

  <p class="normal">Sonunda sizden kesilecek, ayrılacak kişiden kesilin, ayrılın; sitemden kaçın, adalete sığının.</p>

  <p class="normal">* Rı, sîn’e, te’ye ve mim’e ulaştı, birleşti de bu ulaşıp birleşmeden yüz gösterdi Rüstem.</p>

  <p class="normal">Topluluğun rahmet olduğu iyiden iyiye anlaşıldı da bu yüzden topluma canla, gönülle kul oldum, köle kesildim.</p>

  <p class="normal">Avlayana av olmuşum desin diye sustum, arslana av oluyorum işte.</p>

  <h3 class="h2baslik" id="calibre_toc_2404">CLVI</h3>

  <p class="indentmetin">Be men guyî kirâyî men çi dânem</p>

  <p class="indentmetin">Çunin mecnûn çirâyî men çi dânem</p>

  <p class="normal">Bana, kimsin sen, kimin nesisin diyorsun, ne bileyim ben; neden böylesine deli divanesin diyorsun, ne bileyim ben.</p>

  <p class="normal">Bana, böyle boyuna ağlayıp dururken aşkıma nasıl ağabilirsin diyorsun, ne bileyim ben.</p>

  <p class="normal">Aşkının denizlerine düşmüşüm, dalgalar arasındayım; nerdesin diyorsun bana, ne bileyim ben.</p>

  <p class="normal">Bana, canların kurban edildiği yere korkmuyor musun ki geliyorsun diyorsun, ne bileyim ben.</p>

  <p class="normal">Bana, Tanrı şehidiysen diyorsun, Tanrı’ya ait ne var sende? Ne bileyim ben.</p>

  <p class="normal">Hava kuşuysan diyorsun, ne arıyorsun artık? Ne bileyim ben.</p>

  <p class="normal">* Dosdoğru bir yolum vardı, kayboldu gitti o Hıtay Türkü’nün yüzünden, fakat nasıl kayboldu, ne bileyim ben.</p>

  <p class="normal">Öylesine bir hoş belâsın ki, ne bileyim ben; ayırt edemiyorum belâyı esenlikten, hoşluktan.</p>

  <p class="normal">Bir gece ansızın Tebrizli Şems, bir uğurdan ikiliği kaptı gitti benden, ne bileyim ben.</p>

  <h3 class="h2baslik" id="calibre_toc_2405">— N —<br class="chapter"/>
  CLVII</h3>

  <p class="indentmetin">Eta’n-Neyvûze mesrûre’l-cinâni</p>

  <p class="indentmetin">Yuhâkî lûtfuhu lûtfe’l-cenâni</p>

  <p class="normal">* Gönlü neşeli nev-rûz geldi; lûtfu cennetlerin letafetini andırıyor.</p>

  <p class="normal">Gam perdesinden sıçrayıp geldi ilkbahar; elinde de neşe kadehleri var.</p>

  <p class="normal">Onun suyuyla sulayın istek bahçelerini; onun ırmağından doldurup için esenlik kadehini.</p>

  <p class="normal">Hava ılındı; kızıl şarabı içmenin, salına salına gezip tozmanın tam mevsimi.</p>

  <p class="normal">Ağaçlarda çeşit çeşit yücelişler var; ışıklarda türlü türlü anlamlar var.</p>

  <p class="normal">Erganun sesini kulağından çıkarma; erguvan renkli şarap kadehini elinden bırakma.</p>

  <p class="normal">İki telli, üç telli sazlarla her gün canınızı besleyin gitsin.</p>

  <p class="normal">Bundan daha hoş bir baharı geç bulursun sen; gücün yettikçe fırsatı kaçırmamaya bak.<sup class="calibre2"><a href="../Text/divanson_split_372.html#footnote-700-45" id="footnote-700-45-backlink">[45]</a></sup></p>

  <h3 class="h2baslik" id="calibre_toc_2406">CLVIII</h3>

  <p class="indentmetin">Eger tu âşikıy gamrâ rehâ kun</p>

  <p class="indentmetin">Arûsî bin-o mâtemrâ rehâ kun</p>

  <p class="normal">Âşıksan eğer, bırak gamı, ko gitsin; düğünü seyret, vazgeç yastan.</p>

  <p class="normal">Sen deniz kesil, atıver gemiyi bir yana; sen âlem ol, bırak şu âlemi,</p>

  <p class="normal">* Âdem gibi tövbe et de dön cennete; bırak gitsin şu Âdemoğullarını.</p>

  <p class="normal">Meryemoğlu İsa gibi göğe ağ; bırak Meryemoğlu İsa’nın eşeğini.</p>

  <p class="normal">* Yusuf’un aşkıyla elini doğradıysan ona sarıl, melhemi bırak.</p>

  <p class="normal">Karmakarışık saçlar seni uyandırdıysa, para-pul hayalini bırak, zenginlik rüyasından vazgeç.</p>

  <p class="normal">* “Ona rûhumdan üfürdüm” soluğu geldi çattı; aza çoğa gam yemeği bırak.</p>

  <p class="normal">Gönlünü varlıktan kurtar varlıktan; elde edilmemiş şeyleri ummaktan vazgeç.</p>

  <p class="normal">A arslan eniği, arslanların huyuyla huylan; terbiye edilmemiş köpekleri bırak.</p>

  <p class="normal">Harislere bak da gör; hepsi de uyuz, hepsinin de ciğerleri kan kesilmiş; şu umuyu bırak, vazgeç onulmaz yaradan.</p>

  <p class="normal">* Edhemoğlu İbrahim’i bırakmışsın da o yüzden ateş gibi hırs musallat olmuş sana; çekip götürüyor seni.</p>

  <p class="normal">* O çeşit sözleri bırak; sus, sözü kısa kes, Allah de, bırak daha iyi bilir kaydını.</p>

  <p class="normal">Mademki Tebrizli Şemseddin doğdu; şu karanlıklara batmış daracık dünyadan vazgeç.</p>

  <h3 class="h2baslik" id="calibre_toc_2407">CLIX</h3>

  <p class="indentmetin">Eger hohî merâ mey der hevâ kun</p>

  <p class="indentmetin">Ve ger sîrî zi men reftem rehâ kun</p>

  <p class="normal">Beni istiyorsan kaldır şarap kadehini sun bana. Yok, bana doymuşsan gittim işte, bırak beni artık.</p>

  <p class="normal">Bir kadehi yeter bulamam; katında iyi yıllık şarabım var; onu kaza et.</p>

  <p class="normal">Sun şarabı, içmezsem dök başıma; iyi söylemediysem kavgaya giriş benimle.</p>

  <p class="normal">Ben şeker gibiyim, bal gibi; sense ekşi ol diyorsun bana. Börülceyi al da fasulye yap bakayım.</p>

  <p class="normal">Küpün ağzını samanlı balçıkla sıvama; küpün gönlünü göster de gönüller açıcı bir hale getir.</p>

  <p class="normal">Ney gibi beni feryada getiren sensin; çeng gibi akort et beni de nağmelendir.</p>

  <p class="normal">Tef gibi bana da, güzel sesin var, seslen diye silleler vuruyorsun ama.</p>

  <p class="normal">Tef gibi yüzümü teslim etmişim sana; yüzümü kafa say da vur silleyi gitsin.</p>

  <p class="normal">Tefle el avuç bir ses çıkarır; bir değilse var birbirinden ayır onları.</p>

  <p class="normal">A ney, gece gündüz o dudağa eş dostsun sen; bir öpücük de bize iste, n’olur?</p>

  <p class="normal">Öpüşe düşkünsün, hor, hakir olmuşsun sen; cömertlik et desem bile öğüt tutmazsın ki.</p>

  <p class="normal">A kamış, o dudakların afsunuyla şeker oldun; yürü a şekerkamışı, o dudaklara ulaştığın için şükürler et.</p>

  <p class="normal">Güzel sesin var ama şükür bu değil; şeker gibi bir sesin var ya, o sesle seslen.</p>

  <p class="normal">Sus, neyi anmayı bırak; çünkü ney, biri iki et diyor sana.</p>

  <h3 class="h2baslik" id="calibre_toc_2408">CLX</h3>

  <p class="indentmetin">Derin dem hemdemî âmed hamuş kun</p>

  <p class="indentmetin">Ki o nâ-gofte mîdâned hamuş kun</p>

  <p class="normal">Şu anda bir hemdem geldi; sus. Sen söylemeden de söyleyeceğini bilir o; sus.</p>

  <p class="normal">Susarken söyleyen şarabın kadehiyle seni kendinden geçirir de oturtakor o.</p>

  <p class="normal">Onun aşk padişahını kınama; o kimseciği incitmez; sus sen.</p>

  <p class="normal">Soluğunla aynayı buğulandırmazsan, seni sözden de kurtarır o; sus.</p>

  <p class="normal">Gökyüzünü döndüren kişi, senin dönüp dolaşmalarını bilir; sus sen.</p>

  <p class="normal">Gönlüne gömdüğün her düşünceyi bir bir sana okur o; sus.</p>

  <p class="normal">Her düşünceden bir kuş yaratır da o âlemde uçurur o; sus.</p>

  <p class="normal">O düşüncelerin biri kuzgundur, biri doğandır, biri karga; hiçbiri öbürüne benzemez; sus.</p>

  <p class="normal">O Ay’ı görmüyorsan gözünü ovuşturur senin de görürsün; sus.</p>

  <p class="normal">Bu âlemden, o âlemden bahsedip durma; seni tek renklilik âlemine sürer götürür o; sus.</p>

  <h3 class="h2baslik" id="calibre_toc_2409">CLXI</h3>

  <p class="indentmetin">Kucâ hohî zi çeng-i mâ perîden</p>

  <p class="indentmetin">Ki dâned dâm-ı kudretrâ derîden</p>

  <p class="normal">Nerden kurtulup uçacak, kaçıp gideceksin pençemizden? Kudret ağını kim yırtabilir ki?</p>

  <p class="normal">Mademki bizden kaçacak ayağın yok; boynunu eğ, bırak baş çekmeyi.</p>

  <p class="normal">İçyüzden koşmayı bilmiyorsan koruk gibi tatlılığa doğru koş bâri.</p>

  <p class="normal">A tutulmuş av, ipi dişleyip duruyorsun; fakat bu ip ısırmakla kopmaz ki.</p>

  <p class="normal">Görmüyor musun ki başın bizim kirişimizde; kirişi çekince iki büklüm olması için bir yay gerek sana.</p>

  <p class="normal">Otlaman için seni bir solukcağız bıraktım; ne diye yükten kurtuldum diye çifte atıyorsun?</p>

  <p class="normal">Denizin gönlü bile bizim korkumuzdan dalga dalga dalgalanır; bizim heybetimizden oynar durur.</p>

  <p class="normal">Taştan bir dağ bile olsa o yarayla yaralandı mı, bağımızdan sıçrayıp kurtulamaz artık.</p>

  <p class="normal">Gökyüzü bile bizim emrimize pes demedikçe toprağın çevresinde döner de döner.</p>

  <p class="normal">Hevâ ve heves, şeytanın memesindeki süttür; senin aklınsa eşek sütü emer ancak.</p>

  <p class="normal">Toprağın dili damağı kurumuştur hasretimizden; biz olmadıkça bir yudumcuk su bile tatmaz.</p>

  <p class="normal">Kimin gücü yeter bizim avımızı bağlamaya; kimin ne haddi var kulumuzu satmaya?</p>

  <p class="normal">Kendisini kapıp seçtiğimiz kişi, bizden başka kimi seçebilir ki?</p>

  <p class="normal">Cana aşka düşmekten kurtuluş yoktur; âşıklar arasında emeklemesi gerektir onun.</p>

  <p class="normal">Fakat iki âlemden de kurtuluş, âşıkların harcıdır; yaratılışta böyle yazılmıştır bu.</p>

  <p class="normal">Kuzunun, çobanın derdinden kaçıp kurtların yanına gitmesi yakışmaz.</p>

  <p class="normal">Bu çoban kuzunun kanını dökmez; o, kuzuyu besleyip geliştirmeyi olasıya bilir.</p>

  <p class="normal">* Bil ki bedene uyanlar, ten ehli olan fil ashabına benzerler; nasıl olur da Kâbe’ye ulaşabilir onlar?</p>

  <p class="normal">* Kâbe dünyanın göbeğidir, filse burundur; bu burunla o göbekteki misk kokusunu duymaya imkân yok.</p>

  <p class="normal">Ebabil ol da filden kaç; gönül yem toplamada ebabildir zaten.</p>

  <p class="normal">Düşmanları yem gibi toplar; Kâbe’nin kokusunu o duyabilir.</p>

  <p class="normal">Göklere gönülden ağılır; devlet gülü gönülden bitebilir.</p>

  <p class="normal">Gönül alan güzele gönülden yol bulunur; gönülle kaçılır beden ayıbından.</p>

  <p class="normal">Gönül senin için bir tencere yemek pişirmede; pişinceye dek bir zamancağız sabret.</p>

  <p class="normal">Tebrizli Şemseddin, gönüllerin de gönlüdür; fakat yarasa güneşi göremez ki.</p>

  <h3 class="h2baslik" id="calibre_toc_2410">CLXII</h3>

  <p class="indentmetin">Netânî âmeden in râh bâmen</p>

  <p class="indentmetin">Kucâ dâred herîse pâ-yı rovgan</p>

  <p class="normal">Bu yola benimle gelemezsin sen; dövülmüş buğday, yağın işini görebilir mi hiç?</p>

  <p class="normal">Fakat mademki benimle yola düştün; uzlaşırım seninle; zaten gözüm senin yüzünle aydınlanıyor.</p>

  <p class="normal">Mademki seni yoldan çıkardım, bu yola düştün, bırakmam seni; yol ortasında dostu bırakmak, adamlığa sığmaz.</p>

  <p class="normal">İhtiyarlar gibi koltuğuna girer, yürütürüm seni; çocuklar gibi sırtıma bindirir, götürürüm seni.</p>

  <p class="normal">Âdem gibi başak yemekten tövbe et; dolunay oldun mu, harman senindir zaten.</p>

  <p class="normal">Ağzını yum; anlayış kulağı tıkalı zaten; söze gelmeyen şeyi söylemeye kalkışma.</p>

  <h3 class="h2baslik" id="calibre_toc_2411">CLXIII</h3>

  <p class="indentmetin">Nidâ âmed becon ez çerh-i pervîn</p>

  <p class="indentmetin">Ki bâlâ rov çu dordî pest menşîn</p>

  <p class="normal">Gökyüzünden, Ülker yıldızından ses geldi cana; yücelere ağ dendi, tortu gibi dibe çökme.</p>

  <p class="normal">Hiç kimsecik eşinden dostundan, eski bildiklerinden ayrı olarak bu kadar zamandır seferde kalmaz.</p>

  <p class="normal">Sonucu, “Geri dön” sesini o padişahtan, o tatlı padişahlar padişahından duydun ya.</p>

  <p class="normal">Şu yıkık yerde kuzgunlar oturur; a yoksul dost, nasıl oldu da burasını yurt edindin sen?</p>

  <p class="normal">Kendisine dikenden döşek döşeyen kişinin yanı beli rahat eder, dinlenir mi hiç?</p>

  <p class="normal">Geçer akçeyle iş gören sarrafla kalp akçe basanın ne ilgisi olabilir? Kuzgunun doğanla, şahinle ne münasebeti var?</p>

  <p class="normal">* Yıkık yeri ne diye kireçle bezersin; Siccîn’de ne gezer yüce nakışlar?</p>

  <p class="normal">Canı, her soluğu, yüzlerce Çin’e, yüzlerce Maçin’e değer hikmetlerle ne diye bezemezsin?</p>

  <p class="normal">Fakat temeli, özü dedikodudan ibaret olan hikmetlerle değil; canı Tanrı’yı görür bir hale getiren hikmetlerle.</p>

  <p class="normal">Sen inci ol, mücevher kesil de isteseler de altın taca kaksınlar seni, istemeseler de.</p>

  <p class="normal">Eğri büğrü yürüyen ayak gibi olma, bırak şu eğri yürüyüşü; elif gibi dümdüz ol da dosdoğru otur.</p>

  <p class="normal">Mademki anlam ata benzer, harfse eyere; niceye dek yüklenip taşıyacaksın şu atsız eyeri?</p>

  <p class="normal">Erlerin aşkına taş, kerpiç atadur; evet, sen de adamsın ama taştan, kerpiçten adam.</p>

  <p class="normal">Taş toprak, taş toprakla gelin güvey olursa, bu düğünün saçısı toprak olur, nikâh parası taş.</p>

  <p class="normal">Mezarlığa git de taşın, kerpicin altına bak; yatanların başlarını ayaklarından ayırt edemezsin.</p>

  <p class="normal">* Tanrım, Yâsîn soyunun gittiği yoldan canları sen canlara ulaştır.</p>

  <p class="normal">Nasıl dua etmek bizden, kabul etmek sendense, duamızı da onların dualarına kat.</p>

  <p class="normal">Nasıl bizim harcımız az bir ihsanda bulunmak, senin şanın azı çok görüp beğenmekse lûtfet, o çeşit yardımda bulun bize.</p>

  <p class="normal">Şehvetten akıl âlemine ulaştır bizi; şu toprak dünyadan yüceler yücesine götür bizi.</p>

  <h3 class="h2baslik" id="calibre_toc_2412">CLXIV</h3>

  <p class="indentmetin">Birov ey dil be sûy-ı dilberi men</p>

  <p class="indentmetin">Be don horşîd-i şark-o şem’-i rovşen</p>

  <p class="normal">A gönül, yürü git sevgilime benim; yürü git o doğu güneşine, o aydın ışığa.</p>

  <p class="normal">Her yana gitme, mekânsızlığa yürü; çünkü her yoksul o yanda yer yurt bulur.</p>

  <p class="normal">Kalem gibi onun buyruğuna baş koy; çünkü her başsız onun sayesinde boynunu yüceltir.</p>

  <p class="normal">Çünkü o güzeller padişahının gölgesinden başka bir eminlik yurdu yoktur korkanların gönüllerine.</p>

  <p class="normal">Eline altın sermaye koyan odur; ayağından demir bukağıyı çözen o.</p>

  <p class="normal">Kalabalık yüzünden kapıdan giremezsen serçe kuşları gibi pencereden gir.</p>

  <p class="normal">Bıyığını onun sütüyle ıslatmadıysan yürü git a kaltaban, git de kök sök.</p>

  <p class="normal">Onun yüzünü gördün mü, gönlünde güller, nesrinler biter; söğütler, selviler boy atar, süsenler açılır.</p>

  <p class="normal">Ateşle yağ nasıl karışır, birleşirse; gönlün de onun güzellik suyuyla öyle karışır, birleşir.</p>

  <p class="normal">Atıl ateşine onun; Halil’sin çünkü. Kaçma ateşten; Nemrud değilsin, kötü bir şüphen yok senin.</p>

  <p class="normal">Dal onun denizine de balık gibi kendiliğinden bir zırha bürünsün bedenin.</p>

  <p class="normal">Gam samanından ayır neşe buğdayını; o Ay’ın harmanı zaten bizim için.</p>

  <p class="normal">Bahar geldi, yeşillik gibi çık dışarıya; kör olsun kış mevsimi, karakış ayının inadına çık dışarıya.</p>

  <p class="normal">* Yay gibi iki büklüm olsan da mademki onun okusun, o gizlenilen yerden uçar, “İki yay kadar kaldı, daha da yakın” makamına varırsın.</p>

  <p class="normal">Ne de güzel pergeldir; sen görünüşte durup durursun ama dönüp iş görmede melheme benzersin.</p>

  <p class="normal">* Sus, susmak belâdura benzer; belâdur şurubu içmiyorsan var aptal ol gitsin.</p>

  <h3 class="h2baslik" id="calibre_toc_2413">CLXV</h3>

  <p class="indentmetin">Eyâ bedre’d-ducâ bel ente ahsen</p>

  <p class="indentmetin">İzâ vâfâ ve kalbun keyfe yahzen</p>

  <p class="normal">A karanlıkları aydınlatan dolunay; hattâ sen dolunaydan da güzelsin. Seninle uzlaşan, seninle buluşan gönül, nasıl olur da kederlenir, gamlara batar?</p>

  <p class="normal">A gönül, mademki rehin olacaksın; yücelikler çarşısında ona rehin ol.</p>

  <p class="normal">A sayesinde kaybolup giden yıldız; kutlu burçlara gir, yahut da orayı yurt edin kendine.</p>

  <p class="normal">Kutsuzluk sana gelemez; eminsin sen. Yoksulluk seni saramaz; mahzensin sen.</p>

  <p class="normal">Sevgisiyle kendini yok ettin a cisim; fakat mazurdur o, reddedilmez bir delili vardır onun.</p>

  <p class="normal">Beni kandırasıya emzir; kimi emzirirsen gelişir, yetişir o.</p>

  <p class="normal">Onu tatmayan, nasıl can bulur, yaşar? Çünkü ebedîliğe amana ulaşan girer.<sup class="calibre2"><a href="../Text/divanson_split_373.html#footnote-700-46" id="footnote-700-46-backlink">[46]</a></sup></p>

  <h3 class="h2baslik" id="calibre_toc_2414">CLXVI</h3>

  <p class="indentmetin">Berâ ber bâm-o eknun mâh-ı nov bin</p>

  <p class="indentmetin">Derâ der bâg-o eknun sîb mîçin</p>

  <p class="normal">Dama çık da yeniayı seyret şimdi; bahçeye gir de elma devşir şimdi.</p>

  <p class="normal">Hem de o elmaları devşir ki Rum ülkesinden kestiler mi, güzelim kokusu, ta Çin-Maçin ülkesine dek yayılır.</p>

  <p class="normal">Gel de elma harmanına gir, lâ’l renkli elmaları döşek edin, yastık yap; çek ayağını da yat, rahatına bak.</p>

  <p class="normal">İster elma diyeyim ona, ister şarap… İster nerkis takayım adını, ister gül bahçesi, ister ağustos gülü.</p>

  <p class="normal">Hepsi de bir şey; ne vardır ki onda olmasın? Tanrı var etsin onu, âmin.</p>

  <p class="normal">Gel şimdi, masal dinlemek istiyorsan önüme çök, mum gibi otur.</p>

  <p class="normal">Kaçar, bir bucaktan çıkar, kurtulursun diye korkuyorum; yukarıya çık, ayakkabılarını çıkar.</p>

  <p class="normal">Yanıma otur, yaklaş bana; nazı bırak, o eski huylardan vazgeç.</p>

  <p class="normal">Bir zamancağız karıl benimle a rahmet denizi; karıl da sapsarı yüzümü gül rengine döndür.</p>

  <p class="normal">Artık ben de, boyuna işvelerin düzen, vaadlerin yalan demeyeyim.</p>

  <p class="normal">Bundan arısın sen ama âşıkların âdetidir; darmadağın sözler söylerler.</p>

  <p class="normal">Tebrizli Şemseddin huyları ne de güzeldir; ne de hoştur o yücelik, o temkin, o ağırbaşlılık.</p>

  <h3 class="h2baslik" id="calibre_toc_2415">CLXVII</h3>

  <p class="indentmetin">Çirâ munkir şodî ey mîr-i kûran</p>

  <p class="indentmetin">Nemîgûyem ki mecnûnrâ meşûran</p>

  <p class="normal">A körlerin beyi, ne diye inanmıyorsun? Delileri azdırma demiyor muyum sana?</p>

  <p class="normal">Bana, görünmeyen âlemdekileri göster bakalım diyorsun; yiğit, yürekli erlerin hayvanlarla ne ilgisi var.</p>

  <p class="normal">Şu denizde gemi nedir, tahta ne? Bu bağışa karşı yakınlar kim oluyor, uzaklar kim?</p>

  <p class="normal">* Yokluk bir denizdir, şu âlemse o denizde bir köpük. O, bir Süleyman’dır, şu halksa karıncalar sanki.</p>

  <p class="normal">Deniz coştu mu, köpük meydana gelir; İran’la Turan iki köpüktür ancak.</p>

  <p class="normal">Çirkinler bu denize daldılar mı, güzelleşirler; acılar bu köpükle tatlılaşırlar.</p>

  <p class="normal">A Tebrizli Şems, uçup gelmiyorsun bana; çünkü aşkınla huriler yanıp yakılmada senin.</p>

  <h3 class="h2baslik" id="calibre_toc_2416">CLXVIII</h3>

  <p class="indentmetin">Turâ pendî dehem ey tâlib-i din</p>

  <p class="indentmetin">Yekî pendî dil-âvîzî hoş-âyin</p>

  <p class="normal">A din isteyen kişi, sana bir öğüt vereyim; gönüle hoş gelen, töresi hoş olan bir öğüt.</p>

  <p class="normal">Haris kişilerin yanında oturma; uyuz canla düşüp kalkan can da uyuz olur gider.</p>

  <p class="normal">* Gönül kaşıntılarından arındın mı, gönülden Vettîn tadını bulur, incir gibi tatlılaşırsın.</p>

  <p class="normal">A erkekliği kalmamış kişi, Tanrı eri olursan gönülden gelinler coşar, çıkar.</p>

  <p class="normal">* Gözpınarından Ay gibi, Zühre gibi, Güneş gibi, Ülker yıldızı gibi periler baş gösterir.</p>

  <p class="normal">Güzellere altınlar ihsan et, hem de öylesine bağışlarda bulun ki çirkinler övüşleriyle aldatmasınlar seni.</p>

  <p class="normal">Güzeller anlayışlı adamdan başkasını istemezler; onları nikâh parasıyla aldatmaya kalkışma.</p>

  <p class="normal">Huriyi tutar da bir tezeğe satarsan, o güzeller utanırlar, ayıp görürler bu hareketini.</p>

  <p class="normal">Değirmen taşlarının altındaki, daha fazla yük taşır; fakat bu alttaki taşın pek o kadar değeri yoktur.</p>

  <p class="normal">Taşlar içinde daha fazla külüng yiyen taştır değerli olan taş.</p>

  <p class="normal">* Dağlar içinde en yüksek sayılan dağ, Tanrı tecellisiyle parçalanan Tur Dağı’dır.</p>

  <p class="normal">Sabret, dayan; fakat dayanmak da nerede? Aşkın elinden kimin kararı kaldı ki?</p>

  <h3 class="h2baslik" id="calibre_toc_2417">CLXIX</h3>

  <p class="indentmetin">Diger bâre çu meh kerdîm hırmen</p>

  <p class="indentmetin">Hırâmîdîm ber kûrî-i düşmen</p>

  <p class="normal">Bir kere daha Ay gibi harman yaydık; düşmanın gözleri kör olsun diye gene salına salına yürüdük.</p>

  <p class="normal">* Gene Güneş Koç burcuna girdi de dünyayı gül bahçesi gibi güldürdü.</p>

  <p class="normal">Çiçek işvelerle dudağını açtı; süsen gammazlıkla dil kesildi.</p>

  <p class="normal">O makassız, iğnesiz terzi yüzünden, bahçedeki çiçekler ne güzel atlas elbiselere büründüler.</p>

  <p class="normal">Her ağaç, başına pekmezsiz, yağsız yapılmış helva ile dolu bir tabak koydu.</p>

  <p class="normal">Bahar davulcusu gene davul çalmaya koyuldu da gözyaşlarımızı saldık gitti.</p>

  <p class="normal">Kışın demire dönen suyun yüzü, yelle pul pul zırhlar giyinmişe benzedi.</p>

  <p class="normal">Baharın, zamanın Davud’u mudur ki demirden zırhlar örüyor.</p>

  <p class="normal">Yokluk âleminde Tanrı, a çiçekler, o soğuk mevsim, o karakış yurttan göçtü gitti.</p>

  <p class="normal">* Halil’in kuşları, kondukları yerlerden nasıl gelilerse, siz de gizlice varlık âlemine yüz gösterin, gelin diye seslendi.</p>

  <p class="normal">O arif leylek gizlilik âleminden geldi; dilsiz, peltek kuşları tespih çeker bir hale getirdi.</p>

  <p class="normal">Büzülüp kaçanlar, kaçıp gizlenenler, birer birer pencereden baş çıkardılar.</p>

  <p class="normal">Kulakları, gerdanları mücevher küpelerle, gerdanlıklarla bezenmiş olan, yeşillere bürünen güzeller baş gösterdiler.</p>

  <p class="normal">Neşe, çalgı meclisi; bahçede binlerce huri, karakışın mezarı üstünde ayaklarını vura vura oyuna koyuldu.</p>

  <p class="normal">Hadi a söğüt, nerkis gibi aydın bir gözün varsa kulağını, başını sallayadur.</p>

  <p class="normal">Söze boyuna beni bırak diyorum; fakat inatçı; boyuna peşimden geliyor.</p>

  <p class="normal">Onun o pek yüzüne karşı âşıklara ait sözleri söyleyip yapmayı istemiyorum ben.</p>

  <h3 class="h2baslik" id="calibre_toc_2418">CLXX</h3>

  <p class="indentmetin">Yunâdi’l-verdu yâ ashâba modyen</p>

  <p class="indentmetin">Elâ f’afrah bina men kâne yahzen</p>

  <p class="normal">* Gel ey Medyen ashabı, kim kederliyse gelsin, bizimle ferahlasın, neşelensin diye bağırdı.</p>

  <p class="normal">Dedi ki: Yeryüzü ışıklarla yeşerdi artık; Tanrı, çıplak yeryüzüne hadi dedi, süslen, giyin kuşan.</p>

  <p class="normal">Kaçanlar, göçenler yeniden yaşayışa kavuştu; yarın hepsi de mahşerde toplanıyor.</p>

  <p class="normal">Tanrı buyruğuyla öldüler; sonra da dirilip geldiler. Bir zaman sınadı onları Tanrı; sonra lûtfetti, ihsanda bulundu onlara.</p>

  <p class="normal">Tanrı lûtfuyla güneş doğdu; zaten Tanrı’nın sanatlarının delili apaçık meydanda.</p>

  <p class="normal">Tanrı diyor ki: Otları, çiçekleri boyasız boyadık biz; süt emzirtmeden onları büyüttük, geliştirdik biz.</p>

  <p class="normal">Cennetler mi, cennetler mi; cennetler; gel a komşu, orasını yurt edin.</p>

  <p class="normal">Canları yücelere yönelttik, uçurduk; işte şimdicek buluştu canlar sevgiliyle, her şeye boş verdi onlar.</p>

  <p class="normal">Hey, sus, susarak konuş onlarla; zaten susmak, gizli şeyleri daha da iyi anlatır, açıklar.<sup class="calibre2"><a href="../Text/divanson_split_374.html#footnote-700-47" id="footnote-700-47-backlink">[47]</a></sup></p>

  <h3 class="h2baslik" id="calibre_toc_2419">CLXXI</h3>

  <p class="indentmetin">Zi zahm-i def kefem bidrîd ey con</p>

  <p class="indentmetin">Çi bestî kîserâ destî bicunbon</p>

  <p class="normal">Tef çalmadan avcum patladı; ne diye keseni büzdün, oynat elini a canım.</p>

  <p class="normal">Küpü bir aç; taş değilsin ya; taştan bile abıhayat kaynamıyor mu?</p>

  <p class="normal">Adamlığı sel mi aldı götürdü yoksa; çünkü meydanda izinin tozu bile görünmüyor.</p>

  <p class="normal">Altının yoksa bir eski çaput at bâri; zaten eski yaradan başka bir derman yok sana.</p>

  <p class="normal">* A sakalını oynatıp duran, elin bağlanmış, sakalın çözük; bâri bir sakalını oynat, bir lâf et.</p>

  <p class="normal">Bağırmadan sesim kısıldı; yoksa kardeşler duymuyor mu, sağır mı kulakları?</p>

  <p class="normal">Şu oluğa bir yol var da su geliyorsa, ne diye taş dönmüyor, değirmen işlemiyor?</p>

  <p class="normal">Yok, eğer taş dönüyorsa hani un? Susuz, ekmeksiz ne biçim konuk ağırlamak bu?</p>

  <p class="normal">İncinmeyin, şakacıktan söyledim şunları; bir şaka yüzünden gönlünüz kırılmasın sakın.</p>

  <p class="normal">Boğazını yırtma; yarım ağızla bir çağır onu; ağzını incilerle, mercanlarla doldurur senin.</p>

  <p class="normal">Sofra yaymak, Tanrı’nın âdetidir; sus, bu kereme son yoktur ki.</p>

  <h3 class="h2baslik" id="calibre_toc_2420">CLXXII</h3>

  <p class="indentmetin">Biyâ ey mûnis-i conhâ-yı meston</p>

  <p class="indentmetin">Bibin endîşe vu sovdâ-yı meston</p>

  <p class="normal">Gel a sarhoşların canlarına eş dost olan; gel de sarhoşların düşüncesini gör, sevdasını seyret.</p>

  <p class="normal">Gel de a güzeller beyi, yüzünün ışığıyla parlat sarhoşların yüzlerini.</p>

  <p class="normal">Gelmezsen bâri odadan bir başını çıkar da sarhoşların kavgasını gürültüsünü gör.</p>

  <p class="normal">Gel a sarhoşların uykularını bağlayan; gel de şu bağı çöz sarhoşların ayaklarından.</p>

  <p class="normal">Bütün gece sarhoşların hey-heyleri ta sabaha dek gökyüzüne, gökyüzündekilere ağar durur.</p>

  <p class="normal">Gökyüzündekiler, nerde derler, onun yüzünden harabız; gökyüzü de böyle, eyvahlar olsun sarhoşlara.</p>

  <p class="normal">Melek de senin yüzünden, sarhoşların verdikleri, verecekleri karar gibi altüst, insan da, dev de, peri de.</p>

  <p class="normal">Şu pazar yeri sarhoşlara yurt olabilir mi hiç? Burada bütün ayıkların bile külâhlarını kaptılar.</p>

  <p class="normal">Sarhoşlara vereceğin vaadi yarına atma; sarhoşların yarını da sensin, öbür günü de.</p>

  <p class="normal">Sarhoşlar, gözünün çevresinde halka olmuşlar; sarhoşların üst yanına kimler oturabilir artık?</p>

  <p class="normal">Dönen gökyüzünü gördüm; diyordu ki: Sarhoşların denizinden bir katreyim ben.</p>

  <p class="normal">Tatlı candan duydum; diyor ki: Sarhoşların helvasından bir lokmayım ben.</p>

  <p class="normal">Aşkın ağzından işittim; diyordu ki: Sarhoşların güzelim sevgilisiyim ben.</p>

  <p class="normal">Oruç ayı geldi, sarhoşların cana canlar katan kadehini bulamayacaksın dersen,</p>

  <p class="normal">De ki: O şarap can denizlerindendir; sarhoşların sâkîsi cana sunar onu.</p>

  <p class="normal">Her şey akla kuldur köledir; tuhafı şu ki akıl da gelmiş, sarhoşlara kulum köleyim ben diyor.</p>

  <p class="normal">* Yüzünde, padişahın damgası bulunan bir ferman vardı; sarhoşların tuğrasını da o yüzden çekti.</p>

  <p class="normal">Bütün sarhoşlar, sarhoşların kan süzgecinden süzülen gönül kanıyla yazdılar bu gazeli.</p>

  <h3 class="h2baslik" id="calibre_toc_2421">CLXXIII</h3>

  <p class="indentmetin">Tu nakd-i kalbrâ ez zer birun kun</p>

  <p class="indentmetin">Ve ger guyed zerem zûter birun kun</p>

  <p class="normal">Kalp akçeyi altından ayır; kalp, altınım ben derse daha da çabuk ayır, at onu.</p>

  <p class="normal">Yabancı, sele benzer bir düşmandır; damdan süpür, kapıdan dışarıya at onu.</p>

  <p class="normal">Kıskançlıkla kov sinekleri şu şekerlerle dolu meclisten a kardeş.</p>

  <p class="normal">Mahrem olmayanların iki hain gözlerini o güzellikten, o alımlılıktan sür dışarıya.</p>

  <p class="normal">Sağır o çengin sesini duymuyorsa, elindeyse sağırın kulaklarını aç.</p>

  <p class="normal">Sarhoşların ellerinde şişe var; mermere benzeyen gönlü at dışarıya.</p>

  <p class="normal">O yolun erleri âşıklardır; şehvet eriyse eşektir, sür dışarıya onu.</p>

  <p class="normal">Şehvet, tüylerini, kanatlarını dökmüş; güzelim tüylü, güzelim kanatlı kuşlar arasından sür, çıkar o kuşu.</p>

  <p class="normal">Tebrizli Şems’e kul olmayanı adam sayma, at dışarıya.</p>

  <h3 class="h2baslik" id="calibre_toc_2422">CLXXIV</h3>

  <p class="indentmetin">Dil-i ma’şuk sûzîdest ber men</p>

  <p class="indentmetin">Ve zon sûziş cihonrâ sûht hırmen</p>

  <p class="normal">Sevgilinin gönlü yandı bana; o yanışla da yandı gitti dünya harmanı.</p>

  <p class="normal">Bu kulun canına bir ateştir saldı bir mum; öyle mum ki o, onun yüzünden taşla demirin canı bile mum gibi eridi gitti.</p>

  <p class="normal">O ateşten, gece yarısı ansızın binlerce aydın sabah belirdi.</p>

  <p class="normal">Gönül evinde penceremsi bir şey açıldı diye aşk mahallesine bir sestir düştü.</p>

  <p class="normal">Nasıl da pencere? Yepyeni bir güneş doğdu ordan; iğne yordamı kadar bile gölge yok orada.</p>

  <p class="normal">Hani lûtfuyla ateşten, gül bahçesi, nesrin, ağustos gülü bitmişti, hani o çeşit bir ışık vardı, işte o ışıktan doğdu o güneş.</p>

  <p class="normal">A kötü huylu dost, o yandan dön, gel bu yana, sığınılacak yer burasıdır.</p>

  <p class="normal">Gel, yansızlık, mekânsızlık âlemine; bu âlem tamamıyla bahardır; burdan başka her taraf soğuktur, karakıştır.</p>

  <p class="normal">Can Şemseddin’i Tebriz’den geldi ya; artık sen can çekişmek istiyorsan var çekişedur.</p>

  <h3 class="h2baslik" id="calibre_toc_2423">CLXXV</h3>

  <p class="indentmetin">Ber incâ hâzırî sır hemçunin kun</p>

  <p class="indentmetin">Çu kerdî bâr dîger hemçunin kun</p>

  <p class="normal">Gizlice burdaysan gene öyle ol; hani bir kere bir iş etmiştin, gene o işi yap.</p>

  <p class="normal">Hani beni dün bağrına basmış, sıkmıştın; gel a şekerkamışı dengi, hele öyle sar, öyle sık beni.</p>

  <p class="normal">Hani dün kapımı, damımı kırmıştın; bugün de gir içeriye kapıdan, gene öyle yap.</p>

  <p class="normal">Bu kulunun, bu kölenin canının ta içine girmiş de bir iştir etmiştin, canıma işlemişti benim; gözümün önünde de o işi işle, gitme gözümün önünden benim.</p>

  <p class="normal">A Ay, dün ne de güzel cilvelenmiştin; nazı bırak, ondan da daha hoş cilvelen.</p>

  <h3 class="h2baslik" id="calibre_toc_2424">CLXXVI</h3>

  <p class="indentmetin">Dil-i hon-hârerâ yek bâre biston</p>

  <p class="indentmetin">Zi gam sad pâre şod yek pâre biston</p>

  <p class="normal">Kanlar içen gönlümü bir uğurdan al gitsin; gamdan yüzlerce parçaya ayrılan, paramparça olan gönlümü bir parça yap da al.</p>

  <p class="normal">Ya canıma bugün bir çare bul benim, yahut da şu çaresizin canını al gitsin.</p>

  <p class="normal">Dün gece sabaha dek Tanrım diyordum; o kanlar içen zalimden öcümü al benim.</p>

  <p class="normal">O taş yüreği, nasıl benim kanımı döktüyse sen de o katı taştan al benim kanımı.</p>

  <p class="normal">Gönlün eliyle iki üç yazı yazdım; bir tanesini olsun, al o âvârenin elinden.</p>

  <p class="normal">O yazıda aşkın şekilleri var; ibret için, seyir için olsun, al.</p>

  <p class="normal">Gönlümün yıldızı, aşkın yıldızı; kısas istiyorum, cezasını ver o yıldızın.</p>

  <h3 class="h2baslik" id="calibre_toc_2425">CLXXVII</h3>

  <p class="indentmetin">Şinîdî tu ki hat âmed zi hâkan</p>

  <p class="indentmetin">Ki ez perde birûn âyend hûban</p>

  <p class="normal">Duydun elbette; hakandan, güzeller perde altından çıksınlar diye ferman geldi.</p>

  <p class="normal">Hakan, bu yıl böyle istiyorum, şeker çok ucuz olsun buyurdu.</p>

  <p class="normal">Ne de güzel yıl, ne de kutlu gün; ne de hoş hakan, ne de güleç bir baht, bir devlet.</p>

  <p class="normal">Evde oturmak haram; çünkü hakan salına salına meydana gidiyor.</p>

  <p class="normal">Bizimle meydana gel de hem apaçık, hem gizli meclisi bir seyret.</p>

  <p class="normal">Helvalar, kebap olmuş kuşlar; ne de çok nimetler yayılmış, ne de bereketli sofralar kurulmuş.</p>

  <p class="normal">Ay parçası köleler; önde de sâkî; her yandan duyulan çalgıların candan da güzel nağmeleri.</p>

  <p class="normal">Fakat sarhoşların canları, padişahın aşkıyla sâkîden de vazgeçmiş, sofradan da.</p>

  <p class="normal">Sen dersin ki nerdedir bu? Düşüncenin aradığı yer yok mu, işte orda.</p>

  <h3 class="h2baslik" id="calibre_toc_2426">CLXXVIII</h3>

  <p class="indentmetin">Neşâyed ez tu çendin cavr kerden</p>

  <p class="indentmetin">Neşâyed kûn-ı mazlûmon be gerden</p>

  <p class="normal">Bu kadar cefa etmek yaraşmaz sana; mazlumların kanlarını boynuna almak yakışmaz sana.</p>

  <p class="normal">Yaşayış senin için gerek bana; yoksa can vermek kolay bence.</p>

  <p class="normal">Adını duyduğum günden beri geceleri saymadan bunaldım gitti.</p>

  <p class="normal">Senin gibi bir kerem, bir ihsan sahibinden meyus olayım, nasibim bu olsun; revâ mıdır bu?</p>

  <p class="normal">A efendim, yüzünü görmekten, tapında ölmeken daha hoş ne olabilir ki?</p>

  <p class="normal">Mum gibi kanım ateşler içinde kaldı; gönülden coşmadayım, betim benzimse sararmış gitmiş.</p>

  <p class="normal">Şu zindanda sabretmekten, diş sıkmaktan dişlerim köreldi, bir şey kesmez oldu artık.</p>

  <p class="normal">Şu eve doydum; göklerin damına yükümü çekmenin vakti geldi çattı.</p>

  <h3 class="h2baslik" id="calibre_toc_2427">CLXXIX</h3>

  <p class="indentmetin">Biyâ sâkıy mey-i mârâ bigerdon</p>

  <p class="indentmetin">Bedon mey in kazâhârâ bigerdon</p>

  <p class="normal">Gel a sâkî, döndür şarabımızı; o şarapla defet şu kazaları bizden.</p>

  <p class="normal">Kaza ve kaderin yücelerden dönüp gitmesini diliyorsan, o yüce âlemin tertemiz şarabını döndür.</p>

  <p class="normal">Yeryüzü de ne oluyor, tozu toprağı da nedir ki? Yeri de döndürür, göğü de, denizi de.</p>

  <p class="normal">Artık şu küçücük, şu değersiz sevdayı da düşünmüyorum; gel, sevda denizlerini de döndürmeye koyul.</p>

  <p class="normal">Şarap kadehine mahrem değilsem yok say beni, varı döndürmeye başla.</p>

  <p class="normal">Şu gönüller sarhoşlukla eğri büğrü giderlerse, elsiz-ayaksız gönlü döndür gitsin.</p>

  <p class="normal">Şarap sun, çünkü bir yerlere sığamıyorum; bana bir şey buyurduysan yeri döndür bâri.</p>

  <h3 class="h2baslik" id="calibre_toc_2428">CLXXX</h3>

  <p class="indentmetin">Be bâg âyîm ferdâ cümle yâron</p>

  <p class="indentmetin">Heme yârân-ı hem-dil hemçu bâron</p>

  <p class="normal">Bütün dostlarla yarın bahçeye gelelim; bütün gönülleri bir dostlarla yağmur gibi bağa bahçeye yağalım.</p>

  <p class="normal">Çağırdık, seslendik; yarın bağa bahçeye gitme günü. Âşıkları, hakkı geçenleri çağırdık.</p>

  <p class="normal">O bağda, o bahçede binlerce, milyonlarca güzeller, güzellere tapanlar var.</p>

  <p class="normal">Hepsi de neşeli, güleç, hepsi de el çırpıyor, hepsi de aşk padişahı, hepsinin de tacı tahtı var.</p>

  <p class="normal">Her ağacın altında bir ay yüzlü; ne de alımlı güzeller, ne de yasemin yanaklılar.</p>

  <p class="normal">Bir bölüğü yeşillikler gibi yaya, bir bölüğü gül dalları gibi atlı.</p>

  <p class="normal">Ne yeşilliğin güle haset ettiğini görürsün; ne de o şarapla sarhoş olanın mahmurluğunu.</p>

  <h3 class="h2baslik" id="calibre_toc_2429">CLXXXI</h3>

  <p class="indentmetin">Tu her cuz’-i cihanrâ ber guzer bin</p>

  <p class="indentmetin">Tu her yekrâ resîde ez sefer bin</p>

  <p class="normal">Dünyanın her parçasını seyret; hepsi de geçip gitmede; bil ki her şey bir yolculuktan gelmiş.</p>

  <p class="normal">Bil ki her şey, rızkını umarak padişahının önüne baş koymuş.</p>

  <p class="normal">Yıldızlar gibi parlamak için bunalmış bir halde güneşin ayağına düşmüş.</p>

  <p class="normal">Hepsi de seller gibi denizi ummada, altüst olmuş, denize doğru akıp gitmede.</p>

  <p class="normal">Her birerine, padişahın mutfağından, değerine göre değerli bir sofra, bir nimet hazırlanmış.</p>

  <p class="normal">Onların denizleri sömürüp içen canlarına karşılık, şu dünyanın denizi değersiz bir su.</p>

  <p class="normal">Tebrizli Şems’in gözlerine bak da bir de incilerle dolu, başka bir değerli denizi seyret.</p>

  <h3 class="h2baslik" id="calibre_toc_2430">CLXXXII</h3>

  <p class="indentmetin">Çu berbenden nâgâhet zenehdon</p>

  <p class="indentmetin">Heme kâr-ı cihon oncâ zeneh don</p>

  <p class="normal">Muradına ermeden çeneni bağladılar mı, bütün dünya işleri hiçten ibarettir artık.</p>

  <p class="normal">Bir dalı ikiye biçtiler mi, öbür dal korkusundan tir tir titrer.</p>

  <p class="normal">Sana, selviye benzer usûl boyunu, şu çember gibi dönüp duran felek tuttu da çember gibi iki büklüm etti diyen kim?</p>

  <p class="normal">Mezara gitmeden gökyüzüne ağacak adamlığı, o gücü kuvveti göremiyorum ben sende.</p>

  <p class="normal">Sen şu geçip giden yurtta oturakalmışsın; görmüyorsun ama oturduğun halde yürüyüp gidiyorsun.</p>

  <p class="normal">Oturduğun halde gidiyorsun ya; yüzün o yana yönelmişse bu da iyidir, bu da güzel.</p>

  <p class="normal">Nice gemi vardır ki şu dönen girdapta yüzünü rahmet ırmağına döndürür.</p>

  <p class="normal">Şu âlem tuzağını ayağının altına al da kutluluk elimle okşayayım seni.</p>

  <p class="normal">Misklerden, amberlerden daha da güzel saçların var; kele bir külâh giydiriver a kardeş.</p>

  <p class="normal">Güzelim saçların var ya, pek külâh arama; külâhını göğe atıver gitsin.</p>

  <p class="normal">Dünya ne diye senin gibi akıllı kişiyi, olmayacak bir düzenle aldatır gider?</p>

  <p class="normal">Soğuk sel soğuk nükteler söyler; o eşeğin ayağını kösteklememişsin sen.</p>

  <p class="normal">Zaman, o dedikodu sırasında sana bir delil getirirse, bambaşka şeyler görürsün; gördüğünü çal onun suratına.</p>

  <p class="normal">Bu gulyabani bir ömürdür seni çöllere çekiyor; kendi gulyabaniliğine deliller getir de onu alt et.</p>

  <p class="normal">Bu tutukluğun nedir, neden alt oluyorsun ona; cevabını ver; söylediği söz tersinedir onun.<sup class="calibre2"><a href="../Text/divanson_split_375.html#footnote-700-48" id="footnote-700-48-backlink">[48]</a></sup></p>

  <h3 class="h2baslik" id="calibre_toc_2431">CLXXXIII</h3>

  <p class="indentmetin">Furû a tu zi merkeb bâr mîbin</p>

  <p class="indentmetin">Vucûdetrâ bûd-o târ mîbin</p>

  <p class="normal">Binekten in de yükü gör; bedenin nasıl eğrilmiş, dokunmuş; onu seyret.</p>

  <p class="normal">Ayrılıkta kalan her gül bahçesinin canında baştan başa dikenler var.</p>

  <p class="normal">Bütün buluşma yollarını bağlamış, kapamıştır o, bu yüzden âşıklar nasıl ağlayıp inliyorlar; dinle de duy.</p>

  <p class="normal">İşaretlerindeki ipucunu gördün ya; o izi izle de gül bahçesine var, orayı seyre dal.</p>

  <p class="normal">Onun ateşiyle bölük bölük canlardan yalım yalım ateşler çıkmada; nasıl feryat ediyorlar, boyuna yalvarıyorlar, bir dinle.</p>

  <p class="normal">Düzenine uy da çenge bir vur; tellerin gönüller çeken nağmelerini duy.</p>

  <p class="normal">O padişahın gerçek olaylarına karşı, bütün hayırlı erler nasıl da baş indirmişler, seyret de bak.</p>

  <p class="normal">Nice dağlar, nice denizler zora düşmüşler de onun mektebinde çocukların arasına katılmışlar; bak da gör.</p>

  <p class="normal">Birisi o ay yüzlüye meyletmezse, hele bak Ay gibi nasıl başı döner, nasıl döner durur.</p>

  <p class="normal">Minberinden yüzü parladı mı, cana bak da seyret, nasıl ona asılır, nasıl dara çekilir?</p>

  <p class="normal">Gerçi işte güçte görürsün onu; fakat bak da gör, padişaha nispetle ne işi var, ne gücü.</p>

  <p class="normal">Canım hayalini gördü de sonucu dedi, bir bak da seyret, ayrılığınla nasıl ateşlere düşmüşüm, ateşlerle gıdalanmadayım.</p>

  <p class="normal">Dedi ki: Yardımlarım fazla mı fazla; fakat bir de çaresiz kalmışların gözüyle bak da gör.</p>

  <p class="normal">Akıllıysan buğdayı gördün ya; başaklarda değil, ambarda seyret.</p>

  <p class="normal">Gönlün ambardır, lûtfumsa başakların aslı; işareti duy, fazlasını seyret sen.</p>

  <p class="normal">Efendiler efendisi Şemseddin’i gördün mü, gayb âlemine git, çiçekleri seyre dal.</p>

  <p class="normal">Yoksul göz mekânsızlık âlemini görür; o âlemde ışıklar içinde ışıkları seyrededur artık.</p>

  <h3 class="h2baslik" id="calibre_toc_2432">— V —<br class="chapter"/>
  CLXXXIV</h3>

  <p class="indentmetin">Hodâvendâ çu tu sâhib-kıran kû</p>

  <p class="indentmetin">Berâber bâ mekân-ı tu mekân kû</p>

  <p class="normal">A efendim benim, senin gibi sahip-kıran nerde; senin mekânına eşit mekân hani?</p>

  <p class="normal">Zaman sana muhtaçtır, senin yoksulundur; senin ne devrana ihtiyacın var, ne zamana.</p>

  <p class="normal">Birisi, Şemseddin’i gördüm derse sor ona: Gökyüzünün yolu nerde?</p>

  <p class="normal">Denizin buyruğu olmadıkça dalma o denize; korkmuyor musun? Nerde seni boynuna alacak, senin kaydına kalacak kişi?</p>

  <p class="normal">Fakat yanılarak o kerem sahibidir diye düştüysen korkma; onun bağışlamasına karşı yanılan gam mı yer?</p>

  <p class="normal">Ayna, ona bir secde etti mi yay tozu mu kalır artık o aynada?</p>

  <p class="normal">Ok da odur, kalkan da o, yay da o. Ne dedim? Orda nerde ok, nerde yay?</p>

  <p class="normal">Lûtfuyla bir bakışına eren gözün benzeri nerde can illerinde?</p>

  <p class="normal">Âcizlikten, yokluktan, teslim oluştan başka bir sûretle ondan başını kurtaran ne bir insan var, ne bir cin.</p>

  <p class="normal">Kıskançlığından Tanrı koruyucu olmuş ona; yoksa kimden korkusu var onun, nerde ona bir gözcü, bekçi?</p>

  <p class="normal">Sevgisi canların alınlarını dağlamış; nerde onun sevgisiyle dağlanmadan kırana giren can?</p>

  <p class="normal">Ne kadar ararsan ara; nerde ay yüzlüler? Hepsi de hizmet etme nöbet yerine dizilmişler, saf düzmüşler.</p>

  <p class="normal">* Onun safranından başka bir şeyle gülmeye imkân yok; yüzünün aşkına düşenden başka neşeli nerde?</p>

  <p class="normal">O can efendiler efendisinin ayrılığından başka, dünyada gönüle, cana dert nerde, keder hani?</p>

  <p class="normal">Efendiler efendisi Şemseddin; Allah için söyleyin; onu övmeye lâyık ağız nerde?</p>

  <p class="normal">Dilim de ona ulaşmaya gitti, canım da; fakat Tebriz’i anlatacak dil nerde bende?</p>

  <p class="normal">Nerde bir maden varsa alıcıya muhtaç; fakat alıcıya bu kadar aldırış etmeyen maden nerde?</p>

  <h3 class="h2baslik" id="calibre_toc_2433">CLXXXV</h3>

  <p class="indentmetin">Derin raks-o derin hây-o derin hû</p>

  <p class="indentmetin">Miyân-ı mâst gerdon mîr-i meh-rû</p>

  <p class="normal">Şu oyunda, şu hay-huy içinde, aramızda ay yüzlü bir bey dönüp duruyor.</p>

  <p class="normal">Gerçi hırsızlamacasına yüzünü gizliyor halktan; fakat o güzelim yüz nerden gizlenecek?</p>

  <p class="normal">O usta büyücü gözünü bağladıysa gel, ırmağın suyuna dal, suda ara onu.</p>

  <p class="normal">Sen, nerde, nerde diyorsun ya; o da başını nerde, nerde demek ister gibi her yana döndürüp durmada.</p>

  <p class="normal">Aşk mahallesinden bir sestir geliyor; nerde, nerde demeyi bırak da şu mahalleye dal.</p>

  <p class="normal">* Yürü, hakanın eteğine bir iyice sarıl; o olduktan sonra Baycu’yu ne diye düşünüyorsun?</p>

  <p class="normal">Yürü, köşkünün yanında bir ev tut da yan ağrısından kurtul gitsin.</p>

  <p class="normal">Dertten kaçıyorsun ya, derman ardında senin; ne de güzel lûtuftur, ne de hoş ihsan; ne de hoş derman.</p>

  <p class="normal">Kötü işi, acılığı bırak; mazi gibi tez yanımıza gel.</p>

  <p class="normal">Sarhoş da onunla neşelenir, şarap da; yüz de ondan tat tuz bulur, huy da.</p>

  <p class="normal">Onu düşünmeyi, ondan bahsetmeyi bırak; az söyleyen kişi iyi düşünceli olur.</p>

  <h3 class="h2baslik" id="calibre_toc_2434">CLXXXVI</h3>

  <p class="indentmetin">Tu câm-ı ışkrâ bistân-o mîrov</p>

  <p class="indentmetin">Hemon ma’şukrâ mîdân-o mîrov</p>

  <p class="normal">Sen aşk kadehini al da yola düş; ancak o sevgiliyi bil de yola koyul.</p>

  <p class="normal">Şekil çerçöpünden arınmış şarap ol; can gibi güzel, can gibi arı duru bir hale gel de düş yola.</p>

  <p class="normal">Onu bir kerecik görmek, yüzlerce cana değer, can ver de ucuzca satın al onu, yola düş.</p>

  <p class="normal">Öylesine bir yasemin bedenliyi gördün ya; gümüşü ver, heybeyi koy yere, düş yola.</p>

  <p class="normal">Âlem ağlıyormuş, sana ne? Sen bak o güleç Ay’a, koyul yola.</p>

  <p class="normal">Gösteriş yapıyor, mürâî derlerse, evet de, dediğinizden yüzlerce kat daha da üstün gösteriş yapıyorum, düş yola.</p>

  <p class="normal">Zehir iç de halka karşı şekerler yedim, bal şerbeti içtim de, yol almaya bak.</p>

  <p class="normal">O Ay benim olsun da geri kalanı sizin olsun; ne baş istiyorum, ne mal mülk isteğindeyim de; düş yola.</p>

  <p class="normal">O Ay kimdir? Efendiler efendisi Tebrizli Şems; o padişahın gölgesine gir, yola düş.</p>

  <h3 class="h2baslik" id="calibre_toc_2435">CLXXXVII</h3>

  <p class="indentmetin">Tu komter hordeî hüşyâr mîrov</p>

  <p class="indentmetin">Miyân-ı gej-revon rehvâr mîrov</p>

  <p class="normal">Benden az içmişsin; aklı başında yürü; eğri büğrü gidenlerin arasında düz yürü de yol al.</p>

  <p class="normal">Sen öyle bir küpsün ki görmemişsin sen, fakat ben gördüm; bana dümbelek çalma a dostum, yola düş.</p>

  <p class="normal">Dünya pazarından usandım; sen tellâlsan var yürü, pazara git.</p>

  <p class="normal">Ben sarığımı ayağıma dolamışım; yürü var, ayağını kaldır, adımını at, sarığınla, kavuğunla git.</p>

  <p class="normal">Ölünceye dek işim gücüm bu benim; senin işin varsa yürü, işine koyul.</p>

  <p class="normal">O rint, tövbemi bozdurdu bana; sense oruçlusun, kuşluk çağı yola düş.</p>

  <p class="normal">Tebrizli Şemseddin’in lûtfunu, ihsanını duydun ya, görmeden ikrar et de yola koyul.</p>

  <h3 class="h2baslik" id="calibre_toc_2436">CLXXXVIII</h3>

  <p class="indentmetin">Be pîşet nâm-ı con guyem zihî rû</p>

  <p class="indentmetin">Hadîs-i guliston guyem zihî rû</p>

  <p class="normal">Senin karşında tutayım da canın adını anayım; ne münasebet? Tapında gül bahçesinin sözünü edeyim; neden yâni?</p>

  <p class="normal">Sen burdayken güzellerin güzelliklerinden söz açayım; doğru mu bu, utanmaz mıyım ki?</p>

  <p class="normal">İlkbahar değil, yüzlerce bahar seni görünce utanmış; ben tutayım da güz masalını söyleyeyim, yeri mi?</p>

  <p class="normal">Sen yüzlerce canın, yüzlerce cihanın padişahlar padişahısın; candan lâf edeyim, cihandan söz açayım, ne münasebet?</p>

  <p class="normal">Sözün, canın bile ağzına sığmazken ben dille övmeye kalkışayım seni; ne iştir bu?</p>

  <p class="normal">Ay’ın ortaya çıktı da dünya kayboldu gitti; böyle bir Ay’ı gizli söyleyecekmişim; ne münasebet?</p>

  <p class="normal">Bütün âlem, lâ’l mi lâ’l; sonra ben madenden bahsedeyim; doğru mu yâni?</p>

  <p class="normal">Senin yüzünden gönüller tam bir inançla dolmuşken, bu inancı şüpheyle karıştırıp söze getireyim; olur iş mi?</p>

  <p class="normal">Günyüzün yeryüzüne vurdu, ışıttı yeri; sonra da Ay’dan, yıldızlardan söz açayım ben; ne münasebet?</p>

  <p class="normal">Tebrizli Şems’in lûtfu haddi aşmışken, ben tutayım da ondan feryat edeyim; olur mu hiç?</p>

  <h3 class="h2baslik" id="calibre_toc_2437">CLXXXIX</h3>

  <p class="indentmetin">Ezin pesti be sûy-ı âsmon şov</p>

  <p class="indentmetin">Revânet şâd bâdâ hoş revon şov</p>

  <p class="normal">Şu aşağılık yeryüzünden göklere ağ; rûhun şâd olsun, bir hoşça yürü bakalım.</p>

  <p class="normal">Sıtmayla, titreyişle dopdolu şehirden sıçradın, çıktın; neşeyle esenlik yurdunu yurt edin.</p>

  <p class="normal">Beden resmi yok olduysa, var ressama ulaş; şu ten yıkıldı gittiyse başta başa can kesil.</p>

  <p class="normal">Yüz, ecel yüzünden safran gibi sararıp solduysa erguvan renkli lâlelikte konak tut.</p>

  <p class="normal">Evin kapılarını kapadılarsa sana, dam yolundan gel, merdiven ol.</p>

  <p class="normal">Eşlerden dostlardan ayrıldın, yapayalnız kaldıysan Tanrı’nın dostluğuyla sahip-kıran ol.</p>

  <p class="normal">Sudan ekmekten uzak kaldıysan ekmek kesil, canlara, gönüllere güç kuvvet ver.</p>

  <h3 class="h2baslik" id="calibre_toc_2438">CXC</h3>

  <p class="indentmetin">Hazân-ı âşıkonrâ nov-behâr o</p>

  <p class="indentmetin">Revân-ı reh-revonrâ iftihâr o</p>

  <p class="normal">Âşıkların güz mevsimine bahar o; yola düşüp gidenlerin övüncü o.</p>

  <p class="normal">Hiçbir şeye aldırış etmeyen, hiçbir yerde eğilmeyen arslan yürekli erlerin hepsini de zorla kendine çeken o.</p>

  <p class="normal">Arslan katarını görüyorum; tıpkı deve gibi; hepsinin de burnuna yular takmış o.</p>

  <p class="normal">Yuları da şu: Hepsini muhtaç etmiş; korkudan, hırstan arıklaştırmış onları.</p>

  <p class="normal">* Unsurlardan en ağırcanlısı toprak değil mi? Onu bile çevikleştirmiş, kararını almış gitmiş.</p>

  <p class="normal">* Şu toprağın huzurunu, kararını almış da toprak sudan da çevik olmuş, ateşten de, yelden de.</p>

  <p class="normal">* Üç unsuru da toprak için avlar; gökyüzünde ceylan avlanır o.</p>

  <p class="normal">Hiçbirinin tembel olmasını istemez; bir bir hepsini de bir işe bir güce koşmuştur o.</p>

  <p class="normal">Kara topraktan daha tembel olma; onun bile kuyruğunun altına bir diken koymuştur o.</p>

  <p class="normal">Kalk, sıçra diye denizin başına vurur sopayı, denizin dibinden toz koparır o.</p>

  <p class="normal">Sopaya da, bırak şu sopalığı der; yılan gibi kıvır kıvır kıvrandırır onu.</p>

  <p class="normal">Mide mutfağından bir buğudur çıkartır da o buğuyla can yapar, duygu düzer o.</p>

  <p class="normal">Gönül kızgınlığından bir başka can yaratır; çünkü o candan utanır, arlanır o.</p>

  <p class="normal">Öylesine kıskançtır o padişah ki padişah da kendidir, perdeci de kendi.</p>

  <p class="normal">Bir avuç toprağa öylesine bir sevgi besler ki gâh onu gül haline getirir, gâh lâlelik.</p>

  <p class="normal">Sevgili onu her an bir sıfata sokar, bir şekle bürür, sonunda da zorla çeker, hepsinden de ayırır.</p>

  <p class="normal">Maksadı da onların vefasız olduğunu bildirmek, bu seçilmiş dostun kadrini anlamasını sağlamaktır.</p>

  <p class="normal">Onunla bir tuhaf mağara dostluğuna girişir; öylesine ki dost da odur, mağara da o.</p>

  <p class="normal">Dilini kes, ibret gözünü aç, çünkü ibret alma yolunu açmıştır o.</p>

  <h3 class="h2baslik" id="calibre_toc_2439">CXCI</h3>

  <p class="indentmetin">Biyâ ey rovnak-ı gulzâr ezin sû</p>

  <p class="indentmetin">Ezon şekker yekî kantar ezin sû</p>

  <p class="normal">A gül bahçesinin alımı, parlaklığı, bu yana gel; o şekerden bir kantar da bu yana getir.</p>

  <p class="normal">Canından kazayı, belâyı defetmesi için o şekerler yağdıran iki dudağından bir öpücük ver.</p>

  <p class="normal">O pencereden ay ışığı gibi bir baş çıkar; o gül bahçesinden bir nar çiçeği getir.</p>

  <p class="normal">Kebapla şarap bu yana gelsin, duman o yana gitsin; dikenli ağaç o yana gitsin, sevgili bu yana gelsin.</p>

  <p class="normal">Yorgunluk bedenindir, şarapsa gönüle lâyık; köpek başlı bedenin zahmetini, eziyetini bu yana yükleme.</p>

  <p class="normal">* A Süleyman, Belkıys’e bir uğra; uçan hüthüt kuşu bu yana geldi çünkü.</p>

  <p class="normal">Gagasında da ışıklarla dolu bir mektup, bu yandan yüz binlerce sırlar göstermede.</p>

  <p class="normal">Yalnız içme; yalnız içmek hoş değildir; o sâkî bir kadeh de bu yana sunsun.</p>

  <p class="normal">Bedendir yalnız başına yiyip içen, cansa bağışlar durur; bu yana armağanlar gönderir.</p>

  <p class="normal">* İyi kişilerin sâkîsi, “Rableri onları suvarır” şarabından ardı ardına kadehler sunar sana.</p>

  <p class="normal">İki elinle tut ki dökmeyesin; aklını başına al, kadeh dudağına dek dolu.</p>

  <p class="normal">A sarığı güzel padişah, senin yüzünden bütün hırkalar rehine verildi; gel bu yana.</p>

  <p class="normal">Çırçıplak ol da gir denize; denizin sesi gibi söylemeyi bil.</p>

  <h3 class="h2baslik" id="calibre_toc_2440">CXCII</h3>

  <p class="indentmetin">Be pîşet nâm-ı con guyem zihî rû</p>

  <p class="indentmetin">Hadîs-i guliston guyem zihî rû</p>

  <p class="normal">Senin karşında tutayım da canın adını anayım; ne münasebet? Tapında gül bahçesinin sözünü edeyim; neden yâni?</p>

  <p class="normal">Sen burdayken güzellerin güzelliklerinden söz açayım; doğru mu bu, utanmaz mıyım ki?</p>

  <p class="normal">İzinin tozu belirmeyen padişah, dünyayı bezedi; sonra da ben şekilden, izden bahsedeyim; ne yüzle?</p>

  <p class="normal">Mekânsızlık ışığı her yanı tuttu; ben tutayım da yerden yurttan söz edeyim; lâyık mı?</p>

  <p class="normal">Neşenin madeni olan bu dükkânın önünde kârdan, zarardan söz edeyim; yeri mi?</p>

  <p class="normal">Böylesine sırlar bilen erin tapısında gönlümden eğri sözler söyleyeyim; ne yüzle?</p>

  <p class="normal">Yıldızlar gibi dünya güneşin ışığında yok oldu gitti; sonra ben şu dünya masalını söyleyeyim; ne münasebet?</p>

  <p class="normal">* “Yaklaştı, yakınlaştı; arada iki yay kadar mesafe kaldı, belki de daha yakın” sırrı zuhur etmiş, ben katı yaydan lâf açayım; doğru mu bu?</p>

  <p class="normal">Sevgiliye uçup giden canı her cansıza anlatayım; nasıl olur bu?</p>

  <p class="normal">Canın bile mahrem olmadığı bir sözü dille, ağızla söylemeye kalkışayım; ne yüzle.<sup class="calibre2"><a href="../Text/divanson_split_376.html#footnote-700-49" id="footnote-700-49-backlink">[49]</a></sup></p>

  <h3 class="h2baslik" id="calibre_toc_2441">CXCIII</h3>

  <p class="indentmetin">Dil-o conrâ tereb-gâh-o makâm o</p>

  <p class="indentmetin">Şerâb-ı humm-ı bîçunrâ kıvâm o</p>

  <p class="normal">Gönlün de, canın da neşe yeri, huzur yurdu o; neliksiz-niteliksiz küpteki şarabın kıvamı da o.</p>

  <p class="normal">Bütün dünyanın dili damağı kupkuru, herkes susuz; herkese, her şeye tam gıdasını veren o.</p>

  <p class="normal">Gıdalar bile ondan gıda arar; buğdaya bile buluttan su veren o.</p>

  <p class="normal">Yokluk, sınanma dileyenlere karşı tıpkı bir ejderhâ; o ejderhânın boğazını sıkan, istek yolunu bağlayan, kapatan o.</p>

  <p class="normal">Yüzlerce azara, yüzlerce azaba lâyığız biz, lâyık olduğumuz cezanın yularını çekip kısan, lûtfedip lâyığımızı vermeyen o.</p>

  <p class="normal">Onun yumuşaklığı yüzünden dünya küstah olmuş; sanki padişah biziz de kul o.</p>

  <p class="normal">Aşkının mahmurlarına, her an bir şaraptır coşar elinden.</p>

  <p class="normal">Ayıkların kulaklarını sarhoşlukla çeker; ne de devlettir, ne de sürüp giden bir ikbaldir o.</p>

  <p class="normal">* Peygamberi, önüne perde etmiştir de o perdenin ardından haberler verir, sözler söyler o.</p>

  <p class="normal">* Kullar selâm vermeden önce onlara selâm edendir o.</p>

  <p class="normal">Sabah da onundur, akşam da; ne olur, bir gececik aşkıyla dirilsen, uyumasan.</p>

  <p class="normal">Hamlık eder de gaflete dalar, uyursan; gene de a dostum, seni ham bırakmaz o.</p>

  <p class="normal">Küçüklüğünden bu âna kadar çok yerlerde uyudun; seni aşağılıktan ta dama dek çekti durdu o.</p>

  <p class="normal">Topraktın, çeviklikle çekti ordan seni; bilgi verdi, ad san verdi sana.</p>

  <p class="normal">Yeniden yeniye duraklar gösterecek sana; sonunda da umumî nimetleriyle seni haslarından edecek o.</p>

  <p class="normal">Küçücüktün, mektepten kaçardın hani; ayak direrken nasıl da râm etti seni.</p>

  <p class="normal">Toprağa, nebata, erlik suyuna kaçardın; seni oltaya düşürdü o.</p>

  <p class="normal">Bunca yoldan çekti, konukluğa getirdi seni; öç almak için getirmedi yâni.</p>

  <p class="normal">Derde düşünce bilirsin ki O’dur o; bir avuç toprağa varlık, benlik verir o.</p>

  <p class="normal">Kendi kokusunu burunlara bir saldı mı bütün o’lar çerçöp gibi görünürler.</p>

  <p class="normal">* Kulağımıza O söyledi mi, bütün sözler arı uğultusuna döner.</p>

  <p class="normal">Duraksız bir durak gösterdi mi bize, gökyüzü örümcek ağı kesilir âdeta.</p>

  <p class="normal">Güneş bütün dünyayı kaplamıştır; ne de kördür hani, hangisi diyen kişi.</p>

  <p class="normal">Fakat bunaldı mı insan, ondan başkasını çağırmaz; ama dertten kurtuldu mu her çerçöpe o der, ad takar durur.</p>

  <p class="normal">İşkence gerektir, çünkü hırsızdır insan; yumuşaklıkla, güzellikle ikrar etmez.</p>

  <p class="normal">Bâri sen de hırsızını şişle; biliyorsun ki kadehi çalmıştır o.</p>

  <p class="normal">Tebrizli Şems’in yardımlarıyla pek iyi bir hale gelir, aşka, sevdaya düşer.</p>

  <p class="normal">Sus, bırak Farsçayı da Arapça söyle, göçmeyi benim ömrüm istedi, onlar değil.<sup class="calibre2"><a href="../Text/divanson_split_377.html#footnote-700-50" id="footnote-700-50-backlink">[50]</a></sup></p>

  <h3 class="h2baslik" id="calibre_toc_2442">CXCIV</h3>

  <p class="indentmetin">Çu bigşâdem nezer ez şîve-i tu</p>

  <p class="indentmetin">Bişod kârem çu zer ez şîve-i tu</p>

  <p class="normal">Senin cilvelerinle gözümü açtım; senin işvelerinle işim altına döndü.</p>

  <p class="normal">Sensin güneş; bense ham bir meyveyim sanki; her solukta işvelerinle biraz daha olmadayım.</p>

  <p class="normal">A Ay, cilvelerinle gece gündüz Zühre gibi çeng çalmadayım.</p>

  <p class="normal">Her solukta yüz binlerce parça buçuk, kırık dökük şey âdeta canlanıyor.</p>

  <p class="normal">Neden şu dönüp duran gökyüzü gök renkli elbise giymiş? Evet, cilvelerinle böyle bir kemer kuşanır ancak.</p>

  <p class="normal">Neden her akşam şafağın yüzü kırmızıdır? Cilvelerinden ciğer kanına boyanır da ondan.</p>

  <p class="normal">Yıldız, Ay’ın cilvesini arar durur; ben der, senin cilvenle göze, görüşe sahip oldum.</p>

  <p class="normal">Senin gibi bir güzelin bulunmasına imkân yok. Öylesine güzellik ancak senin cilvendeki sırdan meydana gelmede.</p>

  <p class="normal">Cilvenle âşıklar öylesine toplanmışlar ki iğne yordamı kadar olsun, bir yer yok.</p>

  <p class="normal">Aşk âleminde cilvelerinle binlerce coşkunluk kopsa, binlerce fitneler doğsa şaşılmaz da şaşılmaz.</p>

  <p class="normal">Her solukta bir perde asmasaydın, insan senin cilvenle uçar giderdi.</p>

  <p class="normal">Bütün âlem gaflete düşmeseydi eğer, cilvenle altüst olurdu.</p>

  <p class="normal">A Tebrizli Şems, deli divane gibi ne diye damın, kapının çevresinde dönüp durmadayım? Senin cilven yüzünden.</p>

  <h3 class="h2baslik" id="calibre_toc_2443">— H —<br class="chapter"/>
  CXCV</h3>

  <p class="indentmetin">Mekun râz-ı merâ ey con fesâne</p>

  <p class="indentmetin">Şinîdestî mecâlis bi’l-emâne</p>

  <p class="normal">* A canım benim, sırrımı masal gibi söyleme; duymuşsundur; meclisler eminlikle durur denmiştir.</p>

  <p class="normal">* Duymuşsundur; din öğüttür; öğüt nedir? Aradan çıkıp gitmek.</p>

  <p class="normal">* Duymuşsundur; ayrılık azaptır; ondan ayrılmak, yalım yalım alevlenmiş bir ateştir.</p>

  <p class="normal">* Kaybettiğinize tasalanmayın demiştir ya; tuzak zahmetine değmez yem.</p>

  <p class="normal">* Tanrı, uzlaşmak hayırlıdır buyurmuştur ya; at sevimli olayı, unut geçenleri.</p>

  <p class="normal">* Hadi, kalk, gerçekten Allah çağırıyor; gariplikten vazgeç, tut evin yolunu.</p>

  <p class="normal">* Bırak hırsı, yoksulluk övüncümdür denmiş; ne diye bu ayıp geliyor sana?</p>

  <p class="normal">* Rabbime konuk olurum sözü yolu açmıştır; ne olurmuş bir kuru ekmek eksik olursa.</p>

  <p class="normal">* Rabbi tecelli etti dağa denmiş; bir dağdan da aşağı değilsin ya; oku bu âyeti kendine, masal sanma bunu.</p>

  <p class="normal">Tanrı seninledir, biz daha da yakınız diyor; halbuki sen tarak gibi o saçlara dalmışsın da haberin bile yok.</p>

  <p class="normal">* Halbuki tarak bile o saçlardan dirilir; Kur’an’dan, parmaklarını bile düzer, koşarız âyetine dek oku.</p>

  <p class="normal">* A can dudusu; susun dedi ya; susarak uç, yuvaya dek git.</p>

  <h3 class="h2baslik" id="calibre_toc_2444">CXCVI</h3>

  <p class="indentmetin">Mubârek bâd âmed mâh-ı rûze</p>

  <p class="indentmetin">Rehet hoş bâd ey hem-râh-ı rûze</p>

  <p class="normal">Kutlu olsun, oruç ayı geldi; yolun hoş olsun a oruca yoldaş olan kişi.</p>

  <p class="normal">Ay’ı göreyim diye dama çıktım; çünkü canla, gönülle orucu özlemiştim.</p>

  <p class="normal">Ay’a bakayım derken başımdan külâhım düştü; o oruç padişahı beni sarhoş etti gitti.</p>

  <p class="normal">A Müslümanlar, o günden beri sarhoşum, aklım başımda değil; orucun ne de hoş bahtı varmış, ne de güzel devleti varmış.</p>

  <p class="normal">Bu aydan başka gizli bir Ay daha var; hem de Türk gibi oruç çadırında gizli.</p>

  <p class="normal">Bu ayda, oruç harman yerine bir güzelce gelen kişi, yol bulur o Ay’a.</p>

  <p class="normal">Atlasa benzeyen yüzünü kim sarartırsa, o giyer orucun ipekli elbisesini.</p>

  <p class="normal">Bu ayda dualar kabul olur; oruçlunun ahı gökleri deler.</p>

  <p class="normal">Oruç kuyusunda sabreden kişi, Yusuf gibi aşk Mısır’ına sahip olur.</p>

  <p class="normal">A sahur yiyen söz, sus artık da orucu anlayanlar hoşlaşsınlar oruçtan.</p>

  <p class="normal">Gel ey Şemseddin, a Tebriz’in övündüğü er, oruç askerinin başbuğu sensin.</p>

  <h3 class="h2baslik" id="calibre_toc_2445">CXCVII</h3>

  <p class="indentmetin">Hodâyâ mutrıbanrâ engubin dih</p>

  <p class="indentmetin">Berây-ı zerb dest-i âhenin dih</p>

  <p class="normal">Tanrım, çalgıcılara bal ver; çalgıya bir iyice vurmaları için demirden el ihsan et onlara.</p>

  <p class="normal">Ellerini, ayaklarını aşka vakfettiler; sen de onlara doğru eller ver, doğru ayaklar ihsan et.</p>

  <p class="normal">Kulaklarımızı haberlerle doldurdu onlar; sen de onlara padişahı gören bahtlı gözler ver.</p>

  <p class="normal">Güvercinler gibi aşkla inliyorlar, dem çekiyorlar; sen de lûtfunla sağlam yuvalar ver onlara.</p>

  <p class="normal">Seni övüşle kulaklarımızı hoş bir hale getirdiler; sen de onlara hoşluk ver, aferin de, yaşasınlar.</p>

  <p class="normal">Nağmelerle ciğerlere su serptiler; sen de Kevser havuzundan arı duru su ver onlara.</p>

  <p class="normal">Sustum a kerem sahibi; zaten sana, şöyle yap, böyle et demeye ihtiyaç yok ki.</p>

  <h3 class="h2baslik" id="calibre_toc_2446">CXCVIII</h3>

  <p class="indentmetin">Biyâ dil ber dil-i pur derd-i men dih</p>

  <p class="indentmetin">Biyâ ruh ber ruhân-ı zerd-i men dih</p>

  <p class="normal">Gel, gönlünü dertlerle dolu gönlüme koy; yanağını sararıp solmuş yanaklarıma daya.</p>

  <p class="normal">Güneşsin sen, âlem senin yüzünden sıcak; bir hararet de şu benim soğuk ahıma ver.</p>

  <p class="normal">Bütün gönüllerin sevgisi senin zarındır; o zarı al da şu benim dertli hevâ ve heves tavlama at.</p>

  <p class="normal">Her erkeği, her kadını âciz eden o mucizeyi benim düşmanımın karşısında göster.</p>

  <p class="normal">Ne şart koşarsan koş, kabul ederim ben; yalnız sen de haddime, takatime göre şart koş.</p>

  <p class="normal">Giyip de savulun, padişah geliyor demem için lûtfunun külâhını başıma giydir.</p>

  <p class="normal">Denizden kopardığın tozu savur da çevreme yolla, o tozun içine al beni.</p>

  <p class="normal">Sarhoş kafa öyle her şarapla dönmüyor; alıştığım şarabı getir, sun bana.</p>

  <p class="normal">A benim çok söyleyenim, sus; sözü, eşi bulunmaz, tek padişahımın önüne koy gitsin.</p>

  <h3 class="h2baslik" id="calibre_toc_2447">CXCIX</h3>

  <p class="indentmetin">Helâ sâkıy biyâ sâgar merâ dih</p>

  <p class="indentmetin">Zerem biston mey-i çun zer merâ dih</p>

  <p class="normal">Hadi a sâkî, gel, sun kadehi bana; altınımı al da altın gibi şarap sun bana.</p>

  <p class="normal">Senin yüzünden aklımda bir şey var ya hani, onun hakkı için şarap küpünü açtın mı, önce bana sun.</p>

  <p class="normal">Küpü ortaya koydun mu başkasına verme; önce sun bana, sonra gene sun bana.</p>

  <p class="normal">Üstünü açma, nedir, nedendir, adını söyleme; ister zehir olsun, ister şeker; sun bana.</p>

  <p class="normal">* Ca’fer-i Tayyar da o şaraptan içmiştir; ben de elsiz kaldım, Ca’fer’e sunduğun gibi sun bana.</p>

  <p class="normal">Kokusu miskten de, amberden de güzel olan o şarabı döndür; sun bana.</p>

  <p class="normal">* “Rableri onları suvarır” şarabının sağrağı pek büyüktür; müminden de gizli, kâfirden de gizli, sun bana.</p>

  <h3 class="h2baslik" id="calibre_toc_2448">CC</h3>

  <p class="indentmetin">Semâ’ âmed helâ ey yâr berceh</p>

  <p class="indentmetin">Musâbık bâş-o vekt-i kâr berceh</p>

  <p class="normal">Dostum, semâ’ çağı geldi, sıçra, kalk; iş güç vakti geldi çattı; yarış herkesle.</p>

  <p class="normal">Binlerce defa tekne gibi yattın, uyudun; bu sefer de yelken gibi kalk, sıçra.</p>

  <p class="normal">Başının ağırlığı yüzünden çok uyudun; şimdi uyardılar seni; kalk.</p>

  <p class="normal">Hele a uçup duran düşünce, uç bakalım; sen de şu gezip duran kalıptan sıçra bakalım.</p>

  <p class="normal">Kendine gel, sûfî içinde bulunduğu vaktin oğludur; geçen yıldan, gelecek yıldan geç; sıçra.</p>

  <p class="normal">Aşka âr namus sığmaz; utanmayı, ululanmayı bırak, kalk.</p>

  <p class="normal">Arif hanende tembellik ediyorsa hırkanı, sarığını ver ona; sıçra.</p>

  <p class="normal">Tanrı’nın buyruğunca cömertlik kârdır, faydadır; yüzlerce kantardan daha yeğdir bir aşk, kalk, sıçra.</p>

  <p class="normal">Ayağının altına inciler döşeyenin aşkıyla coşup köpüren denizin dalgası gibi kalk, sıçra.</p>

  <p class="normal">İkiye ayrılmış saç gibi seni tutar, aşağıya çekerse, sen sevgilinin kıvırcık saçları gibi kalk, sıçra.</p>

  <p class="normal">Sevgilinin hayalinden bir davettir geldi; sen de hayal gibi sırlara dal da sıçra.</p>

  <p class="normal">Düzenlere düştün, hilelere kapıldın hayli demdir; bir kere de şu gaddar âlemden sıçra gitsin.</p>

  <p class="normal">Kafiyeler düzmeye çok sarıldın; sus da sözsüz bir sıçra bakalım.</p>

  <h3 class="h2baslik" id="calibre_toc_2449">CCI</h3>

  <p class="indentmetin">Çu bîgâhest bâron hâne hâne</p>

  <p class="indentmetin">Selâ ey cümle yâron hâne hâne</p>

  <p class="normal">Vakit geçti, ığıl ığıl yağmur yağıyor; dostlar, evlerinize gidin, evlerinize.</p>

  <p class="normal">Kuzgunlar gibi niceye bir şu yıkık yuvalarda mahrum bir halde kalıp duracaksınız?</p>

  <p class="normal">A gönlü aydın dostlar; acele edin, bütün körlerin inadına evlerinize koşun.</p>

  <p class="normal">A gamlara dalmış ayık akıllı; yer yer gönlümüzü bulandırma bizim.</p>

  <p class="normal">Niceye bir şeytana âşık olup duracaksınız; bir de tutmuş, şeytanlara huri adını takmışsınız.</p>

  <p class="normal">Sen buğdayı gördün de harmanı görmedin; yuvadan yuvaya gidip gelen karıncalar da bu haldedir.</p>

  <p class="normal">A dostum, nasıl, neden deme; vazgeç hayvanlarla yayım yayım otlamaktan.</p>

  <p class="normal">O evde neşe var, semâ’ var, sünnet düğünü var; fakat temizlere mahsus.</p>

  <p class="normal">Tebrizli Şemseddin, çırılçıplak kişilere evler, köyler kurmuştur.</p>

  <h3 class="h2baslik" id="calibre_toc_2450">CCII</h3>

  <p class="indentmetin">Eyâ gum-geştegân-ı râh-o bî râh</p>

  <p class="indentmetin">Şumârâ bâz mîhoned şehenşâh</p>

  <p class="normal">A yolu sapıtanlar, a yanlış yol tutanlar, padişahlar padişahı sizi geriye çağırmada.</p>

  <p class="normal">Padişahlar padişahı, siz bizimsiniz diyor; hadin, a tanınmış çavuşlar, gelin kapımıza.</p>

  <p class="normal">Daimî diri olan, boyuna tedbir ve tasarrufta bulunan Tanrı’nın kapısında seher çağları dua etmek hoştur.</p>

  <p class="normal">* Evveline evvel olmayan ipe ulaşın; sarılın Tanrı’nın eteğine.</p>

  <p class="normal">* Yusuf gibi kuyudan, zindandan çıkın da Mısır aziziyle beraber olun.</p>

  <p class="normal">A gönül, vakit gecikti, eve dön; çünkü Türk, gece vakti ansızın çadıra geliverir.</p>

  <p class="normal">Hadi, sâkî belini bağladı şimdi; hadi, o gönül dileği güzel, sevgiyle sarhoş şimdi.</p>

  <p class="normal">Demir, sonucu, mıhladıza gelir; saman şüphe yok ki kehribara koşar.</p>

  <p class="normal">Gökyüzü feryattan, ahtan bunaldı da gök kapılarını açtılar şimdi.</p>

  <p class="normal">A dostum, gölge gibi secdeler ederek gel ki bu gece o Ay minbere çıktı.</p>

  <p class="normal">Gerçi görünüşte bir sûrete bürünmüştür; fakat eşitlerden, örneklerden münezzehtir o.</p>

  <p class="normal">Can haznesi gibi evin bucağına geldi; çulha gibi çevresini dokuyup duruyorum.</p>

  <p class="normal">Sus da sana küstahça sözler söyleyeyim; fakat mânasını sorma benden.<sup class="calibre2"><a href="../Text/divanson_split_378.html#footnote-700-51" id="footnote-700-51-backlink">[51]</a></sup></p>

  <p class="normal">Fakat onu da arslanın söylemesi daha iyi; arslanın avlanması nerde, tilkinin avlanması nerde?</p>

  <h3 class="h2baslik" id="calibre_toc_2451">CCIII</h3>

  <p class="indentmetin">Hodâyâ rehmet-i hodrâ be men dih</p>

  <p class="indentmetin">Derîdî pîrehen tu pîrehen dih</p>

  <p class="normal">Tanrım, rahmet et bana; gömleğimi sen yırttın, gömlek ver bana.</p>

  <p class="normal">Safran başımı döndürdü benim, lûtfet de saframı bastıracak bir şey ver bana.</p>

  <p class="normal">Âlemin gam yemesi gerekse Hasan’ın babasına ver, gam verme bana.</p>

  <p class="normal">* Tanrım, Nuh’un ömrünü, Lokman’ın ömrünü ver o Huten güzeline; onlardan da artık, yüzlerce yıl ömür ver ona.</p>

  <p class="normal">Süheyl yıldızına benzeyen yüzün, Yemen ülkesinde parladı, Yemen ülkesine bir yol ver bana.</p>

  <h3 class="h2baslik" id="calibre_toc_2452">CCIV</h3>

  <p class="indentmetin">Çunin mîzen du destek tâ sehergâh</p>

  <p class="indentmetin">Ki der raksest on dildâr-o dildâh</p>

  <p class="normal">Böylece seher çağına dek elceğizlerini çırpadur; çünkü o gönül alan güzel, gönlün dilediği dilber oynuyor.</p>

  <p class="normal">Benim de bildiğimi, senin de bildiğini söyleyedur; fakat Tanrı’yı an da gizle onu,</p>

  <p class="normal">* Feryat etmeyi, Tanrı arslanından öğren; o, kanlarla dopdolu ahı ancak kuyuya salardı, kuyuya söylerdi.</p>

  <p class="normal">Gel de arslan gibi pençe vur şu dünyaya; tilki gibi masallarla ne diye kuyruk oynatırsın?</p>

  <p class="normal">* Kur’an’ı kurbandan başkası bilmez; gel de padişahın bayramına kurban ol.</p>

  <p class="normal">Aşk konuğum olduğu gece, aybaşı gelmeden dolunayı görür giderim ben.</p>

  <h3 class="h2baslik" id="calibre_toc_2453">CCV</h3>

  <p class="indentmetin">Eyâ horşîd-i her gerdun suvâre</p>

  <p class="indentmetin">Be hîle kerde hodrâ çun sitâre</p>

  <p class="normal">A gökyüzü atına binmiş güneş, a kendisini hileyle yıldıza döndüren güzel.</p>

  <p class="normal">Gâh gönül gibi ortaya düşersin; gâh gelirsin, bir köşeye oturursun.</p>

  <p class="normal">Gâh uzakta durursun, uzak olursun da garip bir kişiyim, seyrana çıktım demek istersin.</p>

  <p class="normal">Gâh çare gibi gamları yakar, yandırırsın; gâh şu gamın çaresi nedir dersin.</p>

  <p class="normal">Hem sen yırtarsın, hem sen dikersin; bu bakımdan gönlün paramparça olması daha iyi.</p>

  <p class="normal">Gâh gönlü çocuklar gibi ağlatırsın, bana da beşiği salla dersin.</p>

  <p class="normal">Gâh dadılar gibi beni kucağına alırsın sen; gâh da süvari gibi benim sırtıma binersin.</p>

  <p class="normal">Gâh ihtiyar görünürsün, kıranta olursun; bir zaman da gelir, çocuk olursun, süt emersin.</p>

  <p class="normal">Hasılı zebun olmuşum, âciz kalmışım elinden; ne de ayyarsın, ne de çeviksin, ne de düzencisin sen.</p>

  <h3 class="h2baslik" id="calibre_toc_2454">— Y —<br class="chapter"/>
  CCVI</h3>

  <p class="indentmetin">Sebük binvâz ey mutrıb rebâbî</p>

  <p class="indentmetin">Bigeron zûter ey sâkıy şerâbî</p>

  <p class="normal">A çalgıcı, rebâbı tez çal; a sâkî, şarabı tez döndür.</p>

  <p class="normal">Çünkü o peri yüzlü bir başka renk gösterdi; yaşayış kaynağından bir sudur coştu,</p>

  <p class="normal">O güzel, gizlice gönüllere bir ateştir saldı da meclis kebap kokusuyla doldu.</p>

  <p class="normal">A meclisin pîri, niçin düzenlerle dolu çenge neye bir cevap vermezsin?</p>

  <p class="normal">Dokuz gözlü ney, o gözlere ait neler söylüyor ki uykuya dalmış sarhoş bile böyle uyanmış, dinliyor onu.</p>

  <p class="normal">Gönül taş bile olsa o gözlere dayanamaz; inci gibi erir, su olur gider.</p>

  <p class="normal">O Ay yüzünden perdeyi açtı mı, iki dünya da erir, deniz kesilir.</p>

  <p class="normal">A kutlu eşlerin dostların sâkîsi, bâri bir arı duru şarap sun bize.</p>

  <p class="normal">Siz de baştan ayağa dek bu şarapla dolun da Tebrizli Şems’in kokusunu alın.</p>

  <h3 class="h2baslik" id="calibre_toc_2455">CCVII</h3>

  <p class="indentmetin">Bihordem ez kef-i dilber şerâbî</p>

  <p class="indentmetin">Şodem ma’mûr der sûret herâbî</p>

  <p class="normal">O güzelin elinden öylesine bir şarap içtim ki, görünüşte yıkıldım gittim ama mamûr mu mamûr oldum.</p>

  <p class="normal">Gizli bir ateşi seçtim, gizlice yandım yakıldım; o ateşin alevi yanaklarımda görünmede.</p>

  <p class="normal">Âlemde aşka ait binlerce nükte söyledim; fakat birisinin bile cevabını işitemedim gitti.</p>

  <p class="normal">Gönlüm kâh yanar, kâh ham olur; gönlüme benzer bir kebap bulamadım ben.</p>

  <p class="normal">O Ay bana bir şekil gösterdi ki üç yüz ay bile rüyasında göremez onu.</p>

  <p class="normal">Öylesine bir bal denizine dalmışım ki balarısı bile tükürüğünü o denizin köpüğünden elde eder.</p>

  <p class="normal">Cennet onun yolunda en değersiz bir perdedir; akıl, Ay’ının önünde en aşağılık bir bulut.</p>

  <p class="normal">Dünyayı arı duru bir su bil; o suda da bir ay parlayıp durmada.</p>

  <p class="normal">Tebrizli Şems’le düşer kalkarsan, sana da o aydan bir ay ışığı vurur elbet.</p>

  <h3 class="h2baslik" id="calibre_toc_2456">CCVIII</h3>

  <p class="indentmetin">Çunon geştem zi metiyy-o herâbî</p>

  <p class="indentmetin">Ki hâkîrâ nemîdânem zi âbî</p>

  <p class="normal">Öylesine sarhoşum, öylesine yıkılmışım ki toprağı sudan ayırt edemiyorum.</p>

  <p class="normal">Bu evde de hiçbir kimseyi bulamıyorum ben; belki de vardır, hele gel de bak, ayıksın, belki bulursun sen.</p>

  <p class="normal">Yalnız şunu biliyorum ki meclis senin yüzünden kurulmuş; bundan başka ne şarabı biliyorum ben, ne kebabı.</p>

  <p class="normal">Özden canın da canının canına cansın sen; görünüşte güneşin de güneşisin sen.</p>

  <p class="normal">* Mesîh’sin de o yüzden afsunun hoş; şihapsın da o yüzden şeytanları yakıyorsun.</p>

  <p class="normal">Huyumu güzelleştir, çünkü şarapsın sen; güzel kokulu bir hale getir beni, çünkü gülsuyusun sen.</p>

  <p class="normal">Seher yelisin, sineklere azapsın ama yeşilliği güldürürsün.</p>

  <p class="normal">* Eğer ihtisap memuruysan, muhtesipsen gel de pazardaki sayısız sarhoşları gör.</p>

  <p class="normal">Gâh ekmek isteyenler gibi bir şeyler istiyorlar; gâh hastalar gibi cevap veriyorlar.</p>

  <p class="normal">Şimşek gibi gülüşün pek tez geçmede; o yüzden de bulutun karanlığına hapsolmuş gitmişsin.</p>

  <p class="normal">* Gel, ölümsüz padişahın meclisine gir de havuzlar gibi sağrakların döndüğünü seyret.</p>

  <p class="normal">Güzel bir lâ’lsin sen, fakat madendesin; pek güzelsin sen, fakat perde ardındasın.</p>

  <p class="normal">Padişaha doğru uçarsan, bir akdoğansın; mezarlığa uçar gidersen kargasın, kuzgunsun.</p>

  <p class="normal">A bahtı genç, devleti taze kişi, ellerini çırp da gençliğim, ah gençliğim, gençliğim de.</p>

  <p class="normal">Kimseciğe bir şey söyleme; seni sıkıştıran olursa, Tanrı doğrusunu daha iyi bilir de, sus.</p>

  <h3 class="h2baslik" id="calibre_toc_2457">CCIX</h3>

  <p class="indentmetin">Çi bâşed ger çu akl-o cim nehosbî</p>

  <p class="indentmetin">Berârî kâr-ı muhtâcon nehosbî</p>

  <p class="normal">Ne olur akıl gibi, can gibi sen de uyumasan; uyumasan da muhtaç olanların işlerini başarsan.</p>

  <p class="normal">Şu, gece yol alanların hatırlarındaki ışıksın sen; onların hatırları için olsun, ne olur uyumasan.</p>

  <p class="normal">A parlak Ay, bir gececik gökyüzü mahpuslarının çevresinde dönsen, uyumasan ne olur.</p>

  <p class="normal">Dünya gemi, sen de zamanın Nuh’usun; uyumasan da tufandan korusan dünyayı ne olur.</p>

  <p class="normal">Kadir gecesisin; o gün bir vaadde bulundun; uyumasan da o ahdi, o peymanı düşünsen.</p>

  <p class="normal">Uyuma a benim canım, sende olan şey uykuda yoktur; uyuma.</p>

  <p class="normal">Sen fillerin padişahısın, fillerin başısın; Hindistan’ı andın mı uyumazsın zaten.</p>

  <p class="normal">Lûtfunla, rahmetinle gül bahçesini zindan etmeyi revâ görmezsin, uyumazsın sen.</p>

  <p class="normal">* Uyusan bile gözlerin uyur ancak; o ölümsüzlük ışığısın sen, uyumazsın.</p>

  <p class="normal">A sözler söyleyen, a sözler söyleyen demeyesin diye sustum; uyumazsın sen.</p>

  <p class="normal">Tebrizli Şems’in yüzünü görürsen o padişahın aşkıyla uyumasan değer doğrusu.</p>

  <h3 class="h2baslik" id="calibre_toc_2458">CCX</h3>

  <p class="ortayazi">“Tercî-i Bend”</p>

  <p class="indentmetin">Zihî derya zihî bahr-i heyâtî</p>

  <p class="indentmetin">Zihî husn-o çemâl-o ferr-i zâtî</p>

  <p class="normal">Ne deryasın, ne yaşayış denizisin sen; özün ne de güzel; ne de alımlısın sen.</p>

  <p class="normal">Canım zahmetten, eziyetten kurtuluş beratı istedi senden. Bir mumu yaktı, yandırdı da berat olarak gönderdi ona.</p>

  <p class="normal">Onun aşkının sertliğine karşı demir bile mum gibidir; ne de serkeş, ne de sert bir aşktır bu.</p>

  <p class="normal">Fakat aşkının sırrı bir şekerkamışlığıdır sanki; hurmalıklar var orada, arı duru sular, dereler akmada.</p>

  <p class="normal">Şeker dudaklılar, ay yüzlüler, ellerinde kadehler, bekliyorlar; hangisini dilersen buyur, getir deyiver hemen.</p>

  <p class="normal">Her lâ’l dudaklıdan bir öpücük alıyorsun; sanki yoksulsun, onların lâ’l dudakları da zekât veriyor sana.</p>

  <p class="normal">O satrancı kazanırsan şahsın; fakat nerde o gizli devlet? Çünkü mat olmuşsun sen.</p>

  <p class="normal">Efendiler efendisi Şemseddin, canlar bağışlayan bir denizdir; sen şu devlet denizinde bir çalılık çırpılıksın.</p>

  <p class="normal">O ne de padişahtır, ne de güzeldir, ne de benzeri yoktur; dağınık canlar onun yüzünden bir araya gelmiş, derlenmiş toplanmıştır.</p>

  <p class="normal">Tebriz’de ondan bir habbe elde ederse o haznelerden ne eksilir ki?</p>

  <p class="normal">Binlerce zahidin, binlerce işi gücü düzgün kişinin kanı senin yüzünden mubah olmuş gitmiş; o güzel her şeyi mubah saymada.</p>

  <p class="ortayazi">*</p>

  <p class="normal">Nasıl bir Kâbe’sin ki hacıya can bağışlarsın sen; nasıl bir devletsin ki her umanı, muhtacı devlete ulaştırırsın sen.</p>

  <p class="normal">Zühal yıldızına bile baş eğmeyen başlara taçsın, seninle övünür o başlar.</p>

  <p class="normal">Her inatçı, tapında canla, gönülle baş eğmiş; teslim olmuş, itaat etmiş sana.</p>

  <p class="normal">Can cihanının ne de parlak ışığısın sen ki, ışığın ne Güneş’tendir, ne Ay’dan, ne günden.</p>

  <p class="normal">* Bütün canlar senin buyruğuna uymuş; bâzısı onda bir alıyor, bâzısı haraç.</p>

  <p class="normal">A efendiler efendisi dünyanın Şems’i, senin durağına, senin parlaklığına karşı bu övüş âdeta hecv.</p>

  <p class="normal">* A Tebriz, canların baçını al; cana da buyruk yürüten sensin, baç alana da.</p>

  <p class="normal">Gönlün mizacı kara dönse ateşlerinle erir, ısınır gider.</p>

  <p class="normal">Diri olan her can, her gönül, senin sevginle söyleşir, konuşur.</p>

  <p class="normal">Senden bir koku alan pazarda Yusufların hiçbir revacı yoktur.</p>

  <p class="normal">Devletinin önünde, dördüncü kat gökteki İsa çavuş olur, habercilik eder.</p>

  <p class="ortayazi">*</p>

  <p class="normal">Murada eriş saltanatı padişahımızındır; lûtuf ve ihsan onda tamamlanmıştır.</p>

  <p class="normal">Lûtfun, ihsanın dili olsaydı onu övmede, ona şükretmede üç yüz defa kulluk ederdi.</p>

  <p class="normal">Kulak o dünyadaki sözleri duyabilseydi, duyardı onun ne can çavuşları var, münâdîlik ediyorlar ona.</p>

  <p class="normal">Yaratış, onu gördüğü günden beri ağzı açık kaldı gitti.</p>

  <p class="normal">Âleme yeminler ederek diyor ki: Sen doğdun doğalı, böyle bir güzel doğmadı asla.</p>

  <p class="normal">Bir zamancağız gizlen de bütün ay yüzlülerin pazarına kesat gelmesin.</p>

  <p class="normal">Kanlı aşkı gördüm; toprağa düşmüş, kanlara bulanmış; nasıl oldu da böyle düştün dedim.</p>

  <p class="normal">Bütün âşıkların kanlarını dökersin sen; sen de mi böylesine bir yele verdin gönlünü?</p>

  <p class="normal">Dedi ki: Bir şey gördüm; öyle bir şey ki yüzlerce Ay onun yüzünden ateşlere düşer, yanar yakılır.</p>

  <p class="normal">Efendiler efendisi Şemseddin, sonucu, ne ışıksın sen? Melek misin, peri misin, yoksa ateşten mi yaratıldın sen?</p>

  <p class="normal">Mezatta ayıplı bir kulsun sen a gönül, onun aşkı için Tebriz’e gel.</p>

  <h3 class="h2baslik" id="calibre_toc_2459">CCXI</h3>

  <p class="indentmetin">Dilâ çun vâkıf-ı esrâr geştî</p>

  <p class="indentmetin">Zi cümle kârhâ bî kâr geştî</p>

  <p class="normal">A gönül, sırları bilip anlayınca bütün işlerden güçlerden geçtin, işsiz güçsüz kaldın.</p>

  <p class="normal">Yürü, sevdalara düş, deli divane ol; ne diye akıllı oldun, ne diye ayıksın?</p>

  <p class="normal">Düşünmek bir şey elde etmek içindir; sense baştan başa bağış oldun gitti.</p>

  <p class="normal">Mecnun’un düzenine dikkat et; çünkü sen de düzenlerden geçtin.</p>

  <p class="normal">Mademki âra, hayâya sahip olmak, aklı başında bulunmak istiyordun; ne diye sarhoş bir halde pazara düştün?</p>

  <p class="normal">Mademki bu yolun rintleriyle dost oldun; bir bucakta oturmak fayda vermez sana.</p>

  <p class="normal">Ovaya git, hani evvelce bulunduğun ovaya; şu yıkık yerlerde çok gezdin, dolaştın.</p>

  <p class="normal">Sana bitişik bir meyhanen var; onun kokusuyla sarhoş olmuşsun sen.</p>

  <p class="normal">Şu kokuyu bir al da ta meyhaneye dek git; zaten koku gibi tez gider olmuşsun sen de.</p>

  <p class="normal">Zümrüdüanka gibi Kafdağı’na git; ne diye kuzguna, akbabaya dost oldun?</p>

  <p class="normal">Arslanlar gibi mâna ormanına git; neden tilkiye, sırtlana dost oluyorsun?</p>

  <p class="normal">Yürü, Yusuf’un gömleğinin kokusuna git; çünkü Yakub gibi yaslara düşmüşsün.</p>

  <h3 class="h2baslik" id="calibre_toc_2460">CCXII</h3>

  <p class="indentmetin">Çirâ z’endîşeî biçâre geştî</p>

  <p class="indentmetin">Furû reftî be hod gam-hâre geştî</p>

  <p class="normal">Ne diye bir düşünce yüzünden çaresiz kaldın; baş aşağı kendine daldın da gamlara battın?</p>

  <p class="normal">Seni parça parça bir araya topladım ben; neden vesveseyle yüz parça oldun?</p>

  <p class="normal">Benim aşk mülkümden varını yoğunu çektin, götürdün de, şu gurbet yurdunda böyle âvâre oldun gitti.</p>

  <p class="normal">* Yeryüzünü senin için beşik yaptım; sense dondun, beşiğin tahtası oldun âdeta.</p>

  <p class="normal">Taştan abıhayat akıttım sana, sen kupkuru âleme yüz tuttun, taş oldun, kaya kesildin.</p>

  <p class="normal">Can oğlusun sen, işin gücün aşktır senin; ne diye gittin de her işe sarıldın böyle.</p>

  <p class="normal">Yüzlerce defa yaralandığın evin gene de kapısına düştün, çevresinde dönüp durmadasın.</p>

  <p class="normal">Yüzlerce tatlılar tattığın eveyse iyice inanmadın, kanmadın da kötülükler buyuran nefse kul oldun.</p>

  <p class="normal">Sus, söz söylemek, ayıltır adamı. Halbuki sen, o güzelim bakışlarla sarhoş olmadın mı ki?</p>

  <h3 class="h2baslik" id="calibre_toc_2461">CCXIII</h3>

  <p class="indentmetin">Eger derd-i merâ dermon forostî</p>

  <p class="indentmetin">Ve ger keşt-i merâ bâron forostî</p>

  <p class="normal">Derdimize bir derman göndersen; tarlamıza bir yağmur ihsan etsen.</p>

  <p class="normal">Bir kere daha o güzeller beyini, bir düzen yapsan da evden çıkarsan, meydana yollasan.</p>

  <p class="normal">Âşıkların can sâkîsini sarhoşlar halkasının ortasına göndersen.</p>

  <p class="normal">Canımı sevgilinin kucağına yollasan âlemin bütün zerreleri dirilir.</p>

  <p class="normal">Dudaklarını, bir merhamet eder de açarsan hastalara iç açıcı bir ilaç göndermiş olursun.</p>

  <p class="normal">Bizi içeri sokmamasını söylemişsin kapıcıya; bizi her solukta gönderirsin kapıcıya.</p>

  <p class="normal">Şu denizde bir gemiyim ben; bana baş döndüren bir yel göndermen revâ değil.</p>

  <p class="normal">Âşıklara bir tufan göndereceksen kaptanımın sen olmanı istemedeyim.</p>

  <p class="normal">A Ay, beni niceye bir armağan gibi şuna buna göndereceksin?</p>

  <p class="normal">Âşıkın yanan, kavrulan gönlü şarap istiyor; sen tutuyor, ona dert veriyorsun, ağlama veriyorsun.</p>

  <p class="normal">Erlere gönderdiğin o koca sağrak yok mu, onunla dök şarabı âşıka.</p>

  <p class="normal">Gizli bir mektup gönderirsen cevap olarak gönlümü, canımı büker de mektup diye gönderirim sana.</p>

  <p class="normal">Güneş gibi doğudan bir doğdun mu, hiçbir şeyden haberi olmayan dünyaya can yollarsın.</p>

  <p class="normal">Ne olur ey seher yeli, şu gazeli padişahın halvet yurduna göndersen.</p>

  <h3 class="h2baslik" id="calibre_toc_2462">CCXIV</h3>

  <p class="indentmetin">Menem fâniyy-o garka der subûtî</p>

  <p class="indentmetin">Be deryâhâ-yı hayy-i lâ yemûtî</p>

  <p class="normal">Ölümsüz dirinin denizlerine, onun varlığına dalmış bir ölümlüyüm.</p>

  <p class="normal">* Yoksa kuyunun dibinde bir Yusuf muyum; yoksa balığın karnında bir Yunus muyum ben?</p>

  <p class="normal">Görünen bedenime niceye bir bakıp duracaksın? Dut yaprağında atlaslar vardır.</p>

  <p class="normal">Yokum, yoksulum ama yemek için kapı kapı dolaşan yok-yoksul değilim.</p>

  <p class="normal">Yemeye içmeye düşkün canımı kahretmek için cellâtlar gibi bıyığımı burmadayım.</p>

  <p class="normal">Tebrizli Şemseddin’in aşkından başka hiçbir şeyin zerre kadar değeri yoktur bence.</p>

  <h3 class="h2baslik" id="calibre_toc_2463">CCXV</h3>

  <p class="indentmetin">Dırîga k’ez miyon ey yâr reftî</p>

  <p class="indentmetin">Be derd-o hesret-i bisyâr reftî</p>

  <p class="normal">Yazıklar olsun a sevgili, aramızdan birçok dertlerle, bir hayli hasretlerle gittin.</p>

  <p class="normal">Çok insaf diledin, çok yalvardın ama ne fayda; insaf etmeyen, aman vermeyen buyrukla geçtin gitti.</p>

  <p class="normal">Her yana koştun, çare aradın, düzenler düzdün; fakat bir çare bulamadın, çaresiz bir halde gittin.</p>

  <p class="normal">Güllerle dopdolu kucağın, o ay yüzün ne oldu? Nasıl oldu da hor, hakir bir halde yeraltına gittin?</p>

  <p class="normal">Dostların halkasından çıktın, seninle düşüp kalkanların arasından kalktın da toprak altına karıncalarla yılanların arasına gittin.</p>

  <p class="normal">Ne oldu o nükteler, ne oldu o sözler; o sırları bilen akıl ne oldu?</p>

  <p class="normal">Elimizi tutan o eller ne oldu? Ne oldu o gül bahçesine giden ayaklar?</p>

  <p class="normal">Naziktin, güzeldin, insanları elde ederdin; şimdiyse tuttun, insanları yiyen toprak içine gittin.</p>

  <p class="normal">Ne biçim bir düşünceye daldın da uzun, sapa, bozuk bir yola düştün böyle?</p>

  <p class="normal">Ağlaya inleye o yola koyulunca sen, gökyüzü ağladı, Ay, yüzünü yırttı.</p>

  <p class="normal">Gönlüm kan kesildi; ne bileyim de ne sorayım? Sen söyle, bâri uyanık mı gittin?</p>

  <p class="normal">Mademki gittin, tertemiz erlerin sohbetini mi seçtin; yoksa mahrum mu kaldın, inkâr ederek mi gittin?</p>

  <p class="normal">Ne oldu o tatlı tatlı cevapların? Sustun, söz söylemekten vazgeçtin.</p>

  <p class="normal">Bu ne biçim dağdır, bu ne biçim hasret? Ansızın tuttun, yolcular gibi yola düştün, gittin.</p>

  <p class="normal">Nereye gittin ki izinin tozu bile belirmiyor; bu sefer gittiğin yol ne de kanlarla dolu bir yol.</p>

  <h3 class="h2baslik" id="calibre_toc_2464">CCXVI</h3>

  <p class="indentmetin">Kesî k’orâ buved der teb’sosti</p>

  <p class="indentmetin">Nehohed hiç kesrâ ten-dorostî</p>

  <p class="normal">Yaradılıştan gevşek, sünepe olan kişi, kimsenin sağlığını, hoşluğunu istemez.</p>

  <p class="normal">Hasetçilere kaptırma eteğini; onlar aşağılara çekerler seni.</p>

  <p class="normal">Bütün varlık âleminde haset gibi, adamın hem kendine, hem başkalarına en fazla ziyan veren bir şey yoktur.</p>

  <p class="normal">Kendine gel; hasetçilerin gönüllerini de kır, tuzaklarını da; yoksa kendi bahtının belini kırarsın.</p>

  <p class="normal">Yusuf gibi şu kardeşlerden ayrıldın mı, Mısır’a aziz olursun, kurttan kurtulur gidersin.</p>

  <p class="normal">Hasetçi, görünüşte iki ayağını bile öpse, bil ki içyüzden iki eliyle hançer saplar sana.</p>

  <p class="normal">Merhameti yoktur, sevgisi yok; ne diye zarını atarsın onun? Gönlü yoktur, ne diye gönül verirsin ona?</p>

  <p class="normal">Tanrı’dan çekinme kalesine sığınırsan, o kaleye yol bulur da girersen ebedî olarak hasetçiden de kurtulursun, hasetten de.</p>

  <p class="normal">Arslan avcısı bile olsan bırak onu; onu sarhoşken tutarsın ama arslan değildir o.</p>

  <h3 class="h2baslik" id="calibre_toc_2465">CCXVII</h3>

  <p class="indentmetin">Selâmun aleyk ey maksûd-ı kestî</p>

  <p class="indentmetin">Hem ez âgaz-ı rûz imrûz mestî</p>

  <p class="normal">Esenlik sana a varlığın maksadı; bugün gün ışırken sarhoşluğa başladık işte.</p>

  <p class="normal">Şarap sen olunca vaciptir şarap içmek; put sen olursan vaciptir puta tapmak.</p>

  <p class="normal">Senin devranında şişeyle içmek kalkmış gitmiştir; ancak iki elle taşınabilen o testiyi döndür.</p>

  <p class="normal">Gel de kokmuş deri masalını duy; içime girdin, oturup yerleştin ya; o andan beri tamamıyla iç oldum gitti.</p>

  <p class="normal">Hadi a güzeller Yusuf’u, Mısır’a gel; kuyunun dibinden Allah ipiyle çıktın, kurtuldun sen.</p>

  <p class="normal">A beli bükülmüş ihtiyar felek, çemberden atladın, bâri ipe iyi sarıl.</p>

  <p class="normal">Şenim, şuhum ben, iyi zurna çalarım; mademki neyimi kırdın, bâri şeker ver bana.</p>

  <p class="normal">A ateş parçası güzel, kıza-öfkelene dudağından bir öpücük ver; mademki dükkânları kapadın, ekmek ver bize.</p>

  <p class="normal">* Evet mi diyorsun a şekle bürünmüş aşk, de; zaten belâ padişahısın, Elest sultanı.</p>

  <p class="normal">Senin peki, evet demen bizi yücelere ağdırır; fakat bizim peki, evet dememiz, aşağılara, aşağılıklara düşürür bizi.</p>

  <p class="normal">Sus, aşk zaten kendisinin Mecnun’udur; oraya ne Leylâ sığar, ne Fatma.</p>

  <h3 class="h2baslik" id="calibre_toc_2466">CCXVIII</h3>

  <p class="indentmetin">Eger horşîd câvîdon negeştî</p>

  <p class="indentmetin">Dıraht-o raht-ı bâzergon negeştî</p>

  <p class="normal">Ölümsüz güneş olmasaydı tacirin ne ağacı olurdu, ne varı yoğu.</p>

  <p class="normal">* Ayakkabıcının iki eli de işlemeseydi kedi boyuna heybeye girmezdi.</p>

  <p class="normal">Rüzgârın cilveleri, işveleri olmasaydı gülen gülün dalı meydana gelmezdi.</p>

  <p class="normal">Ne diyeyim? O bildiğin olmasaydı eğer, her solukta ne bu olurdu, ne o.</p>

  <p class="normal">Gökyüzü bir çadırdır, Akl-ı Küll de padişah; fakat padişah olmasaydı çadır kurulmazdı.</p>

  <p class="normal">Çavuşların sesleri olmasaydı ne yıldız olurdu, ne Zühal.</p>

  <p class="normal">Kerem sahibi bulut göndermeseydi, yağmur yağdırmasaydı hiçbir kaltaban sofranın çevresinde dönüp dolaşmazdı.<sup class="calibre2"><a href="../Text/divanson_split_379.html#footnote-700-52" id="footnote-700-52-backlink">[52]</a></sup></p>

  <p class="normal">İçin kimyager olmasaydı, her solukta canın meydana getirdiği kan da olmazdı, balgam da.</p>

  <p class="normal">Bu âlemden gizli bir başka âlem olmasaydı kapkara gönlün meydan gibi genişlemezdi.</p>

  <p class="normal">Bunu gizli tut; çünkü altınlar gizli olmasaydı define olmazdı.</p>

  <h3 class="h2baslik" id="calibre_toc_2467">CCXIX</h3>

  <p class="indentmetin">Nesiytu’l-yevme min ışkıy salâtî</p>

  <p class="indentmetin">Felâ edrî ışâyî min gadâtî</p>

  <p class="normal">Bugün aşkımdan namazımı unuttum, geceyle gündüzümün bile farkında değilim.</p>

  <p class="normal">A efendim, yüzün güneşim, dolunayım; kanlı göşyaşlarım da senden elde ettiğim yakuttan bağış, senin bana verdiğin zekât.</p>

  <p class="normal">Çağırman bütün canlara bir sarhoşluktur verir; tapına her gelen, seninle buluşan, sana itaat eder, râm olur.</p>

  <p class="normal">Aşk yolu içten gidilen bir yoldur; fakat o yolda sabrım, kararım kalmadı, yok oldu gitti.</p>

  <p class="normal">Ama bu aşkla bir de buluşursak, onunla yaşayışın ta kendidir bu, ta kendi.</p>

  <p class="normal">Tövbe elleriyle, suçtan nedamet elleriyle yapıştık, sarıldık kerem sahiplerinin eteklerine.</p>

  <p class="normal">Fakat sarhoşlara bu sarılış kâr etmedi; kurtuluş delillerinden bir fayda bulmadı onlar.</p>

  <p class="normal">Nehyedilen şeyleri içtikten sonra gönül nasıl düzene girer, nasıl çekişir?<sup class="calibre2"><a href="../Text/divanson_split_380.html#footnote-700-53" id="footnote-700-53-backlink">[53]</a></sup></p>

  <h3 class="h2baslik" id="calibre_toc_2468">CCXX</h3>

  <p class="indentmetin">Tu on mâhî ki der gerdon nekuncî</p>

  <p class="indentmetin">Tu on âbî ki der ceyhon nekunci</p>

  <p class="normal">Sen o aysın ki göğe sığmazsın; sen öyle bir susun ki dereye sığmazsın.</p>

  <p class="normal">Öylesine bir incisin ki denizden de fazlasın; öylesine bir dağsın ki ovaya sığmazsın.</p>

  <p class="normal">Ne afsun okuyayım sana a periler padişahı? Şişeye, afsuna sığmazsın ki sen.</p>

  <p class="normal">Leylâ’sın sen; fakat Mevlâ’nın gayretiyle Mecnun’un hatırına da sığmazsın.</p>

  <p class="normal">Bir güneşsin ki gönül ışığıdır elbisen; atlasa, ipeğe sığmazsın sen.</p>

  <p class="normal">* Cana canlar katan bir hekim çırağısın ama Eflâtun’un delillerine de sığmazsın.</p>

  <p class="normal">* Bir macunsun ki Zahîre’de yoktur o macun; Zahîre de nedir, sen Kanûn’a bile sığmazsın.</p>

  <p class="normal">Düşman, bu nasıl olabilir diye söylenir durur; fakat nasıla, niceye de sığmazsın sen.</p>

  <p class="normal">Dünyanın karnında küçücük bir çocuktun, oraya sığıyordun; fakat şimdi büyüdün, sığmazsın dünyaya.</p>

  <p class="normal">Bu sözleri kulaklara duyurma; sus; her meftunun kulağına sığmazsın sen.</p>

  <h3 class="h2baslik" id="calibre_toc_2469">CXXI</h3>

  <p class="indentmetin">Be beht-o tâli’-i mâ ey efendî</p>

  <p class="indentmetin">Sefer kerdî ezincâ ey efendî</p>

  <p class="normal">Talihimiz bu a efendi, bahtımız bu; yola düştün, gittin buradan a efendi.</p>

  <p class="normal">Işığım söndü, dumanım yücelere ağdı; iki gözüm de yücelere dikildi kaldı a efendi.</p>

  <p class="normal">Yeryüzü göğe dek kara duman kesildi; sevda da karalar giyindi a efendi.</p>

  <p class="normal">Bu âlemde bana yalnız sen vardın; sensiz yapayalnız kaldım a efendi.</p>

  <p class="normal">Nerde o baht, nerde o devlet ki gelsin de senin ateşinle halimizi görsün a efendi.</p>

  <p class="normal">Efendi, a efendi deyip durmadayım; geri gel de cevap ver bana a efendi.</p>

  <p class="normal">Ne diye geri geleyim, ne söyleyeyim? Gittim ben, yedi denizin ardına gittim a efendi.</p>

  <p class="normal">Ne de şaşırdım kaldım; ne de düşmanların diledikleri hale düştüm; sen merhamet et a Tanrı, a efendi.</p>

  <p class="normal">Korkup duruyorum; o rahmet gelecek, gelecek ama beni yerimde bulamayacak a efendi.</p>

  <p class="normal">Efendi dedim ona, nedir bu yaptığın? Bu sözü söyledim, söyleyeceğim de a efendi.<sup class="calibre2"><a href="../Text/divanson_split_381.html#footnote-700-54" id="footnote-700-54-backlink">[54]</a></sup></p>

  <h3 class="h2baslik" id="calibre_toc_2470">CCXXII</h3>

  <p class="indentmetin">Kucâ şod ahd-o peymonrâ çi kerdî</p>

  <p class="indentmetin">Emânethâ-yı çûn conrâ çi kerdî</p>

  <p class="normal">Ettiğin ahitler, peymanlar nereye gitti; cana benzeyen o emaneti ne yaptın?</p>

  <p class="normal">Aşk oyununda ne diye gevşek davrandın; kuşların o tez canlılığı ne oldu?</p>

  <p class="normal">Âşıklık neşesi gizli bir definedir; ne yaptın o gizli defineyi, ne yaptın?</p>

  <p class="normal">Önceden benimle bir ahdin yok muydu; gel, otur da söyle, ne yaptın o ahdi?</p>

  <p class="normal">Ne diye önümüze böylesine bir bulut germedesin? Öyle bir güleç güneşi ne yaptın?</p>

  <h3 class="h2baslik" id="calibre_toc_2471">CCXXIII</h3>

  <p class="indentmetin">Kucâ şed ahd-o peymânî ki kerdî</p>

  <p class="indentmetin">Kucâ şod kovl-o sovkendî herdi</p>

  <p class="normal">Ettiğin ahit, peyman ne oldu? Verdiğin söz, ettiğin yemin nerelere gitti?</p>

  <p class="normal">Gökyüzü döndükçe bu başı dönmüş âşıktan vazgeçmeyecektin hani; böyle dememiş miydin?</p>

  <p class="normal">Dememiş miydin ki güneşin gönlü sıcak kaldıkça sıcaklığımıza bir soğukluk gelmez?</p>

  <p class="normal">Bütün erlerin canlarına and olsun, erkekliğe and olsun ki gönlümüz bir kalacak, ercesine davranacağız dememiş miydin?</p>

  <p class="normal">Bana diyorsun ki: Cevrettiysem, sen daha önce cevrettin de ondan ettim ben.</p>

  <p class="normal">Benim gibi bir yoksulla senin gibi bir padişahlar padişahının inada kalkışması yakışık alır mı?</p>

  <p class="normal">Seninle ben, balla sirkeye benzeriz; benden sirkelik, senden de tatlar veriş.</p>

  <p class="normal">Ben sirke satsam da sen şeker ver, tadını artırdıkça artır; eşin, benzerin yok, teksin sen.</p>

  <p class="normal">Ben toprağım, yelle tozarsam mazur gör, ne diye tozdun deme.</p>

  <p class="normal">Benim gibi bir tozdan yola bir ayıp gelmez; renginin sarı oluşundan arlanmaz altın.</p>

  <p class="normal">* Şihâbeddin Sühreverdî’nin lâkapları gibi bizim ateşimizin şihabı da durdukça dursun.</p>

  <h3 class="h2baslik" id="calibre_toc_2472">CCXXIV</h3>

  <p class="indentmetin">Kerîmâ tu gulî yâ cümle kandî</p>

  <p class="indentmetin">Ki çun bînî merâ çün gul bihondî</p>

  <p class="normal">A kerem sahibi, sen ya gülsün, ya tamamıyla şeker; çünkü beni gördün mü gül gibi gülersin.</p>

  <p class="normal">Azizim, sen gül bahçesinde öyle bir ağaçsın ki seni görünce hemen kökümden söktün gitti beni.</p>

  <p class="normal">A dertli, ayrılığımla nasılsın diye bir sorsan şanından ne eksilir ki?</p>

  <p class="normal">Ayrılığınla perişan olmuş biriyim, sana muhtacım ben; sen de beni ihtiyaçtan kurtaracak kişisin.</p>

  <p class="normal">Bu mutfakta binlerce can harcanır; a yoksul gönül, bir kendine bak, nesin ki sen?</p>

  <p class="normal">Halka gibi kapında yer tutmuşum ama ne fayda; sen yüce damdasın.</p>

  <p class="normal">Gel a çevgene benzeyen saç, buyruk sende; beni top gibi bu meydana atan sensin.</p>

  <p class="normal">Çöreotu yanmaya yarar; sen de sevgilinin çöreotusun, yan yakıl a gönül.</p>

  <p class="normal">Gel a Tebrizli Şems’in aşk kadehi; eski derde sensin derman olan.</p>

  <h3 class="h2baslik" id="calibre_toc_2473">CCXXV</h3>

  <p class="indentmetin">Çunin bâşed çunin guyed munâdî</p>

  <p class="indentmetin">Ki bî rencî nebînî hîç şâdî</p>

  <p class="normal">Tellâl böyle söylüyor, böyledir diyor, dert çekmeden hiçbir neşe elde edemezsin.</p>

  <p class="normal">Doğduğun günden beri her gün ne kadar eziyetler çektin; bir düşünüver.</p>

  <p class="normal">Sen dünyaya göz açıncaya dek gözlerden, gönüllerden ne kanlar akmıştır.</p>

  <p class="normal">Tanrım, ona verdiğin kudreti önceden görseydi demir bile</p>

  <p class="normal">Korkusundan erir, su olur giderdi de cansız bir şey olmayı kabul etmezdi.</p>

  <p class="normal">Fakat onu gizledin demirden, her gün azar azar verdin o kudreti ona.</p>

  <p class="normal">Sonucu ayna oldu demir de şükürler olsun a yol gösteren padişah dedi sana.</p>

  <h3 class="h2baslik" id="calibre_toc_2474">CCXXVI</h3>

  <p class="indentmetin">Diger bâre şeh-i sâkıy resîdî</p>

  <p class="indentmetin">Merâ der halka-i meston keşîdî</p>

  <p class="normal">A padişahım sâkî, gene geldin de bizi sarhoşların halkasına çektin.</p>

  <p class="normal">Gene tövbeleri bozdurdun; gene bir kadehle perdeleri yırttın.</p>

  <p class="normal">Gene şaraba benzer fitneler koparan bir hayali sarhoşların beyinlerine soktun.</p>

  <p class="normal">Gel a ceylan, göbeğindeki kokudan belli, ağustos güllerinin, nilüferlerin bulunduğu yerde otlamışsın.</p>

  <p class="normal">Ovada bir soluk aldın verdin mi, her yer güllerle, erguvanlarla dolar.</p>

  <p class="normal">A gökyüzü, pek o kadar arlanma; senin boyun da benim sevgilimin aşkından iki kat olmuş.</p>

  <p class="normal">Söyle ey can, söylemeyeceksen ben söyleyeyim; onun güzelliğinden utandın da gizlendin, görünmüyorsun.</p>

  <p class="normal">A cennet, şimdicek kulağına söyleyeyim: Onsuz kapın kapalı, anahtarı da yok.</p>

  <p class="normal">A şafak, Mısır kadınları gibi sen de benim Yusuf’umu gördün de ellerini doğradın.</p>

  <p class="normal">Dün gece elinde bir ateş gördüm; anladım ki bir tencere yemek pişireceksin.</p>

  <p class="normal">Sen de a gönül, onun bulunduğu mutfakta, duvarın ardından bir şeyler duyuyordun.</p>

  <p class="normal">Yılda iki kere gelen bayram değilsin sen; bayramın inadına her gün bir bayramsın sen.</p>

  <p class="normal">A efendim, kudrette eşin, benzerin yok; eşsiz bir güzelliktir dokumadasın.</p>

  <p class="normal">Bir işkembeye öylesine bir nur verirsin ki… Boş yere karındaki çocuğu seçmezsin ya.</p>

  <p class="normal">Söyle a gül, şunu bunu dalayan kuru bir diken değil miydin; kimden eriştin bu lûtfa?</p>

  <p class="normal">Sen de a göz, toprak cinsindendin, ben ne görürüm ki demiştin; fakat görüyorsun işte.</p>

  <p class="normal">Sen de a ayak, durduğun yerde kalakalmıştın; koşturan koşturdu seni de koştun.</p>

  <p class="normal">İsa’nın soluğuna da düşmansın, bilgisine de; a eşek, acaba bu çağırışa eriştin mi sen?</p>

  <p class="normal">Şu bilgi de mal gibi arta kalan mirastır; ne sen kalırsın, ne seçtiğin, elde ettiğin bilgi kalır.</p>

  <p class="normal">Kocalmış dünyaya dedim ki: Gençleş de genç bahtı gör, nice bir böyle kadid olup kalacaksın?</p>

  <p class="normal">Gel de ümidi bir iyice seyret; ümit içinde sonsuz ümitsizliğe düşmek iyi bir şey değil.</p>

  <p class="normal">Ona ulaştım, sözden ayrıldım; fakat senin ayrıldığın padişahtan ayrılmam ben.</p>

  <h3 class="h2baslik" id="calibre_toc_2475">CCXXVII</h3>

  <p class="indentmetin">Sonûdem men ki çâkerrâ sotûdî</p>

  <p class="indentmetin">Ki bâşem men tu lutf-ı hod nomûdî</p>

  <p class="normal">Duydum ki bu kulu övmüşsün; kim oluyorum ben? Sen kendi lûtfunu göstermişsin.</p>

  <p class="normal">Sen lâ’l madenisin, kehribarın canısın; acımış da bir saman çöpünü kendine çekmişsin.</p>

  <p class="normal">Değersiz bir demirdim ben; sen cilâ vurdun, ayna ettin beni.</p>

  <p class="normal">* Yokluk tufanından sen satın aldın beni; hem Nuh’sun sen, hem gemi, hem de Cudi Dağı.</p>

  <p class="normal">A gönül, ödağacı gibi yandıysan koku ver; yok, yanmadıysan, hamsan şimdi yan yakıl, çünkü ödağacısın sen.</p>

  <p class="normal">* Baht, ikbal gölgesinde yattım, uyudum; beş duygudan dışarı, yolumu sen açtın benim.</p>

  <p class="normal">O yolda kanatsız, ayaksız, başsız, bir anda doğuya, batıya gidiliverir.</p>

  <p class="normal">O yolda dileyiş, isteyiş dikeni yoktur; orda ne Hıristiyanlık vardır, ne Yahudilik.</p>

  <p class="normal">Gök kubbe ülkesinin dışında can körlükten de kurtulur, sağırlıktan da.</p>

  <p class="normal">Ne ağlıyorsun? Gülenlerin yanına git; ne duruyorsun? Evvelce bulunduğun yere git.</p>

  <p class="normal">Bu balda yüz çeşit yara var; bir bak da gör, çıbandan başka ne kazandın bu baldan?</p>

  <h3 class="h2baslik" id="calibre_toc_2476">CCXXVIII</h3>

  <p class="indentmetin">Etâke’s-savmu fî kuleli’s-suûdi</p>

  <p class="indentmetin">Fe dum v’eslem alâ ragmi’l-hasûdî</p>

  <p class="normal">Oruç ayı, kutluluk elbiselerini giyinmiş, çıkageldi; hasetçinin inadına kalk, karşıla, selâm ver.</p>

  <p class="normal">Oruç tut, iftar et, nimetleri bol bayram da var; ölümsüz bir yaşayış da var sana.</p>

  <p class="normal">Seven, sevilen Tanrı’dan armağan olarak boyuna huriler râm olur sana.</p>

  <p class="normal">Hayırlısıyla gelen gelirlere şükürler olsun, gene de şükürler olsun, gene de şükürler olsun.</p>

  <p class="normal">Şarap sunulmada, gene de şarap, gene de şarap sunulmada; cömertlikten sonraki cömertlikten sonraki cömertlikle hem de.</p>

  <p class="normal">Dudağına dek dolu sağrakla şarap sunarız ona; yudum yudum sinişi, derinin altından bile görünür.</p>

  <p class="normal">Doğuda da ırmaklar akmada, batıda da; cennet ırmakları gibi durmadan, dinlenmeden akmada.</p>

  <p class="normal">Gençlik ateşleri, yalım yalım, alev alev; kutlulukla yanıyor, yandırıyor; sönmesinden korku yok.</p>

  <p class="normal">Can şarap içti, esridi; gözü aydın olsun; a nefis, seni de çağırıyor; hadi, dön git.</p>

  <p class="normal">* Tanrı’nın yeri geniş, yayılın, gezin; konukları esirgeyen Rabbe konuk olun.</p>

  <p class="normal">Rabbimiz, bize dönün, gelin diye çağırıyor bizi; çağrımıza uyun, ahitlerinizi tutun diyor.</p>

  <p class="normal">Bizimle buluşunca katımızda zahitlik mi olur? Burda varlık içinde varlık var, varlık içinde varlık.</p>

  <p class="normal">Eşiğimizde bir şey isteyenleri mahrum etmeyiz biz; vaadlerimizden caymamıza imkân yok.</p>

  <p class="normal">Sustum; çünkü her söylenmeyen şeyi, senin gördüğün, duyduğun gibi ben de gördüm, duydum.<sup class="calibre2"><a href="../Text/divanson_split_382.html#footnote-700-55" id="footnote-700-55-backlink">[55]</a></sup></p>

  <h3 class="h2baslik" id="calibre_toc_2477">CCXXIX</h3>

  <p class="indentmetin">Zi mâ bergeşti-yo bâ gul futâdî</p>

  <p class="indentmetin">Du çeşm-i hîş sûy-ı gul guşâdî</p>

  <p class="normal">Bizden ayrıldın da güle düştün; iki gözünü de güle diktin.</p>

  <p class="normal">Gül, yüzümüzün şomluğu yüzünden senden kaçtı; gülden de vazgeçtim; tuttun, buracığa baş koydun.</p>

  <p class="normal">Baş koydun ayağımı öpmek için; fakat öpemedin de gülü öptün.</p>

  <p class="normal">Ustasın ama gül kokusunu alan o dudaklarla öpmeyi beceremiyorsun işte.</p>

  <p class="normal">Kokusu gitsin diye o iki dudağı, ayağını bastığın toprakla ovmadayım.</p>

  <p class="normal">A toprak, senden dudağımı nasıl kaldırabilirim ben? Fakat fitnenin başı sensin; gülü sen doğurdun.</p>

  <p class="normal">Öylesine bir topraksın ki zaten; Tanrı’dan lûtuflar çalmışsın; hem hırsızsın sen, hem müritsin, hem murat.</p>

  <h3 class="h2baslik" id="calibre_toc_2478">CCXXX</h3>

  <p class="indentmetin">Ezin tengin kafes cânâ perîdî</p>

  <p class="indentmetin">Ve zin zındân-ı tarrâron rehîdî</p>

  <p class="normal">Şu daracık kafesten uçtun; şu hırsızların, yankesicilerin zindanından kurtuldun sevgili.</p>

  <p class="normal">Aynanın yüzünden tozu toprağı giderdin; ne gördüysen gördün o aynada.</p>

  <p class="normal">Aşağı-yukarı haberler duyuyordun; duyduklarını o yüceler âlemine git de gözünle gör, seyret.</p>

  <p class="normal">Suyu, toprağı, suya, toprağa bıraktın, can kumaşını da tuttun, gökyüzüne çektin.</p>

  <p class="normal">Bedenle gezip dolaşmadan kaçtın; canla gezip dolaşmaya ulaştın.</p>

  <p class="normal">Ana karnı olan şu dünyadan kurtuldun, akıl babasının yanına koştun.</p>

  <p class="normal">Bizden tattığın her acıya karşılık candan daha da tatlı şaraplar iç her solukta.</p>

  <p class="normal">Bütün âlemi bıraktın da bizi seçtin ya; artık dilediğini seç, al.</p>

  <p class="normal">Helva gibi şu dünya tenceresinden, öbür dünya sofrasına gittin; piştin çünkü.</p>

  <p class="normal">Yumurta kuştan boş kaldı ama dünya yumurtasından çıktın, uçtun sen.</p>

  <p class="normal">Bundan böyle şu dünyaya sığmazsın sen; uçtukça uçtuğun o dünyada uç gitsin.</p>

  <p class="normal">Sus, yürü git, kilidini açtılar senin; ecel, kilidine bir anahtar uydurdu işte.</p>

  <h3 class="h2baslik" id="calibre_toc_2479">CCXXXI</h3>

  <p class="indentmetin">Dilâ rov rov hemon hon şov ki bûdî</p>

  <p class="indentmetin">Bedon sehrâ vo hâmun çov ki bûdî</p>

  <p class="normal">A gönül, yürü, yürü, evvelce olduğun gibi kan kesil; önceden bulunduğun yazıya, ovaya git.</p>

  <p class="normal">Şu varlık toprağında ne diye yuvarlanırsın? Evvelce nasıl ocakta, mangaldaysan gene git oraya.</p>

  <p class="normal">Şu nasıl oldu, nice bitti âleminde ne kadar kalacaksın? Yürü, evvelce olduğu gibi o neliksiz-niteliksiz âleme var.</p>

  <p class="normal">Öküz değilsin ki boş yere dolap döndüreceksin; evvelce olduğun gibi yürü, gökyüzü dolabının üstüne çık.</p>

  <p class="normal">Şu yayım yerinde mide dolgunluğuna uğramış hastalara benziyorsun; evvelce nasılsan gene var, gününe gün katıladuran ölümsüz ömre ulaş.</p>

  <p class="normal">Ne diye Eflâtun’un hekimliğine zebun olup kalırsın? Eflâtun’a da Eflâtun kesil; evvelce de öyleydin ya.</p>

  <p class="normal">A yapayalnız oturup kalan, tutsakça ne kalakalmışsın? Eskiden sultandın, barondun sen, gene padişah kesil, baron ol.<sup class="calibre2"><a href="../Text/divanson_split_383.html#footnote-700-56" id="footnote-700-56-backlink">[56]</a></sup></p>

  <p class="normal">* Rûyin-ten isen (bedenin tunçtansa) beden âfettir sana; hele önceden Ferîdûn’un canıydın ya, var gene can kesil.</p>

  <p class="normal">Gördüğün ikbali, devleti gör; önceden olduğun gibi kutlu bir baht kesil.</p>

  <p class="normal">İnciler dizmeyi bırak; denizde gizli inci ol, evvelce de öyleydin zaten.</p>

  <h3 class="h2baslik" id="calibre_toc_2480">CCXXXII</h3>

  <p class="indentmetin">Merâ çün nâf ber mestî borîdî</p>

  <p class="indentmetin">Zi men çi sâkiyâ dâmen keşidî</p>

  <p class="normal">Beni göbek gibi sarhoşluk adıyla kestin; hal böyleyken a sâkî, ne diye eteğini çektin benden?</p>

  <p class="normal">Her solukta böylesine bir aşk belirtmedesin; a belirten, sen ne diye belirmezsin?</p>

  <p class="normal">Davul meydanda, davulu çalan nasıl oluyor da gizli kalıyor? Ne kilittir, ne anahtarsız kilit bu.</p>

  <p class="normal">Canda bir görülmemiş delik peydahlandı; akıllar deliliğe mürit oldular gitti.</p>

  <p class="normal">O küpten binlerce renk meydana çıktı; fakat mavilikten de münezzeh o renkler, aklıktan da.</p>

  <p class="normal">İki gözünü de yokluğa dik de şaşılacak bir şeyler seyret; ümitsizlikte ne de ümit beslemektir bu.</p>

  <p class="normal">Şimdi yüce bir Arş’sın, şerefli bir tahtsın ama o dükkânda parça parça tahtaydın sen.</p>

  <p class="normal">Şu köyde tanınmışsın, teksin ama yokluk ülkesinde bulunanlardan biriydin sen.</p>

  <p class="normal">Gene oraya git, ordakilerden biri kesil; ne diye tuttun da o gül bahçesinden dışarıya uçtun?</p>

  <p class="normal">* Bu yanda ayağına yüzlerce bağ bağladılar, hepsi de düşünceden, vehimden, Amîd’in nüktelerinden meydana gelen bağ.</p>

  <h3 class="h2baslik" id="calibre_toc_2481">CCXXXIII</h3>

  <p class="indentmetin">Elâ fi’l-ışkı teşrîfî ve îdî</p>

  <p class="indentmetin">Taâlev nahve ışkın mustezîdî</p>

  <p class="normal">A benim aşkta giyimim kuşamım, a benim bayramım; gittikçe artan, arttıkça artması istenen aşka gel.</p>

  <p class="normal">Sınırlardan, gel diye çağırıyor bizi; sınırlarda mahpus olan, dikkatli bir gözle kurtulur gider.</p>

  <p class="normal">Tatlı suyla dolu deniz çağırıyor bizi; artık toprakla teyemmümü bıraktık biz.</p>

  <p class="normal">Bütün çağırışların tapısına yöneldiği yaratan çağırıyor bizi; her uzak kalan bizce hasretlere düşer artık.</p>

  <p class="normal">Eşi, benzeri olmayan durakları andık analı her şeyi unuttuk gitti.</p>

  <p class="normal">Başlangıçlar da elinde, sonlar da; canın elinden gelen, bir iyice işe sarılmak.<sup class="calibre2"><a href="../Text/divanson_split_384.html#footnote-700-57" id="footnote-700-57-backlink">[57]</a></sup></p>

  <h3 class="h2baslik" id="calibre_toc_2482">CCXXXIV</h3>

  <p class="indentmetin">Çu ism-i Şems-i din esmâ tu dîdî</p>

  <p class="indentmetin">Hulâsa ûst der eyşâ tu dîdî</p>

  <p class="normal">Şemseddin’in adı gibi bir ad işittin mi adlar içinde? Hasılı her şeyde o var, her şeyin hulâsası o; gördün mü?</p>

  <p class="normal">Akılların ne bilgisi var ona karşı? Baş bile onca ayakla bir, gördün mü bunu?</p>

  <p class="normal">A gönül, gördün mü onun özel halkasındaki heyecandan, savaştan daha parlak bir şey iki âlemde de?</p>

  <p class="normal">Önden sona dek o inciye benzer bir inciyi sonucu kim görmüştür, yahut sen gördün mü? Söyle.</p>

  <p class="normal">O incide hiçbir eksiklik yok; eğer bir eksiklik görünürse hayaldir ancak, sen gördün mü yoksa?</p>

  <p class="normal">O yokluk perdesi civarında her varlık, tapısında secdeye kapanmış; gördün mü bunu?</p>

  <p class="normal">Ne yücelere ağmış, ne genişleyip yayılmış; fakat gene de göğsü esirgeyişlerle dolu, selvi boylu bir efendiler efendisi gördün mü sen?</p>

  <p class="normal">Bir padişah ki güzelim yüzüne karşı cinler de secdeye kapanmış, insanlar da; bu güzellikte bir yüz gördün mü?</p>

  <p class="normal">Öylesine bir hilmi var ki toprak bile dayanamaz bu kadarına; hiçbir şeye aldırış etmemekle beraber böyle de bir hilim gördün mü ki?</p>

  <p class="normal">Kahır, acı vasıflarından biri onun; fakat şeker gibi lâ’l dudaklarla beraber kahrı gördün mü sen?</p>

  <p class="normal">Göklere buyruk vermek için yücelere merdiven dayadığını gördün mü?</p>

  <p class="normal">Öylesine parlaklıkta, o çeşit güzellikte bir inci gördün mü ki can bile lala olmuş ona?</p>

  <p class="normal">Gördün mü böyle bir şey ki birisi tutsun da şu geçici boncukla ondan o çeşit kumaşı satın alsın?</p>

  <p class="normal">Yumuşaklıkta su gibi olan, katılıkta mermere, granite benzeyen bir aşkı gördün mü sen?</p>

  <p class="normal">Dışım mihnetten, eziyetten ibaret; içimse tamamıyla hazine, tamamıyla define; bu şaşılacak halde gördün mü bizi sen?</p>

  <p class="normal">İki dünyada da, padişahlar padişahı Şemseddin’e, mülkte, saltanatta bir eş, bir benzer gördün mü?</p>

  <p class="normal">A seher yeli, onun hatırı için lûtfet, tapısına bir selâm götür bizden; gördün mü onu sen?</p>

  <p class="normal">Cebrâil’in atının nalından dirilen toprak gibi, bütün Tebriz onun yüzünden dirilmiştir, gördün mü?</p>

  <h3 class="h2baslik" id="calibre_toc_2483">CCXXXV</h3>

  <p class="indentmetin">Merâ ender ciger binşest hârî</p>

  <p class="indentmetin">Bi hamdillâh zi bâg-ı ûst bârî</p>

  <p class="normal">Ciğerime bir dikendir saplandı; fakat hamd olsun Allah’a ki onun bağından bâri bu diken.</p>

  <p class="normal">Bedenim aşkla ağlayıp inlemeye düştü ama canım büyük bir devlete, yüce bir ikbale kavuştu.</p>

  <p class="normal">Böylesine bir Ay’ı kucakladım ya; artık benim ikbalime kıyı yoktur, sınır bulunmaz.</p>

  <p class="normal">Tut şu aklı da onun darağacına çek; ondan sonra da gürültüyü seyret.</p>

  <p class="normal">Varlığımın bir arışı, bir argacı kalmayacasına girişti canım, aşkını örüp dokumaya.</p>

  <p class="normal">Nar gibi yüz, yolda perde oluyorsa, gül gibi tezce bir ateş salayım gitsin ona.</p>

  <p class="normal">Ölümlü gül bahçesine aldanma; bir gün olur, se-çârla yutulur, kokar gider.</p>

  <p class="normal">Sen, Tanrı’nın âşık olduğu güzelliği gör; böylesine bir cana can ver.</p>

  <p class="normal">Efendiler efendisi Tebrizli Şemseddin; Tanrı bile onunla övünmededir.</p>

  <h3 class="h2baslik" id="calibre_toc_2484">CCXXXVI</h3>

  <p class="indentmetin">Tu cânâ bî visâleş der çi kârî</p>

  <p class="indentmetin">Be dest-i hîş bî vasleş çi dârî</p>

  <p class="normal">A benim canım, ona kavuşmadıktan sonra ne işle ne güçle oyalanmadasın; ona kavuşmak elinde değil; peki ne var elinde senin?</p>

  <p class="normal">Bütün lâfın ağlıyorum, inliyorumdan ibaret; fakat onun katında ağlayıp topraklara döşenmenin hiçbir değeri yok.</p>

  <p class="normal">Taş bile seni görse kimin vuslatından ayrıldın diye ağlar haline senin.</p>

  <p class="normal">Onunla beraberken, ona mağara dostuyken öylesine ululanırdın, baş çekerdin ki.</p>

  <p class="normal">Vuslatıyla göklere bile övünürdün; ayrılığıyla toprağa bile utançsın şimdi sen.</p>

  <p class="normal">Vuslatından sunulan şaraplarla sarhoştun; işte şimdicek mahmurluk çağı geldi çattı sana.</p>

  <p class="normal">Fakat devlet kuşu müjde getirdi; o devletten bir bahardır geliyor.</p>

  <p class="normal">O vuslat, onun lûtfundandı, onun hilminden; akıldan, hünerden, el çabukluğundan filân değil.</p>

  <p class="normal">Dün lûtfu bir Hintli ihtiyara uğradı da, ihtiyar güzel yüzlü ay parçası bir genç oldu.</p>

  <p class="normal">Lûtfundan, güzelliğinden böylesine şeyler görmüşsün a benim canım da, o yüzden böyle kararsız bir hale düşmüşsün.</p>

  <p class="normal">Yüzlerce mülküm, saltanatım olsa ne fayda; canım sensin benim, sense kaçmışsın benden.</p>

  <p class="normal">A gönül, öyle bir efendiler efendisi uzak sana ki onsuz kaybolmuş gitmişsin, yularsızsın sen.</p>

  <p class="normal">A ayrılık, senden binlerce yaram var; şimdi de tutmuş, yılan gibi definesinin başına çöreklenmişsin.</p>

  <p class="normal">A ayrılık günüm, zifire, katrana benziyorsun; a onunla buluştuğum gün, kar gibi apaçıksın.</p>

  <p class="normal">Vuslatıyla oyuna girişmiştin, kumar oynuyordun sen; şimdiyse hayaliyle kumar oynamadasın.</p>

  <p class="normal">A sabır, övüncümüz Hak ve din Şems’inin ayrılığında hiç yardım etmedin bize.</p>

  <p class="normal">* Belki Tebriz toprağından biten sabrı yerim, sabır denen acı otun özünü emerim de bir soluk kendime gelirim.</p>

  <p class="normal">Topal bahtım gibi rahvan yürümeye kalkışana bakma; şu düştüğüm ayrılık gibi ayrılığı seyret sen.</p>

  <h3 class="h2baslik" id="calibre_toc_2485">CCXXXVII</h3>

  <p class="indentmetin">Selâ ey sûfiyan k’imrûz bârî</p>

  <p class="indentmetin">Semâ’est-o neşât-o ayş ârî</p>

  <p class="normal">Haydin a sûfîler; bâri bugün kendinize gelin; evet, semâ’ var, neşe var, zevk var bugün.</p>

  <p class="normal">* Haydin; altı yönden de kapıları açtılar; denizin dibinden bir tozdur koptu.</p>

  <p class="normal">Haydin; bugün kafalar, beyinler, bir canın, bir canlar bağışlayanın vuslat kokusuyla doldu.</p>

  <p class="normal">Haydin; her kulak, her akıl, mutlak olarak kendinden geçişten bir küpe buldu.</p>

  <p class="normal">Haydin; bir an sonra doğudan batıya dek, bir tek ayık bulamazsınız.</p>

  <p class="normal">Hiç kimseciklerin uğrayıp geçmediği o meydanın her köşesinde can âleminden bir atlı var.</p>

  <p class="normal">Odunlar gibi girin şu ateşin içine; ta yedinci kat göğe dek kıvılcımlar saçıyor bu ateş.</p>

  <p class="normal">Cüzî Nefs’in çorak alanında, her yanda bir ağaç, bir ırmak.</p>

  <p class="normal">Sen hiçbir bağda bir ağacın, tutup da bir ağacı kucakladığını gördün mü?</p>

  <h3 class="h2baslik" id="calibre_toc_2486">CCXXXVIII</h3>

  <p class="indentmetin">Hodâvendâ zekât-ı şehriyârî</p>

  <p class="indentmetin">Zî men megzer şitâb er mihr dârî</p>

  <p class="normal">Efendim, padişahlığının zekâtını ver; eğer seviyorsan beni, merhametin varsa, çabuk ol, geçip gitme.</p>

  <p class="normal">Hele a yakıp yandıran şimşek, biraz daha yavaş; çünkü senin yüzünden gözüm bahar bulutuna döndü.</p>

  <p class="normal">Bakış, görüş zayıflığından atının tozuna bile erişemiyor.</p>

  <p class="normal">Dizgin kas, attan in de yaya yürü, bizi geliştir: güneşsin sen çünkü, âlem sensiz kapkaranlık.</p>

  <p class="normal">Ayrılık değil bu, ölüm acısı; boğazımızı ayrılıkla sıkıyorsun.</p>

  <p class="normal">Can gölge gibi peşinden koşuyor; öylesine bir hale gelmiş ki kararsızlıkta gölgeyi de geçmiş.</p>

  <p class="normal">Onun yüzüne bakarak çok şarap içtin a gönül, o yüzden bu acılığa düştün, mahmursun şimdi.</p>

  <p class="normal">A güzelliği can sâkîsi olan, ne olur, merhamet etsen de mahmurun bir başını kaşısan.</p>

  <p class="normal">Elimden tuttun, ahdettin benimle, kıyamete dek dost olacağına söz verdin.</p>

  <p class="normal">Senin ahdinin elinden elden çıktım ben; canına and olsun, el çekme benden.</p>

  <p class="normal">Artık bundan böyle bir kere daha seninle ahitleşmeye kimin gücü yeter? Çünkü sen pek taş yüreklisin, pek aman nedir bilmezsin.</p>

  <p class="normal">Hasta gönüllülere gözler gibi bekçi dikmedesin; sen mi daha zalimsin, sarhoş gözlerin mi?</p>

  <p class="normal">Gözünden söz ettim ya; gönlüm yokluk denizine, can verme deryasına gitti.</p>

  <p class="normal">Gönlüm gitti; aşkın devletle, muradına erişerek, dileğini elde ederek sağ olsun.</p>

  <p class="normal">A aşk, âşıkların başlarından eksilme; ebedî olarak yaşa da boyuna onların işlerini başar.</p>

  <h3 class="h2baslik" id="calibre_toc_2487">CCXXXIX</h3>

  <p class="indentmetin">Azîziyy-o kerim-o lûtf-dârî</p>

  <p class="indentmetin">Ve leykin dûr şov çün hûşyârî</p>

  <p class="normal">Üstünsün, kerem sahibisin, lûtuflar edersin; fakat mademki ayıksın, aklın başında, uzak ol.</p>

  <p class="normal">Âşıklara ayık dost yakışmaz; ayıklardan hiç mi hiç dostluk gelmez.</p>

  <p class="normal">Sâkî, bir soluk az şarap sunarsa bana, ağlaya inleye eteğine sarılırım onun.</p>

  <p class="normal">Tapısında sürahi gibi kan ağlarım; kararsızlıkla şarap gibi coşarım.</p>

  <p class="normal">Düşünceden bıktım, usandım, niceye bir düşüncelere salacaksın beni? Şarap sun derim.</p>

  <p class="normal">Ne düzen düzeyim a sâkî, ne düzen; zaten hileler yaratıcısın, düzenler düzersin sen.</p>

  <p class="normal">Deliller getirir de her solukta dışarı yollarsın beni; pek kıskançsın, pek utangaçsın sen.</p>

  <p class="normal">Ne dışarı var, ne içeri, ne kadeh, ne şarap; fakat söz böyle akar gider işte.</p>

  <p class="normal">Ihla ey devem, ıhlayacak yer burası; bu ülkeden gitmeyin.</p>

  <p class="normal">Aşka feda oldum; sevgisi ne de tatlı; sevgisi dileğimi de kesti, irâdemi de aldı.</p>

  <p class="normal">A sâkî, olmayacak oyunlarla oyalama beni; koca koca sağraklar sun bana.</p>

  <p class="normal">A dolunay, doğ bize; aşk hakkı için geçip gitme.</p>

  <p class="normal">Dünyadan kurtar beni; sarhoş et de sağımı, solumdan ayırt edemeyeyim.<sup class="calibre2"><a href="../Text/divanson_split_385.html#footnote-700-58" id="footnote-700-58-backlink">[58]</a></sup></p>

  <h3 class="h2baslik" id="calibre_toc_2488">CCXL</h3>

  <p class="indentmetin">Merâ der hende mîâred behârî</p>

  <p class="indentmetin">Merâ ser-geşte mîdâred humârî</p>

  <p class="normal">Bahar güldürüyor beni; mahmurluk başımı dönürüyor benim.</p>

  <p class="normal">Bir Ay, döndürüp oynatıyor beni; bir sevgili, eşsiz dostsuz bıraktı beni.</p>

  <p class="normal">Bir çeng çalanın sesinden tele döndüm ben; sesi meydanda onun, teli görünmüyor.</p>

  <p class="normal">Toz gibi bir dünyadır kopardı, meydana getirdi; kendisiyse yel gibi toz içinde gizlendi gitti.</p>

  <p class="normal">O padişah, kıvılcım gibi bir yaşayıştır parlattı; yanış gibi kıvılcımın içinde gizlendi kendi.</p>

  <p class="normal">Gül bahçesinin güzelliğini o bezedi; kendisi gül gibi dikenin içinde gizlendi.</p>

  <p class="normal">Gönlüm, sen söyle a sâkî diyor; çünkü gönlüm sarhoş, hiç olmazsa sâkînin aklı başında.</p>

  <p class="normal">Gönlüm ayna gibi susarak söylemede; hem de acayip bir aynacının elinde gönlüm.</p>

  <p class="normal">O aynacının yüzünden soluktan soluğa aynada bir acayip şekil, bir eşsiz güzellik görünmede.</p>

  <h3 class="h2baslik" id="calibre_toc_2489">CCXLI</h3>

  <p class="indentmetin">Be ten incâ be bâtın der çi kâri</p>

  <p class="indentmetin">Şikârî mîkunî yâ tu şikârî</p>

  <p class="normal">Bedeninle burdasın ama içyüzden ne işe koyulmuşsun? Avlanıyor musun, yoksa avlıyorlar mı seni?</p>

  <p class="normal">Ne de durgun görünüyorsun görünüşte; fakat perdenin ardında hiç de kararın yok.</p>

  <p class="normal">Elbisen derenin kıyısında, sense suya dalmışsın; bu dalıştan sonra nasıl baş çıkaracaksın sudan acaba?</p>

  <p class="normal">Bu işin eri, bulunduğun yerde seninle beraber; fakat çaresini söylerse utanırsın.</p>

  <p class="normal">Dal nasıl oynarsa oynasın, değil mi ki oynuyor, bahar yeli esiyor demektir.</p>

  <p class="normal">A dal, şu yelle o yana bu yana oynayıp durma, kaçma bu yelden; bilmiyor musun ki bu yeldendir sana yardım?</p>

  <p class="normal">Yüzlerce çeşit avutup, oyalayıp işini düzmede, koşmadadır bu yel; fakat sen hiç de hakkını gözetmiyorsun onun.</p>

  <p class="normal">Sözün sonu şu: Her dileğini ondan elde edersin sen; hem sarhoşluk veren odur sana, hem ayıklık veren o.</p>

  <p class="normal">Sor bakalım, kimdir o: Tebrizli Şemseddin’dir o; bil, öğren de onun aşkından başka bir şeyle başını kaşımaya kalkışma.</p>

  <h3 class="h2baslik" id="calibre_toc_2490">CCXLII</h3>

  <p class="indentmetin">Metâz ey dil suy-i deryâ-yı nârî</p>

  <p class="indentmetin">Ki mîtersem ki tâb-ı nâr nârî</p>

  <p class="normal">A gönül, ateş deryasına at sürme; çünkü korkuyorum, dayanamazsın ateşe.</p>

  <p class="normal">Varlığın kamıştandır, bir sesindir var; her solukta yepyeni bir sestir çıkarıyorsun.</p>

  <p class="normal">Seslendin mi, bir şehri ayağa kaldırırsın; fakat kamışlığının ateşe tahammülü yok.</p>

  <p class="normal">A kardeş, yalım yalım yanıyorsun; şehir içinde oturma sen.</p>

  <p class="normal">Rızık, nasıl rızık yiyene meylederse, kamış da ateşe meyleder ama.</p>

  <p class="normal">Gerçekte ateş ağlaya inleye kendisine rızık ister de, kamışın o meyli ondandır, ateşin yalvarışındandır o.</p>

  <p class="normal">Kamış sana ne derse yapma; padişahsan aksini yap onun.</p>

  <p class="normal">Aksini yaptın mı, gizlenir kamış, kamış kaybolunca da bir başka baş kaşırsın.</p>

  <p class="normal">Öyle bir varlık belirir sana ansızın ki elde ettiğin şey ne kamışta vardır, ne şekerde.</p>

  <p class="normal">Bir lâtif, bir cana canlar katan nurdur o ki ondan renk renk, çeşit çeşit şaraplar elde edersin.</p>

  <p class="normal">Tatlılıktan kol kanat açarsın: lâleliğin güzelliklerini göstermeye koyulursun.</p>

  <p class="normal">Bu ışığın arasında bir başka güneş görünür, canlar incilere döner.</p>

  <p class="normal">Onun ışığıyla da kanatlarını yakar, yandırırsın; ışığındaki tatlılık seni senden alır.</p>

  <p class="normal">Feryattan o güneşin değirmisi yarılır gider, zaten gül, gül verir, diken ağacı diken.<sup class="calibre2"><a href="../Text/divanson_split_386.html#footnote-700-59" id="footnote-700-59-backlink">[59]</a></sup></p>

  <p class="normal">Bunun ötesini anlatmada dil âcizdir; dilin işi gücü görüneni anlatmaktır zaten.</p>

  <p class="normal">Halbuki görünen şekil gül yaprağına benzer; su gibi eriyip gidiverir.</p>

  <p class="normal">Sarhoşluk, mahmurluk istiyorsan, o güllerin eridiği kıyıda</p>

  <p class="normal">Boyuna Tebrizli Şemseddin’in adını söyle de onun yüzünden bu işleri başar.</p>

  <h3 class="h2baslik" id="calibre_toc_2491">CCXLIII</h3>

  <p class="indentmetin">Bidîd in con derûn-ı dil behârî</p>

  <p class="indentmetin">Sehergeh dîd turfe mergzârî</p>

  <p class="normal">Şu gönül, içinde bir bahardır gördü; seher çağında görülmemiş bir çayırlık çimenliktir seyretti.</p>

  <p class="normal">Öylesine bir çayırlık ki âşıkın canına rahat, huzur konağı da orda, dilsiz-kolsuz öpüşüp kucaklaşma da orda.</p>

  <p class="normal">Firdevs cenneti bile o gül bahçesinin kulu kölesi; cennet onun yeşilliğini görünce utanakalmış.</p>

  <p class="normal">Her yanda bir neşe, bir semâ’ meclisi; her ağacın altında bir eşsiz güzel.</p>

  <p class="normal">Kâfur gibi ak-pak olmuş bir ihtiyar gelse, gül yanaklı, misk saçlı olur.</p>

  <p class="normal">Can arslan gibi zincirlerini kırdı da deli divane kesildi, çıldırmışçasına o yana kaçtı.</p>

  <p class="normal">Bakayım nereye gitti can dedim de peşine takıldım; o gidişte bana bir iş açıldı.</p>

  <p class="normal">Gönül çekici eşsiz konaklar gördüm; fakat canın izinin tozunu bile göremedim.</p>

  <p class="normal">Sırrıma söyle de geri gelsin; yok, gelmeyecekse bâri sen gel.</p>

  <p class="normal">Ordan armağan olarak bir şeyler getir de bedenimi de tutayım, oraya götürüp dikeyim.</p>

  <p class="normal">O Ay kimdir? Efendiler efendisi Şemseddin; Tanrı huylu, eşsiz, örneksiz, ünlü er.</p>

  <h3 class="h2baslik" id="calibre_toc_2492">CCXLIV</h3>

  <p class="indentmetin">Merâ bigrift rûhânî nigrârî</p>

  <p class="indentmetin">Kinâriyy-o kinâriyy-o kinârî</p>

  <p class="normal">Beni can âleminin bir eşsiz güzeli tuttu da, bir kucakladı, bir kucakladı, bir kucakladı ki.</p>

  <p class="normal">Dar yolda öylesine bir sataştı, öylesine bir sataştı, öylesine bir sataştı ki bana.</p>

  <p class="normal">Onun aşk ateşlerinden, candan bir dumandır tüttü, bir dumandır tüttü, bir dumandır tüttü.</p>

  <p class="normal">Böylesine bir aşka tutulan gönülde karar kalmaz mı kalmaz, kalmaz mı kalmaz, kalmaz mı kalmaz.</p>

  <p class="normal">Şimdi gönül atım, yularını kopardı mı kopardı, kopardı mı kopardı.</p>

  <p class="normal">Sevda yuları, başına toz kondurdu onun, toz kondurdu, toz kondurdu.</p>

  <p class="normal">Tebrizli Şems yüzünden başına bir mahmurluk çöktü, bir mahmurluk çöktü, bir mahmurluk çöktü ki.</p>

  <h3 class="h2baslik" id="calibre_toc_2493">CCXLV</h3>

  <p class="indentmetin">Çü ışk âmed ki con bâ men sipârî</p>

  <p class="indentmetin">Çirâ zûter megruyî âri ârî</p>

  <p class="normal">Aşk geldi de, bana can verir misin dedi; neden tezce evet, evet demiyorsun?</p>

  <p class="normal">Dünya güzellerin ateşlerinden yandı yakıldı; aşkın güzelliği, aşkın yüzü, evet, her yanı sardı.</p>

  <p class="normal">Can, aşkın yüzünü gördü mü der ki: Elden çıktım gitti de gene el vermiyorsun bana.</p>

  <p class="normal">Aşkı bir nur burcu olarak gördüm; fakat o nur burcunun içinde ah ne ateş var.</p>

  <p class="normal">Can kuşları, develer gibi o burcun çevresinde; gıdaları ateş, hem de pek lezzetli gıda, pek sindiriyorlar o gıdayı.</p>

  <p class="normal">Canım uzaktan seyre dalmışken bir güzel süvari yanıma geldi.</p>

  <p class="normal">Bir ay yüzlü, bir Ay’ı da yakan güzel, mahmurlukla dolu Mirrîh gözler.</p>

  <p class="normal">Canlar yüzüne karşı hayal; dünya atının nalında bir toz.</p>

  <p class="normal">Atının nalından kopan tozdan, ova ova güzeller, güzel yüzlüler bitmede.</p>

  <p class="normal">Aklım yavaş yavaş at sürmeye koyuldu, kuş gibi başımdan uçup gitti.</p>

  <p class="normal">Benden başka bir şeycikler sormayın; yalnız şunu biliyorum: Orda yüzlerce kişi bir pula sayılmıyor.</p>

  <p class="normal">O suyum ben ki aşk kumu içti beni; ne kumu? Kıyısız bucaksız bir deniz.</p>

  <p class="normal">Tebriz şehrinde demişsin ki: Tebrizli Şemseddin’in elinde bir lâle gibi güzelleştim ben.</p>

  <h3 class="h2baslik" id="calibre_toc_2494">CCXLVI</h3>

  <p class="indentmetin">Beden bâ mâ be dil der mergzârî</p>

  <p class="indentmetin">Çu der bendi şikârî tu şikârî</p>

  <p class="normal">Bedenin burda ama gönlün çayırlıkta çimenlikte; avlanma kaydında oldukça avlarlar seni.</p>

  <p class="normal">Bedeninle, kamış gibi belini bağlamışsın, burdasın; fakat içyüzde yel gibi kararın yok.</p>

  <p class="normal">Bedenin dalgıcın elbisesi gibi toprak üstünde; sense balık gibi denizde gitmedesin.</p>

  <p class="normal">Bu denizde nice arı duru damarlar vardır; fakat nice de kapkara damarlar var.</p>

  <p class="normal">Gönül temizliği, o temiz damarlar yüzündendir; kanadını açtın da uçmaya koyuldun mu, o damarların izini bulursun.</p>

  <p class="normal">Sen kan gibi o damarlarda gizlisin; bir parmağımı bassam utanırsın.</p>

  <p class="normal">Güzel telli çengin sesi de o damarlar yüzündendir; o ağlayıştaki güzelliğin vuruşudur bu ağlayış.</p>

  <p class="normal">Bütün bu sesler, bu nağmeler kıyısı bulunmayan denizdendir; kıyısızdır, fakat coşar, dalgalanır, köpürür.</p>

  <h3 class="h2baslik" id="calibre_toc_2495">CCXLVII</h3>

  <p class="indentmetin">Negoftem dûş ey zeyn-i buhârî</p>

  <p class="indentmetin">Ki netvânî rızâ dâden be hâri</p>

  <p class="normal">Dün gece dedim ki a Buhârâ’nın ziyneti; horluğa razı olamazsın sen.</p>

  <p class="normal">Tanrı’nın lûtfuyla şeker biten canlarda her duygudan şeker akar durur.</p>

  <p class="normal">İsterse yüzlerce sirke küpü taşsın; ne ekşilik görürsün onda, ne kekremsilik.</p>

  <p class="normal">Mademki Tanrı sana sarhoşluk başı vermemiş, sakın bir sarhoşun başını kaşımaya, sarhoşluğa yeltenmeye kalkışma.</p>

  <p class="normal">Cana o yandan bir şaraptır gelir de, dileye isteye, boyuna içer can.</p>

  <p class="normal">Gülüşünü, senden gizler durur; çünkü o şaraptır, sense yoksul bir mahmursun.</p>

  <p class="normal">O tacire sirke satıcılığı vermiş değil mi; o yas, o ekşilik, ne de tatlı gelir ona.</p>

  <p class="normal">O Ay gibi yüzden başka hiçbir şeyde tat tuz yoktur; erler tadı, sindirmeyi o yüzden bulurlar.</p>

  <p class="normal">Yeryüzüne baharın lûtfu nasıl gelirse senin bedenine de o Ay’ın ışığı vurur.</p>

  <p class="normal">Sana da yeşil elbiseler bağışlar; seni de topraklıktan kurtarır.</p>

  <p class="normal">Bütün düşünceler bu kokuyu almıştır; sen de inciler gibi gönülden çık da oraya var.</p>

  <p class="normal">Hadi a sâkî, lûtfet, şarap sun, hem de sundukça sun; fakat geçici, iğreti şarabı değil.</p>

  <p class="normal">Tertemiz bir şarapla sabahladık; bütün kutluluk da sabahlamakta zaten.</p>

  <p class="normal">Derken o sabah şarabıyla da hayırlı bir akşama ulaştık; sundukça sun, esenlikler ver, döndür hayırlısıyla şarabı.<sup class="calibre2"><a href="../Text/divanson_split_387.html#footnote-700-60" id="footnote-700-60-backlink">[60]</a></sup></p>

  <h3 class="h2baslik" id="calibre_toc_2496">CCXLVIII</h3>

  <p class="indentmetin">Selâ ey sûfiyon k’imrûz bârî</p>

  <p class="indentmetin">Semâ’ est-o şerâb-o ışk âri</p>

  <p class="normal">Haydin a sûfîler; bugün semâ’ var, şarap var; evet, aşk var, zevk var bugün.</p>

  <p class="normal">Haydin, bir an sonra doğudan batıya dek bir tek aklı başında adam bulamazsınız.</p>

  <p class="normal">Bir güzelin aşkıyla, bir yanağı, yüzü güzel dilberin sevdasıyla sarhoşluk denizine öyle bir daldılar ki.</p>

  <p class="normal">Bu sarhoşların hay-huyunu duyamazsın; bu güzellerin bir tek küpesini bile göremezsin.</p>

  <p class="normal">Bu sarhoşlara nasıl olur da vehim erişebilir ki mahmurluktan feryat etmez bunlar.</p>

  <p class="normal">Böyle bir padişah, böyle büyük bir sultan ki ululuğundan yüzlerce âleme sığmıyor.</p>

  <p class="normal">Fakat atı toz kopardı mı bir atlı debdebesi geliyor vehme.</p>

  <p class="normal">Ağzını yum; çünkü burda tozdan atlıyı fark edecek bir tek göz yok.</p>

  <h3 class="h2baslik" id="calibre_toc_2497">CCXLIX</h3>

  <p class="indentmetin">Nedâred meclis-i mâ bî tu nûri</p>

  <p class="indentmetin">Ki meclis bî tu bâşed hem çü gûrî</p>

  <p class="normal">Meclisimizin ışığı yok sensiz; zaten meclis sensiz bir mezar gibi.</p>

  <p class="normal">Elbette yanılırsın, ya bizi o yana çağırırsın; uzak değildir senin lûtfundan bu.</p>

  <p class="normal">Yaratıklar tarlası gibi, sense ilkbaharsın; onların özleri seninle meydana çıkar.</p>

  <p class="normal">Bir görün de sarhoş olsunlar; dünyanın her parçası ayrı bir coşkunluk göstersin.</p>

  <p class="normal">* Azarlaman coştu mu, tandırın altından tufan dalgaları kaynar.</p>

  <p class="normal">Fakat kabul ediş gökyüzünde bir dönmeye koyuldu mu, bütün yaslar neşe kesilir.</p>

  <p class="normal">Sus, bu şişe düzmeyi bırak; olur da bir kör, şişeyi kırıverir.</p>

  <h3 class="h2baslik" id="calibre_toc_2498">CCL</h3>

  <p class="indentmetin">Selâ ey sûfiyon k’imrûz bârî</p>

  <p class="indentmetin">Semâ’ est o risal o ayş ârî</p>

  <p class="normal">Hadin a sûfîler, bugün semâ’ var, vuslat var; evet, işret var, zevk var bugün.<sup class="calibre2"><a href="../Text/divanson_split_388.html#footnote-700-61" id="footnote-700-61-backlink">[61]</a></sup></p>

  <p class="normal">* A can Mûsa’sı, çıkar ayakkabılarını; çünkü can gül bahçesinde bir tek diken bile yok.</p>

  <p class="normal">Güvercinleri baştan başa doğan haline getirdiler; çünkü bu av ona avcı oldu artık.</p>

  <p class="normal">Başlar o kızıl şarapla mahmur oldu mu, sarhoşların başları dertten kurtulur gider.</p>

  <p class="normal">İç ki bir an sonra doğudan batıya dek aklı başında bir tek adam göremezsin.</p>

  <p class="normal">Burnunu bir uzat da bir başka koku duy; çünkü o burunda, o kokuya çeken bir yular var.</p>

  <h3 class="h2baslik" id="calibre_toc_2499">CCLI</h3>

  <p class="indentmetin">Be cân-ı tu pes-i gerden nehârî</p>

  <p class="indentmetin">Neguyî mîrevem özrî neyârî</p>

  <p class="normal">Canın için olsun, boynunun ardını kaşıma; gidiyorum deme, bir özür getirmeye kalkışma.</p>

  <p class="normal">Birçok âşıkların var; var ama şu iki üç yoksul âşıkla kaynaş.</p>

  <p class="normal">İşim var deme, iş peşine düşme; ne olur biraz işten kalsan; iş erisin, iş yaratırsın sen.</p>

  <p class="normal">Gidiyorum dersin; hastam var; iyi ama bizim hastalarımızı bırakan sen değil misin?</p>

  <p class="normal">Bizden daha hasta kim olabilir? Öylesine arıkım ki arıklıktan gözüne bile giremiyorum.</p>

  <p class="normal">Yemin eder, yarın gelirim dersin; kimdir eteğine sarılabilen ki yemin ediyorsun?</p>

  <p class="normal">Yeminle gizli bir iş pişirmedesin sen; zaten gizli sırlar atına binmişsin sen.</p>

  <p class="normal">Sen aysın, biz geceyiz; kaçma bizden; Ay olmadı mı, gece can sıkar, kapkaranlık olur.</p>

  <p class="normal">Sen susun, biz ekin gibi susuzuz; dönme bizden; iyi sinen tatlı bir susun sen.</p>

  <p class="normal">Saç a gerçek yoksulların canı; ne olur böyle bir tohum ekersen.</p>

  <p class="normal">Hem de öylesine yoksullar ki, her biri bir ülkenin haznesine sahip; padişahlar bile onlardan utanırlar.</p>

  <p class="normal">Seninle yoksuldur onlar, başkalarına karşı padişah; senden padişahlık taçları var onların.</p>

  <p class="normal">Ay da güneşe karşı yoksuldur; fakat Ay, yıldızlara karşı atlıdır, padişahlık gösterir.</p>

  <p class="normal">Senin neyinim, mazurum şu sesi çıkarmada; sensin her solukta beni üfleyen.</p>

  <p class="normal">Şu dünyanın bütün solukları sayılıdır; a soluk, ne biçim soluksun sen ki sayın yok.</p>

  <h3 class="h2baslik" id="calibre_toc_2500">CCLII</h3>

  <p class="indentmetin">Menem garka derûn-ı cûybârî</p>

  <p class="indentmetin">Nihânem mihaled der âb hârî</p>

  <p class="normal">Bir ırmağa gark olmuşum ben; gizlice de suyun içinde bir diken batıyor bana.</p>

  <p class="normal">Gerçi dikeni görmüyorum ama diken yarasından da kurtulamıyorum.</p>

  <p class="normal">Bilmiyorum, şu ırmakta ne biçim dikendir bu; boyuna canıma batıp duruyor.</p>

  <p class="normal">Bir de bedenime bak; nakışçı, iğneyle her yanına ayrı bir nakıştır işlemiş.</p>

  <p class="normal">Gömleğimi başımdan sıyırıp çıkardım mı, su kuşu gibi denize daldım gitti.</p>

  <p class="normal">Yıkanıp da temizlenip dışarı çıkınca da gülerek, denizin dalgalarını yarıyorsun der.</p>

  <p class="normal">Tabiatında birazcık da ateşlik olan o suda tahta bir kâseye döndüm ben.</p>

  <p class="normal">Bilmiyorum ki o kıyı nereye gitti? Çünkü denizin bir kıyısı görünmüyor ki.</p>

  <p class="normal">A Tebrizli Şemseddin, usancından her solukta bir kıvılcımdır çakıyorsun sen zaten.</p>

  <h3 class="h2baslik" id="calibre_toc_2501">CCLIII</h3>

  <p class="indentmetin">Eger yâr-ı merâ ez men berârî</p>

  <p class="indentmetin">Men o geştem bigu bâ o çi dârî</p>

  <p class="normal">Sevgilimi benden ayırmak istiyorsan boşuna; o oldum ben, ne yapabilirsin ona? Söyle.</p>

  <p class="normal">Aramızda bir kıl bile göremezsin sen de arada utançla kalakalırsın.</p>

  <p class="normal">Âşık, rüsvây olsa bile ayıbını görme; denizde bir şeycik olmasa bile bu, denize bir ayıp değildir ki.</p>

  <p class="normal">A ellerini suya daldırmış kişi, kuru kerpiç almak istiyorsan gel bu yana.</p>

  <p class="normal">Sen, tersine bulut gibi yerden gökyüzüne yağmur yağdırmak istiyorsun.</p>

  <p class="normal">Aşk sende keskin tırnak bırakmaz; o başı kaşıman yerindedir artık.</p>

  <p class="normal">Kararsızlıkta yer edindin mi, o vakit aşk kıyısında karara erer, huzura kavuşursun.</p>

  <p class="normal">A tatlı can, bahardan güzü ayırt edemeyen kişiyi anmaya kalkışma.</p>

  <p class="normal">O aksırığı tıksırıktan fark etmez; arslana tilkiden ayrı bir değer vermez.</p>

  <p class="normal">Bu sözleri söyledim de o güzelim padişahlık denizine bir daldım, bir güzel dalgalandım.</p>

  <p class="normal">Tebrizli Şems’in yüzünden işten güçten kaldım; iş erisin sen; gel, benim işime koyul artık.</p>

  <h3 class="h2baslik" id="calibre_toc_2502">CCLIV</h3>

  <p class="indentmetin">Nigârâ tu der endîşe-y dırâzî</p>

  <p class="indentmetin">Biyâverdî ki bâ yâran nesâzî</p>

  <p class="normal">A güzelim, uzun bir düşünceye dalmışsın sen; sonra da dostlara uymamak için tutmuş, o düşünceyi almış getirmişsin.</p>

  <p class="normal">Âşık olan, ateşin ta başköşesine geçip oturmaz mı? Meğerse geçici bir aşka tutulmuş sevdalı ola.</p>

  <p class="normal">Bir bana bak, bu aşktan önce âleme boş verirdim, hiçbir şeye aldırmazdım.</p>

  <p class="normal">Kaza bu ya, gelip çattı; bir ay yüzlüyü gördüm; şakacıktan saçlarının ucunu tuttum, bir oynayayım dedim.</p>

  <p class="normal">Suçum buydu işte, öyle bir aşka düştüm ki uzunlukta yüzlerce kıyamet günü kadar; uzayıp gidiyor.</p>

  <p class="normal">Kanımı dökseler misk kokusu yayılır kanımdan; gaziden utanan bir şehidim ben.</p>

  <p class="normal">Tebrizli Şemseddin nasihat verdi de dedi ki: A âşık, ne diye sevilen gibi nazlanmıyorsun.</p>

  <h3 class="h2baslik" id="calibre_toc_2503">CCLV</h3>

  <p class="indentmetin">Mubarek bâd ber mâ in arûsî</p>

  <p class="indentmetin">Huceste bâd mârâ in arûsî</p>

  <p class="normal">Mutlu olsun bize bu düğün; kutlu olsun bize bu düğün.</p>

  <p class="normal">Sütle şeker kesilsin boyuna; şarapla tatlıya dönsün bu düğün.</p>

  <p class="normal">Hem yapraktan faydalanıyor, hem meyveden; hurma fidanı gibi tıpkı bu düğün.</p>

  <p class="normal">Cennet hurileri gibi gülsün, hem bugün de, yarın da, ebediyen gülsün dursun bu düğün.</p>

  <p class="normal">Burda da rahmet delilidir, devlet fermanı, orda da bu düğün.</p>

  <p class="normal">Güzel adlıdır, güzel yüzlü, güzel bahtlı; Ay gibi, gökyüzü gibi bu düğün.</p>

  <p class="normal">Sustum, söze sığmıyor; çünkü bizimle karıldı, birleşti bu düğün.</p>

  <h3 class="h2baslik" id="calibre_toc_2504">CCLVI</h3>

  <p class="indentmetin">Ger in sultân-ı mârâ bende bâşî</p>

  <p class="indentmetin">Heme giryend-o tu der hende bâşî</p>

  <p class="normal">* Bu sultanımıza kul olursan herkes ağlamaya koyulur, sen güler de gülersin.</p>

  <p class="normal">Dünyanın her bucağı gam dolsa, sen kutlu, sevinçli bir hale gelirsin.</p>

  <p class="normal">Gökyüzüyle yeryüzü darmadağın olsa, yansa yıkılsa her ikisinin ötesinde gene de yaşarsın.</p>

  <p class="normal">* Altı yönün çadırı sökülse bile, yedinci kat gökte, günde beş kere nöbetin vurulur senin.</p>

  <p class="normal">Her şey seni görmeyi özler; sense yüzlerce perdenin ardına girersin.</p>

  <p class="normal">Düşünce gibi sırları araştırmak için gönüllerin içinde döner dolaşırsın.</p>

  <p class="normal">A gönül, güzellerin yüzlerine bak; kim oluyor onlar ki onlardan utanasın sen?</p>

  <p class="normal">Onlara sadaka veredur, çünkü yeniaydır onlar, sense dolunaysın; kimden sadaka alacaksın sen?</p>

  <p class="normal">Kamış gibi varlığından boşaldın mı şekerkamışına döner, şekerlerle dolarsın.</p>

  <p class="normal">Gel, hırkanı meyhaneciye rehin ver; ne diye mürâîler gibi abaya, kebeye bürüneceksin?</p>

  <p class="normal">Tebrizli Şems’in aşkıyla can ver de onun aşkı gibi ebedî ol, ölümsüzlüğe ulaş.</p>

  <h3 class="h2baslik" id="calibre_toc_2505">CCLVII</h3>

  <p class="indentmetin">Bibin in feth z’istiftâh tâ key</p>

  <p class="indentmetin">Zi sâkıy mest şov z’in râh tâ key</p>

  <p class="normal">Şu fethi gör; niceye bir fetih isteyip duracaksın? Sâkîden sarhoş ol; niceye bir şarapla sarhoş olacaksın.</p>

  <p class="normal">Şu görünen kadehlerde can şarabı var; niceye bir kadehlerin şekline dalıp kalacaksın?</p>

  <p class="normal">Su kuşu gibi gemini kendinden yap; geminin, kaptanın baş ağrısını niceye bir çekeceksin?</p>

  <p class="normal">Seyyahsın, seyyah oğlusun sen; her seyyahın masalını niceye bir duyacaksın; her seyyahı niceye bir anacaksın?</p>

  <p class="normal">“Rûhumdan üfürdüm”, her seher çağı canlar bağışlar; niceye bir tan yerini ağartanın ayrılığını çekeceksin?</p>

  <p class="normal">* Ergin, olgun kişilerin canları Levh-i Mahfuz’dur; niceye bir çocuklar gibi taştahtayla oyalanacaksın?</p>

  <p class="normal">* Rızkın gökten gelir buyurmuştur; a ekinci, niceye bir yeri eşip duracaksın?</p>

  <p class="normal">Elmaya benzeyen şu çene topağı, o bağdandır; niceye bir bir tek elmayı yeter bulacaksın?</p>

  <p class="normal">Yaranın ilacı Yusuf’un güzelliğidir; her cerrahtan niceye bir ilaç arayacaksın?</p>

  <p class="normal">Her yanından çalgıcı gibi bir nağme düzebilirsin; ne vakte dek yalnız gözlerin ağlayıcı olacak, ağıtlar yakacak sana?</p>

  <p class="normal">Mademki hem yaratılışta biriz, hem dirilişte; canların bu ayrılığı ne vakte dek sürecek?</p>

  <p class="normal">Dünyada yum ağzını sedef gibi, ne vakte dek timsah gibi ağzını açacaksın?</p>

  <p class="normal">Yum ağzını, bir de kilit vur ağzına; ne vakte dek anahtarı yitirdim diyeceksin?</p>

  <h3 class="h2baslik" id="calibre_toc_2506">CCLVIII</h3>

  <p class="indentmetin">Zi her çîzî melûlest in fuzûlî</p>

  <p class="indentmetin">Melûleş kun hodâyâ ez melûlî</p>

  <p class="normal">O boşboğaz, her şeyden bezmiş; Tanrı onu bezmeden de bezdir.</p>

  <p class="normal">Mahsustan kızar, savaşmak ister; ona dedim ki usanmak, bezmek aptallıktır.</p>

  <p class="normal">Benim oyunumu anladı da öfkelendi, sus dedi bana, sus a deli, a utanmaz.</p>

  <p class="normal">Bu yolun eri, hiç kimseye kötü söylemez; kimseyi kötü görmez; görürsen gulyabanisin sen.</p>

  <p class="normal">Peki dedim; senin beni inkâr etmen, kötü görmek değil mi, olgun olmayışa delil sayılmaz mı?</p>

  <p class="normal">Dedi ki: Gören, bilen kişinin aykırılıkları bir iş başarmak içindir, temelsizlikten, yolsuzluktan değil.</p>

  <p class="normal">* Olgun kişi, olmayacak bir şey söylerse a Hulûlî, sen onu olmuş bil, yerinde say.</p>

  <p class="normal">Bilen, gâh yırtar, söker, gâh yamar, diker; gâh padişahlık eder, gâh peygamberlik.</p>

  <p class="normal">Senin tevillerine sığmaz o; çünkü sen işe güce bakarsın, o asla, temele bakar.</p>

  <p class="normal">Varlığınla bakma ona, kendinden çık, varlığından sıyrıl; çünkü sınırsız şeyi sınırlı şey kaplayıp kavrayamaz.</p>

  <p class="normal">Sus a tazı nefis, sus da tekrardan söyleme, söyleme demeyeyim sana.</p>

  <h3 class="h2baslik" id="calibre_toc_2507">CCLIX</h3>

  <p class="indentmetin">Bigu ey tâze-rû kem kun melülî</p>

  <p class="indentmetin">Ki tu rû-tâze ez asl-ı usûlî</p>

  <p class="normal">A taze yüzlü, söyle, pek usanma; temelinden taze yüzlüsün sen.</p>

  <p class="normal">Aptalca bir hayal gelir çatarsa seni aldanmış bulur, aptal görür de ondan gelir çatar.</p>

  <p class="normal">Bir sille vur da çıkar o hayali gönlünden; her boşboğaz da görsün, ibret alsın.</p>

  <p class="normal">Kötü hayal, şeytan elçisidir; Tanrı elçisine sığın da tövbe ettir ona.</p>

  <p class="normal">Sana bir hayal gelir takılır yolundan, izinden düşmezsin, bir vehim de gelir, sarartır soldurur seni.</p>

  <p class="normal">Bir hayal vardır, aydın güneşe benzer; bir hayal da vardır, utanmaz, kara gece gibidir.</p>

  <p class="normal">Ercesine kulağını burmazsan o gelip gönlüne giren vehim seni tutar, kâfir eder gider.</p>

  <p class="normal">Ulular seni beklemede; daha tez yürü, ne diye eğlenir, emekler durursun?</p>

  <h3 class="h2baslik" id="calibre_toc_2508">CCLX</h3>

  <p class="indentmetin">Hayâlâtun etâküm ke’l-huyûli</p>

  <p class="indentmetin">Fe dessûha sikaatî fi’s-sûfûli</p>

  <p class="normal">Ordular gibi hayaller geldi size; güvendiğim kişiler de en aşağılık yerlerde sakladılar, gizlediler onları.</p>

  <p class="normal">Yol saptırıcı, kurda benzer hayaller; Rabbim lanet etsin de yok etsin onları.</p>

  <p class="normal">Ne mutlu o kişiye ki yüceliği yücelerde yücelir, o hayaller belirmeden damarlarını keser gider.</p>

  <p class="normal">Bu çeşit kişiler Tanrısaldır, önlerine ön yoktur onların, yücedir onlar; kalbleri haset kirinden tertemizdir onların.</p>

  <p class="normal">Nazmettiğimizi bildirip anlatmak Tanrı’ya aittir; mefâîlün mefâîlün faûlî.<sup class="calibre2"><a href="../Text/divanson_split_389.html#footnote-700-62" id="footnote-700-62-backlink">[62]</a></sup></p>

  <h3 class="h2baslik" id="calibre_toc_2509">CCLXI</h3>

  <p class="indentmetin">Merâ her lehze kurbânest cânî</p>

  <p class="indentmetin">Turâ her lehze der bende gumânî</p>

  <p class="normal">Benim sana her solukta kurban etmeye bir canım var; sense her solukta benim hakkımda bir şüpheye düşmedesin.</p>

  <p class="normal">İki gözünle bak da halimi gör, anla; bu yeter zaten; bundan daha açık anlatma olamaz.</p>

  <p class="normal">Dünya, şekerkamışlığından bir kamış gördü de ney gibi yüz binlerce çeşit feryat etmede.</p>

  <p class="normal">Ben de o şekerkamışlığından izler gördüm; fakat senden daha tatlı bir iz göremedim.</p>

  <p class="normal">Aşk gibi hem ortadasın, hem gizli; senin gibi apaçık ortada olan bir gizli görmedim ben.</p>

  <p class="normal">* Bütün dünya seni arıyor; hani candan tatlı bir şey yoktur diye bir atasözü vardır, tam yeri; bu sözü dinle.</p>

  <p class="normal">Gökyüzünde değilsin a benim canım; fakat nereye vurur, ışıtırsan orası gök kesilir.</p>

  <h3 class="h2baslik" id="calibre_toc_2510">CCLXII</h3>

  <p class="indentmetin">Zi mehcûran nemîcûyî nîşânî</p>

  <p class="indentmetin">Kucâ reft on vefâ vu mihribânî</p>

  <p class="normal">Ayrı düşenlerin bir izini arıyorsun; nereye gitti o vefa, o merhamet?</p>

  <p class="normal">Şu kupkuru ayrılık toprağında balıklar var; gel ey ölümsüzlük denizinin suyu, lûtfet, coş.</p>

  <p class="normal">Balık suyun dışında ne kadar yaşar? Ne diyeyim, bilemiyorum; sen bilirsin.</p>

  <p class="normal">Fakat yaşayacakmışım, yaşamayacakmışım; kim oluyorum ben; senin yaşamanı, âlemde senin kalmanı isterim ben.</p>

  <p class="normal">Binlerce canımız, bizden daha iyilerin binlerce canı feda olsun sana; canın da canına cansın sen.</p>

  <p class="normal">Bana sus diyorsun; tövbe etmedin mi ki dilsizlik yolunu bıraktın.</p>

  <p class="normal">Ayağının bastığı toprağa and olsun, sarhoşluktan, şarap yüzünden, başımın sersemliğinden kendimde değilim.</p>

  <p class="normal">Susmada küpten daha iyi değilim ya; şarap bile küpte gizli kalamıyor.</p>

  <p class="normal">Aşk şarabıysa daha da fazla coşup köpüren bir şarap; bir solukcağız burda kalsa hemen anlarsın.</p>

  <p class="normal">Yüzlerce küp erguvan renkli şaraptan daha fazla erguvana döndürür yüzünü o.</p>

  <p class="normal">Dudaklarını övmeye girişirim ama okursan ağzın yanar.</p>

  <p class="normal">Âşıkın canı ne acayip bir su kuşudur ki ateşten su armağan getirir.</p>

  <p class="normal">Susayan, ateşte bulur suyun tadını; ateş merdivenlik eder ateşe.</p>

  <h3 class="h2baslik" id="calibre_toc_2511">CCLXIII</h3>

  <p class="indentmetin">Dilâ tâ mâzikiyy-o nazenînî</p>

  <p class="indentmetin">Birov ki nâzenînonrâ nebînî</p>

  <p class="normal">A gönül, nazik, nazenin oldukça var yürü; nazeninleri göremezsin sen.</p>

  <p class="normal">A gönül, şu renge dalar, kaplan kesilirsen, böyle kalırsan cennetlere giremezsin sen.</p>

  <p class="normal">Kötü huyunla oturup kalktıkça aynada, güzellerin yüzlerini göremezsin sen.</p>

  <p class="normal">Güzelleş, çünkü ayna güzeldir; yüzünde buruşuk kalmasın; çünkü Çin aynasıdır bu.</p>

  <p class="normal">Gizlenme, kıskançlık pusudadır; sen pusuda oldukça görür seni o.</p>

  <p class="normal">Kendinden gizlendin, başını çektin, kendini görmemek için gözlerini yumdun.</p>

  <p class="normal">* Ağzınla Yâ Sîn okuyorsun ama kinle bütün bedenin sin gibi diş kesilmiş.</p>

  <h3 class="h2baslik" id="calibre_toc_2512">CCLXIV</h3>

  <p class="indentmetin">Merâ her lehze menzil âsmânî</p>

  <p class="indentmetin">Turâ her dem hayâliyy-o gumânî</p>

  <p class="normal">Bana her solukta gökte bir konak var; sense her an bir hayal kurmadasın, bir şüpheye düşmedesin.</p>

  <p class="normal">Dersin ki beni umuyor o; bu hayal yüzünden bir dünya dolusu ziyandasın, bir dünya dolusu.</p>

  <p class="normal">Dünyayı cehennem gibi gösteren o yalancı gözünü mü umuyorum?</p>

  <p class="normal">Yoksa bir toprak yurt için can veren o aşağılık aklına mı tamah ediyorum?</p>

  <p class="normal">Güneş, şimşekten ne ışık alır; bir yıkık yer, bir dünyayı nasıl gizler, kapatır.</p>

  <p class="normal">Bir katreyle nesi artar denizin; bir habbeden ne çalar define, ne alır maden?</p>

  <p class="normal">Bir gül bahçesi, solmuş bir ottan ne parlaklık bulur, ne diye bezenir?</p>

  <p class="normal">Bundan daha aydın bir delil, bir iz olamaz. And olsun o dilberimizin gözünün nuruna.</p>

  <p class="normal">Anlatılışı hiçbir dile sığamaz, imkân yoktur onu anlatmaya; and olsun o şekerler yağdıran dudaklarına;</p>

  <p class="normal">Maksadım bir gönlü açmaktı; bir dükkân açmayı ummuyordum, bu tamahta değildim.</p>

  <p class="normal">Maksat orda bir ekmeğin pişmesiydi; yoksa senden bir ekmek kapayım demiyordum.</p>

  <p class="normal">Filândan, feşmandan vazgeçsinler diyordum; filân kişi diye beni anmalarına tamahım yoktu.</p>

  <h3 class="h2baslik" id="calibre_toc_2513">CCLXV</h3>

  <p class="indentmetin">Birun kun ser ki cân-ı serhoşânî</p>

  <p class="indentmetin">Furûkun ser zi bâm-ı bî nişânî</p>

  <p class="normal">Başını çıkar, sarhoşların canısın sen; izsizlik damından başını eğ aşağıya.</p>

  <p class="normal">Seni özleyenlerin varını yoğunu her solukta o yana çek; pek hoş çekiyorsun çünkü.</p>

  <p class="normal">Âşık sele benziyor sense denize benziyorsun; âşık altın kesintisi, sense makassın.</p>

  <p class="normal">Gene şeker gibi öfkeli sözler söylemeye koyul; lâ’l dudaklarından inciler saçmadasın çünkü.</p>

  <p class="normal">Bütün gönüllerin kondukları ne de güzel konak; güzellik ve merhamet nasıl da bir araya düşmüş.</p>

  <p class="normal">Güzellikle Ay’ın yüzünü şaşkın bir hale soktun; merhametteyse kat kat fazlasın bundan.</p>

  <p class="normal">Her okla binlerce ceylan avlarsın; ne de arslansın ki pek katı yayın.</p>

  <p class="normal">Mûsa gibi hangi denize varsan, at süresin diye deniz yarılır.</p>

  <p class="normal">Bütün canlar senin buluşmanla şekerleşmiş; her biri, ikinci yok bana diyor.</p>

  <p class="normal">* Senin durağında birçok Mûsa, kıskançlığından hayır, hayır diyor, hiç mi hiç göremezsin beni.</p>

  <p class="normal">O “hiç mi hiç”in sırlarını Tebrizli Şemseddin’den sor; anlamlar âlemi Tebrizdir çünkü.</p>

  <h3 class="h2baslik" id="calibre_toc_2514">CCLXVI</h3>

  <p class="indentmetin">Hoşî âhır bigû ey yâr çûnî</p>

  <p class="indentmetin">Ezin eyyâm-i nâ-hem vâr çûnî</p>

  <p class="normal">Sonucu, hoş musun a sevgili, nicesin? Şu düzgün gitmeyen günlerle nasılsın, ne âlemdesin?</p>

  <p class="normal">Gece gündüz düşüncem sensin benim; şu kanlar içen geceyle gündüz yüzünden nasılsın sen?</p>

  <p class="normal">Tatar askerinin dünyaya saldığı şu ateşin dumanından nicesin, nasılsın?</p>

  <p class="normal">Şu denizde, şu karanlıkta, yüzlerce dalgalar arasında, yükle dolu gemide ne âlemdesin?</p>

  <p class="normal">Hasta benim, bize hekimsin sen; sonucu sor beni; a hasta, nasılsın de.</p>

  <p class="normal">Sen beni sormazsan ben sorayım seni: A işi gücü tatlı, tatlı güzel, nasılsın?</p>

  <p class="normal">Neliksiz-niteliksiz varlığı gör a gönül; artık çok çok nicesin, nasılsın deme.</p>

  <p class="normal">Tebrizli Şemseddin’in kulağına söyle, a sırları güzel güneş de, nasılsın?</p>

  <h3 class="h2baslik" id="calibre_toc_2515">CCLXVII</h3>

  <p class="indentmetin">Edir ke’sî ve da’nî an funûnî</p>

  <p class="indentmetin">Cunintu felâ tuhaddis min cünûnî</p>

  <p class="normal">Kadehimi döndür, sun bana, hünerlerimden alıkoy beni; delirdim ben, fakat deliliğimden söz açma benim.</p>

  <p class="normal">Ne nice kaldı bizde, ne nasıl; a gönlümün huzuru, bizde yok bunlar, sen nasılsın?</p>

  <p class="normal">Halkı gördüm; dünyaya zebun olmuş. Bense aşkı tattım; dünya bana zebun oldu.</p>

  <p class="normal">Düşmandan korkma; aldırış bile etme; âşık uçsuz bucaksız bir denizdir zaten.</p>

  <p class="normal">Görünmüşüm, halka ne a ayık kişi; yahut gizlenmişim, gizliliğimden dolayı ne oluyor halka?</p>

  <p class="normal">Aşk gönlümde konaklarsa, şu dışardaki halk nasıl görürler beni?</p>

  <p class="normal">Mademki aşk yüreğimi kavurup duruyor; artık benden bir karar, bir durup dinlenme umma.</p>

  <p class="normal">A kınayan nefis, sus; sen sapıklığa da kılavuzsun.</p>

  <p class="normal">Aşk sapıklığı helâldir bana; aşkın yıkık yeri sığınağımdır, kalemdir benim.</p>

  <p class="normal">Ne de padişahça bir gemidir aşk ki şu kan denizinde sürerler, yürütürler onu.</p>

  <p class="normal">Maksadım Tebrizdir, muradım Şemseddin; onlara bağırıyorum: Tutun, alın, ulaştırın ona beni.<sup class="calibre2"><a href="../Text/divanson_split_390.html#footnote-700-63" id="footnote-700-63-backlink">[63]</a></sup></p>

  <h3 class="h2baslik" id="calibre_toc_2516">CCLXVIII</h3>

  <p class="indentmetin">Ne âteşhâ-yı mârâ tercemânî</p>

  <p class="indentmetin">Ne esrâr-ı dil-i mârâ zebânî</p>

  <p class="normal">Ne ateşlerimize tercüman olursun, ne gönül sırlarımıza dil kesilirsin.</p>

  <p class="normal">Gönül de yüzlerce perdeden sıyrıldı, çırçıplak meydana çıktı, aşk da; her iki can da yan yana oturdular.</p>

  <p class="normal">İkisinin arasına Cebrâil bile girse, ateşlerinden bir soluk olsun, aman bulamaz.</p>

  <p class="normal">Her solukta buluşma içinde buluşmaya dalarlar; her yanda açık mı açıktır onlar.</p>

  <p class="normal">Sen ne mâna padişahları görürsün ki onların damlarında kapıcılık ederler.</p>

  <p class="normal">Tanrı’ya ulaşma vesilesi Tur Dağı’dır ancak; yoksa o ıssıya maden bir zamancık bile dayanamaz.</p>

  <p class="normal">Yüzlerce Akl-ı Küll’ü birbirine eklesen, damlarına merdivenlik edemez,</p>

  <p class="normal">O izinin tozu belirmeyenin bir izini söylesem, erlerin erlikleri secde ederler ona.</p>

  <p class="normal">Harfin bile sığmadığı o ışığa dair söylediğim şu bir tek harf sana armağan olsun.</p>

  <p class="normal">Tebrizli Şems’in yüzünden harfler, sözler kemere döndü; gel de belin varsa kuşanagör.</p>

  <h3 class="h2baslik" id="calibre_toc_2517">CCLXIX</h3>

  <p class="indentmetin">Ne âteşhâ-yı mârâ tercemânî</p>

  <p class="indentmetin">Ne esrâr-ı dil-i mârâ zebâni</p>

  <p class="normal">Ne ateşlerimize tercüman olursun, ne gönlümüzdeki sırlarımıza bir dil kesilirsin.</p>

  <p class="normal">Ne seher çağı çekilen ah, derdimize mahremdir bizim; ne ahımıza hemdem bir can bulunur bizim.</p>

  <p class="normal">Ne denizden çıkan inciyiz biz; ne bir zamancağız dinlenen deniz.</p>

  <p class="normal">Ne bir sözden çıkan anlamız biz; ne anlatmaya sığan sözüz biz.</p>

  <p class="normal">Dil, anlamlara bir oluktur âdeta; fakat nerden sığacak oluğa deniz?</p>

  <p class="normal">Can dünyasının her parçası bir dünyadır; dünya asla ağza sığmaz.<sup class="calibre2"><a href="../Text/divanson_split_391.html#footnote-700-64" id="footnote-700-64-backlink">[64]</a></sup></p>

  <h3 class="h2baslik" id="calibre_toc_2518">CCLXX</h3>

  <p class="indentmetin">Tu nakşî nakş-bendonrâ çi dânî</p>

  <p class="indentmetin">Tu şeklî peygerî conrâ çi dânî</p>

  <p class="normal">Nakkaşların nakşını, ressamların yaptıkları resmi nerden bileceksin sen? Sen bir şekilden ibaretsin, bir bedensin ancak; canı ne bileceksin sen?</p>

  <p class="normal">Zaten davul sesini duymazsın; gizli sırlardaki remizleri nerden bileceksin sen?</p>

  <p class="normal">Küfrünün kef’inden bile haberin yok daha; imanın gerçeklerini nerden anlarsın sen?</p>

  <p class="normal">Henüz ayağında diken var, otur; bağın bahçenin yeşilliğini nerden bileceksin sen.</p>

  <p class="normal">Şuna buna adlar takmadasın sen; bundan geçmeden onu nerden anlayacaksın sen?</p>

  <p class="normal">Şekilsizlerde ne şekiller var; onların şekillerini nerden bileceksin sen?</p>

  <p class="normal">Az çene oynat; çünkü nefis kuyusundasın; o çene topağındaki kuyudan ne anlarsın sen?</p>

  <p class="normal">Yağmurun kadrini yeşil ağaç bilir; sen kurusun, yağmurun kadrini nerden bileceksin sen?</p>

  <p class="normal">Kara kuzgun gibi, doğana zulmetme; padişahın çadırındaki doğandan ne anlarsın sen?</p>

  <p class="normal">Aşk yolunda Süleymanlık etmemişsin; bütün kuşların dillerini nerden bileceksin sen?</p>

  <p class="normal">Ayıplardan, kusurlardan arınmış Tanrı korur, görüp gözetir seni; fakat hayvansın sen, görüp gözeteni ne bileceksin?</p>

  <p class="normal">Seni bir ay dönüp oynamaya sokmuş; dönen gökyüzündeki Ay’ı nerden bileceksin sen?</p>

  <p class="normal">Şu solukta Tebrizli Şems göründü; fakat şeytansın, rahman ışığını ne bilirsin sen?</p>

  <h3 class="h2baslik" id="calibre_toc_2519">CCLXXI</h3>

  <p class="indentmetin">Haber vâdih ezin dünya-yı fânî</p>

  <p class="indentmetin">Be telhî mîrevî yâ şâdmânî</p>

  <p class="normal">Haber ver bakalım, şu geçici dünyadan, acılıkla mı gidiyorsun, yoksa neşeli misin?</p>

  <p class="normal">A dost, acaba sol yandan mısın; yoksa iman ehlinden, kurtulanlardan mısın?</p>

  <p class="normal">Acaba köpeğe tapan nefsin sırdaşı mısın; yoksa yol bilen arslana mı yoldaşsın?</p>

  <p class="normal">Acaba son oyunda mat mı oldun, yoksa kazandın mı? Kazandıysan cansın sen.</p>

  <p class="normal">Nice eğri oynayanlar vardır; sonunda feleğin yardımıyla bir yolunu bulur, tesadüf bu ya, üst olur, kazanır.</p>

  <p class="normal">Gizlice kıble ehli olduysan, o mezarda da yüzün kıbleye karşıdır.</p>

  <p class="normal">Sınanıp halden hale girmek için, mezar havana benzer çünkü.</p>

  <p class="normal">Çürümeye yüz tutmuş bir tohumu ektin mi, o tohumdan anlamlarla dopdolu bir ağaç biter.</p>

  <p class="normal">Önce nice ecel davulları duydun; ecel ansızın geldi çattı deme.</p>

  <p class="normal">Ömrün boyunca bir ah ettiysen, iyiden iyiye bil ki bugün onun gölgesindesin sen.</p>

  <p class="normal">Eğer ahla yola düştüysen padişahlar padişahısın, yolun ışığısın sen.</p>

  <h3 class="h2baslik" id="calibre_toc_2520">CCLXXII</h3>

  <p class="indentmetin">Bireftîm ey refıyk-ı lâ mekânî</p>

  <p class="indentmetin">Zi şehr-i tu tu bayed ki bimânî</p>

  <p class="normal">A mekândan münezzeh yoldaş, gittik biz, ayrıldık şehirden; sağ esen kal, senin yaşaman gerek.</p>

  <p class="normal">Biz yıldızlar gibi senden kalktık, gene sana geldik; çünkü gökyüzüsün sen.</p>

  <p class="normal">Bir şekil gitti mi, başka bir şekil gelir konak evine senin; cansın çünkü sen.</p>

  <p class="normal">Konuklar dört mevsime benzer; sense mevsimlerin aslı olan dünyasın.</p>

  <p class="normal">Güzelim hayalini gönlümüzde taşıyoruz; nitekim tanyerinin kızıllığı da güneşin doğacağına delildir.</p>

  <p class="normal">Gönül yanında kaldı, gelmiyor bizimle; nasıl olur da seni bırakır gönül; gönlü alan sensin.</p>

  <p class="normal">Gönüllerin başları gölgende kalsın; çünkü bu yayım yerinde çobansın gönüllere sen.</p>

  <p class="normal">Bir merhamet gösterdin mi, kurtların dişleri dökülür gider.</p>

  <p class="normal">Bırak da deniz söylesin kendi masalını; söylesin de masal söylemek nasıl olurmuş, bir gör.</p>

  <h3 class="h2baslik" id="calibre_toc_2521">CLXXIII</h3>

  <p class="ortayazi">“Tercî-i Bend”</p>

  <p class="indentmetin">Cihon ender guşode şod cihanî</p>

  <p class="indentmetin">Ki vasf-ı o neyâyed der zeboni</p>

  <p class="normal">Dünya açılıp saçıldı, bir başka dünya oldu; öyle bir dünya ki dille anlatılmasına imkân yok.</p>

  <p class="normal">Yaşayışına ölüm korkusu yok; baharını güz soldurmaz.</p>

  <p class="normal">Kapısı, duvarı masallar söyler; kerpici, taşı şiirler okur.</p>

  <p class="normal">Kuzgun bile oraya gitse tavus kesilir; kurt bile oraya gitse çobana döner.</p>

  <p class="normal">Gitmekle hak nasıl değişir? Bir mekândan bir mekâna gidiş yok ki.</p>

  <p class="normal">Ayağını diremiş dikenliğe bak; hali değişmiş de gül bahçesine dönmüş.</p>

  <p class="normal">Ayağını diremiş taşa bak; durduğu yerde yürümüş de lâ’l olmuş.</p>

  <p class="normal">Mâna elini görünüş suyundan yıka, arın; çünkü aşçılar sofrayı döşediler.</p>

  <p class="normal">Şeytanlardan doğan melekleri gör; bunculayın şeytanlardan böylesine melekler doğmaz.</p>

  <p class="normal">Topraktan biten çok ağaç gördüm; fakat topraktan bir gökyüzü bittiğini kim görmüştür?</p>

  <p class="normal">* Ölüden diri izhâr eder sırrı ortaya çıktı da ölü, göz, görüş sahibi oldu.</p>

  <p class="normal">* Bir katre sudan, bir Kubad’ın, bir Rüstem’in, bir pehlivanın doğduğunu gördüm ben.</p>

  <p class="normal">Fakat hayal yelinden bir bağın bahçenin bir cennetin meydana geldiğini görmedim.</p>

  <p class="normal">Bu gazele tercîi tercüman et de onu bir başka çeşit anlat.</p>

  <p class="ortayazi">*</p>

  <p class="normal">A yüzlerce yüz gösteren inci; her yanda binlerce kapı açmadasın sen.</p>

  <p class="normal">Fakat yücelik, üstünlük ve kıskançlık yüzünen gizlendikçe gizlenmişsin, gizlisin de gizlisin.<sup class="calibre2"><a href="../Text/divanson_split_392.html#footnote-700-65" id="footnote-700-65-backlink">[65]</a></sup></p>

  <p class="normal">Nazlanmayı bırak da yalnız kalma; inattan vazgeç de kızoğlankız kalma.</p>

  <p class="normal">Kurtluk etme, yoldaşları incitme de kurt gibi ovada kalma.</p>

  <p class="normal">İki gözünü de gayb âlemine dik de oraya var, burda kalma.</p>

  <p class="normal">Her öpücük isteyene dudağını verme de o güzelim dilberden ayrı düşme.</p>

  <p class="normal">Kanatlarını işve tuzağından koru da yüceler yücesine uçmaktan, yücelere ağmaktan kalma.</p>

  <p class="normal">Her yüzü yunmamışa kul köle olma da Mevlâmızın aşkından kalma.</p>

  <p class="normal">Gümüş tasasına düşüp yüzünü altın gibi sarartma da bu gümüşten, o yüzden mahrum olma.</p>

  <p class="normal">Himmetle, gayretle ölümsüzlük yurdunu aradıkça bu ekmekten, bu çorbadan mahrum kalmazsın zaten.</p>

  <p class="normal">Kavgayı, savaşı bırak, yumuşaklığı huy edin de padişahımızın meclisinden mahrum olma.</p>

  <p class="normal">Boyuna ululuk sürmesini çek gözüne; boyuna, birbiri üstüne çek de gözsüz, görüşsüz kalma.</p>

  <p class="normal">Zerre gibi güneşe doğru uç da toprak gibi ayaklar altında kalma.</p>

  <p class="normal">Yıldız gibi yücelere geceleri yürü, yol al da o eşsiz aydan mahrum kalma.</p>

  <p class="normal">Her testiyi arılık küpüne vurma da sağlam ipi elden kaçırma.</p>

  <p class="normal">Bu gazelden sonra gene tercî gerek; gül şarabının birbiri ardınca sunulması daha hoş.</p>

  <p class="ortayazi">*</p>

  <p class="normal">* Hamd sûresi gibi boyuna seni okuyoruz; Hamd sûresi gibi dertleri giderir, zahmetleri yok edersin çünkü.</p>

  <p class="normal">Mademki ahitte, vefada gönlümüzün sahibi güzelimizsin; ne diye çağırınca bağırsaktaki düğüm gibi direnir, gelmezsin?</p>

  <p class="normal">* Gönüllere gir; çünkü gönlün rahatı da sensin, huzuru da sen. Gözlere gel; çünkü tutyasın sen.</p>

  <p class="normal">Gönül pencerelerinden başını eğ, görün; başka türlü aydınlanmanın hiçbir çaresi yok.</p>

  <p class="normal">Mademki akılsın, sensiz deli divane olur adam; mademki cansın, kimsecikler bilmez nerdesin?</p>

  <p class="normal">Mademki şarapsın sen, sarhoşların başına düşersin; ârı da bırakırlar, hayâyı da, zahitliği de.</p>

  <p class="normal">Güzellik oldu mu, âşıklar mutlaka baş ağrısı verirler; bayram olsun da köylü şehre inmesin; imkân yok buna.</p>

  <p class="normal">Canınla oynamakta aç iki elini de; cömertlikte Hâtem’e bile ustasın sen.</p>

  <p class="normal">* Ayağını kilimine, yorganına göre uzat da Kisâyî’den de daha bilgin ol.</p>

  <p class="normal">Dünyada bir şeycikleri bilmesem bile şunu biliyorum ancak ki sen cana canlar katarsın.</p>

  <p class="normal">Güneş gibi doğudan bir doğdun mu, canlar zerreler gibi ne oyunlara dalar, nasıl titrer, oynar.</p>

  <p class="normal">Düşmana yılan kesil, bizeyse dost ol; çünkü temizlik Mûsa’sına sopasın sen.</p>

  <p class="normal">Göğe çıkış, sebeplerine yapış; çünkü aydınlatmada göğün kandiline benziyorsun sen.</p>

  <p class="normal">Üçüncü tercî için pusu kurduk; çünkü sevgilinin geri dönmesini umuyoruz, bu ümitle sarhoşuz biz.</p>

  <p class="ortayazi">*</p>

  <p class="normal">A canlarda konaklayan güzel, a kimsesizlik çağında insana eş dost olan dilber,</p>

  <p class="normal">Gerçekler bağı bahçesi, seninle açılıp saçılmış; yeşilliğine hem susun sen, hem yel.</p>

  <p class="normal">Güzeller geçip gittiler mi, güzellikte de sen kalırsın ancak, alımda da sen.</p>

  <p class="normal">Kıtlık vaktinde, kerem sahibinden rızkınızı alın diye nimet sofrasını sen yollarsın.</p>

  <p class="normal">Her rûhu, deriyi arıtır, temizler gibi arıtan, temizleyen bir başka Süheyl yıldızısın mâna göğünde.</p>

  <p class="normal">Gece yarısı, a yanmış kişi, al, iç diye aydın bir şarap sunarsın sen.</p>

  <p class="normal">Ne de sâkîsin, ne de kadehtir, ne de şarap… Nimetler içinde nimetler nimetidir o.</p>

  <p class="normal">Şarabın, erliği olmayana erlik, kısıra güç kuvvet verir de binlerce güzel, binlerce dilber sûretler doğurtur.</p>

  <p class="normal">O şarabın verdiği hayat, o şarabın arılığı duruluğu, hastaya şifanın da şifasıdır.</p>

  <p class="normal">Sarhoşluğu, kafatasının ta içine siner de nekesin nekesliğini giderir, kötünün kötülüğünü yok eder.</p>

  <p class="normal">Mim’in gözü gibi daralmış gönül, uçsuz bucaksız yemyeşil bir ova kesilir.</p>

  <p class="normal">Olasıya şarapla karınlarını dolduran sarhoşlara ne mutlu, ne mutlu.</p>

  <p class="normal">* A söze dalıp giden, rahıyk şarabı içirilir onlara, şarabını içe dur da bırak sözü artık.</p>

  <p class="normal">Kendisine güneşin bile kul köle olduğu zatın selâmı özleyenlerine gelip durmadadır.</p>

  <h3 class="h2baslik" id="calibre_toc_2522">CCLXXIV</h3>

  <p class="indentmetin">Megîr ey sâkı ez meston gerânî</p>

  <p class="indentmetin">Ki kem yâbî gerânî bi gerânî</p>

  <p class="normal">A sâkî, sarhoşların ağırlığını al; değerli kişileri dertsiz, gussasız az bulursun çünkü.</p>

  <p class="normal">A gül yüzlü selvi, gül bahçesine gel; selviden daha iyi gölge veren bir şey bulamazsın.</p>

  <p class="normal">Işık gibi göz oluğundan dökülür o; gerçekten de damsız bir oluk olamaz.</p>

  <p class="normal">Acaba hangi evin üstündedir o dam; ne de kutlu yerdir o ev, ne de kutlu soy soptur o evdekiler.</p>

  <p class="normal">Böyle bir fitne koparanın bir daha izini bulacağımızı kim umar ki?</p>

  <p class="normal">Tanyeri gibi kanlara gark olan gönül, gökyüzü gibi güneşle doldu gitti.</p>

  <p class="normal">Şu karnın tamahından vazgeç de bir pehlivana omuz vur, bir yiğitle boy ölçüş.</p>

  <p class="normal">A kardeş, ne tuhaf şey; bir parça ekmeğe muhtaç olan candan utanmıyor musun sen?</p>

  <p class="normal">Bize abıhayat dedi o; ekmekçi dükkânından başka bir dükkânın var senin.</p>

  <h3 class="h2baslik" id="calibre_toc_2523">CCLXXV</h3>

  <p class="indentmetin">Elâ yâ mâliken rıkka’z-zamâni</p>

  <p class="indentmetin">Elâ yâ nâsihan huse’l-gavâni</p>

  <p class="normal">Ey zamanı kendisine kul köle eden: ey güzellerin güzelliklerini hiçe indiren.</p>

  <p class="normal">Ey lûtfundan arı duru sular akıtan; fakat varlık âleminde o suyu alacak bir kap yok ki.</p>

  <p class="normal">Her yücenin, her aşağının secdesi, ancak anlamlar padişahı Şemseddin’edir.</p>

  <p class="normal">A Tebriz, biteviye muştuluklar sana; doğular secde etmede sana.</p>

  <p class="normal">Tanrı, Tebriz’i öyle bir gölgeyle gölgelendirdi ki düşüncesi bile gönüllere ışıklar salmada.</p>

  <p class="normal">Yücesin benim övüşümden sen, yücesin; fakat dilimde sabır yok ki benim.</p>

  <h3 class="h2baslik" id="calibre_toc_2524">CCLXXVI</h3>

  <p class="indentmetin">Meger tu Yûsfonrâ dil-sitoni</p>

  <p class="indentmetin">Meger tu reşk-i mâh-ı âsmoni</p>

  <p class="normal">Yoksa Yusufların gönüllerini alan mısın sen? Yoksa gökteki Ay’ı kıskançlıklara salan mısın sen?</p>

  <p class="normal">A Ay, pek üstünsün, pek lâtifsin; bu dünyada da eşin yok, garipsin sen, o dünyada da.</p>

  <p class="normal">Gündüzünü duyan canlar, sana ulaşmayı umarak gece yolculuğuna düştüler.</p>

  <p class="normal">Fakat geceleyin çevikçe yol almaktan ne çıkar ki Arş sahibi, seni koruyup durmada.</p>

  <p class="normal">O kişiyim ben ki İsa’nın nefesiyle öldüm, abıhayat öldürdü beni.</p>

  <p class="normal">Ayrılığınla gönlüm kan kesildi, fakat o kandan da can şekilleri bitti, boy attı.</p>

  <p class="normal">Senin derdinle, koskoca küplerdeki sâf şarap bile tortularla coştu, köpürdü.</p>

  <p class="normal">Tebrizli Şemseddin, öylesine bir efendiler efendisi ki dünyalarda bir ikincisi yok onun.</p>

  <p class="normal">Yaratış postacısı iki dünyaya da onun gibi bir armağan getirmemiştir.<sup class="calibre2"><a href="../Text/divanson_split_393.html#footnote-700-66" id="footnote-700-66-backlink">[66]</a></sup></p>

  <p class="normal">Binlerce can onun canına feda olsun da canlar ölümsüzlüğe erişsin.</p>

  <p class="normal">Yazıklar olsun, n’olur yepyeni töreli sözler olsaydı; çünkü şu sözlerle mânalar noksan anlatılmada.</p>

  <h3 class="h2baslik" id="calibre_toc_2525">CCLXXVII</h3>

  <p class="ortayazi">“Tercî-i Bend”</p>

  <p class="indentmetin">Futod in dil be ışk-ı pâdşâhî</p>

  <p class="indentmetin">Du âlemro zi lûtf-ı o penâhî</p>

  <p class="normal">Şu gönül öyle bir padişaha düştü ki iki dünya da ancak onun lûtfuna sığınmada.</p>

  <p class="normal">Lûtfu ateşe yüz gösterse ateşlerden çayırlar çimenler biter.</p>

  <p class="normal">Canım alımlı güzelliğini gördü de hayı-huyu bıraktı, yalnız bir ah kaldı.</p>

  <p class="normal">Güzelliği toprağa vursa da ışıtsa her avuç topraktan bir değirmi Ay belirirdi.</p>

  <p class="normal">O kara gözlerinin kıyameti canıma kara elbiseler giydirirdi.</p>

  <p class="normal">Ondan ayrılış acılığıyla şeker bile zehir gibi, her yolun toprağı kanlara bulanmış gitmiş.</p>

  <p class="normal">Arada bir buluşma müjdesini vermeseydi, yeryüzü göğe dek ateşlere düşerdi.</p>

  <p class="normal">Hayalinden yüzlerce Yusuf belirir; her birinin de çene topağında görülmemiş bir kuyu vardır.</p>

  <p class="normal">Yusuf gibi o yüzden bir makama ulaşayım diye, o kuyuların her birine bir kere düşerim baş aşağı.</p>

  <p class="normal">A efendiler efendisi Tebrizli Şemseddin, bu ateşlerle dopdolu canlardan çekinme.</p>

  <p class="normal">Onun aşk çengi çalınmaya başladı mı, âşıkın can kulağına bir sırdır söyler.</p>

  <p class="normal">Aşkı can ormanına bir ateştir salar da geçici ne varsa hepsini yakar, yandırır.</p>

  <p class="normal">Güzelliğinin kıblesine yönelen can, namaza alışır da kılar durur.</p>

  <p class="normal">O padişahın aşk koparan canındaki alım, gönlündeki yalım, atlaslar kaplı tahtına bir başka bezenti verir.</p>

  <p class="normal">Onun harmanından bir tek buğday yiyen kuzgun kuzgunluktan çıkar, doğan kuşu kesilir.</p>

  <p class="normal">Can zerreleri yüzünün aşkıyla Hicaz perdesinden nağmelerle terennüme başlar.</p>

  <p class="normal">Ne korkarsın ölümden? Yürü de onun aşkından uzun, ölümsüz bir yaşayış elde et.</p>

  <p class="normal">Hem de nasıl bir yaşayış? Tatlı mı tatlı, lâtif mi lâtif, aşktan sarhoş, tertemiz bir ömür.</p>

  <p class="normal">Fakat a benim canım, naz ona yaraşır, onu bezer; onun nazına karşı sakın sen de nazlanmaya kalkışma.</p>

  <p class="normal">A efendiler efendisi Şemseddin, tatlı canın ağzına o önceki kadehi bir daha dök.</p>

  <h3 class="h2baslik" id="calibre_toc_2526">CCLXXVIII</h3>

  <p class="indentmetin">Bigoftem bâ dilem âhır karârî</p>

  <p class="indentmetin">Zi âteşhâ-yı o âhır ferârî</p>

  <p class="normal">Gönlümle sonunda bir karara vardım; onun ateşlerinden kaç artık dedim.</p>

  <p class="normal">Sana söylüyorum a gönül, sana; sense evet, evet der gibi şakacıktan başını sallıyorsun, eğleniyorsun benimle.</p>

  <p class="normal">Elim ayağım kalmadı senin elinden; sense bir ay yüzlünün, bir şeker yanaklının mahallesindesin.</p>

  <p class="normal">Gönlüm dedi ki: Gördüğümü görmedin sen; şimdicek kurtuldum sanıyorsun.</p>

  <p class="normal">Ben parça buçuk biriyim; oysa tümün de tümü; o bir ateş denizi, bense bir kıvılcımım ancak.</p>

  <p class="normal">Onu gördüm, bir deniz gibi dalgalanmadaydı; canımsa o denizden bir buğuydu ancak.</p>

  <p class="normal">Tebriz’den bir güneştir yüz gösterdi bana; canım zerre gibi oynamaya koyuldu.</p>

  <p class="normal">Efendiler efendisi Şemseddin, bir bakış baktı da ateşli gönlümden bir hoş sudur kaynadı, coştu.</p>

  <p class="normal">Her katreden bir can bitip durmada; bir lâlelikte uçtukça uçmada.</p>

  <h3 class="h2baslik" id="calibre_toc_2527">CCLXXIX</h3>

  <p class="indentmetin">Kucâyîd ey şehîdon-ı Hodâyî</p>

  <p class="indentmetin">Belâ-cûyân-ı deşt-i Kerbelâyî</p>

  <p class="normal">* Nerdesiniz a Tanrı şehitleri, a Kerbelâ çölünün belâsını arayanlar?</p>

  <p class="normal">Nerdesiniz a tez canlı âşıklar, a havadaki kuşlardan da daha tez uçanlar?</p>

  <p class="normal">Nerdesiniz a gökyüzünün padişahları, a gök kapılarını açmayı bilenler?</p>

  <p class="normal">Nerdesiniz a candan da kurtulanlar, mekândan da? Akla, nerdesin diyen bulunabilir mi hiç?</p>

  <p class="normal">Nerdesiniz a zindanın kapısını kıranlar, borçluları hapisten kurtaranlar?</p>

  <p class="normal">Nerdesiniz a hazinenin kapısını açanlar, nerdesiniz a yoksulun varı yoğu olanlar?</p>

  <p class="normal">O denizdesiniz ki şu âlem, köpüğüdür o denizin; yüzmeyi çok önceden bilirsiniz zaten.</p>

  <p class="normal">Dünyadaki şekiller, o denizin köpükleridir; tertemiz kişilerdensen geç köpükten, geç.</p>

  <p class="normal">Gönlüm coştu, köpürdü de şu söz şekli meydana çıktı işte; bizdensen şekli bırak, gönüle yürümeye bak.</p>

  <p class="normal">A Tebrizli Şems, doğ doğudan; çünkü her ışığın aslının aslına asılsın sen.</p>

  <h3 class="h2baslik" id="calibre_toc_2528">CCLXXX</h3>

  <p class="indentmetin">Dilâ der rûze mihmân-ı Hodâyî</p>

  <p class="indentmetin">Teâm-ı âsmânîrâ sezâyî</p>

  <p class="normal">A gönül, oruçluyken Tanrı’ya konuksun; gökyüzü yemeğine lâyıksın sen.</p>

  <p class="normal">Bu ayda cehennem kapısını kapadın ya; cennetten binlerce kapı açarsın sen.</p>

  <p class="normal">Bu buz kalmaz erir gider; tez sat; bu ticareti Tanrı’dan öğren.</p>

  <p class="normal">* Şu dört yamadan; topraktan, ateşten, sudan, yelden dikilmiş hırkayı çıkar.</p>

  <p class="normal">Balçıktan çıkamıyorsan cüzî candan hırkayı sıyır, çıplak kal da görün.</p>

  <p class="normal">Can, bağışla beni, özürlerin canısın sen diye özür getirmeye, aşkın tapısına geldi.</p>

  <p class="normal">A aşk diyor, bu ayda özrümüzü kabul et bizim; hata ettik, a Hıtaylı Türk.</p>

  <p class="normal">Aşksa gülerek diyor ki: Elini tuttum senin; biliyorum ki pek elsizsin, pek ayaksızsın sen.</p>

  <p class="normal">Hekimim ben, perhiz tutmanı buyurdum sana; çünkü bu korkuyla ümidin hastasısın sen.</p>

  <p class="normal">Perhiz tut da sana bir şerbet yapıp sunayım; içince hiç kendine gelmeyesin.</p>

  <p class="normal">Sustum; bunu artık aşk anlatsın; çünkü onun sözü canlara can katar.</p>

  <h3 class="h2baslik" id="calibre_toc_2529">CCLXXXI</h3>

  <p class="indentmetin">Çi dil-şâdem be dil-dâr-ı Hodâyî</p>

  <p class="indentmetin">Hodâyâ tu nîgehdâr ez cudâyî</p>

  <p class="normal">Bir Tanrı güzeliyle öylesine neşeli gönlüm ki; Tanrı, sen koru ayrılıktan.</p>

  <p class="normal">Mademki adamlarımızdansın, dostlarımızdansın, sevgilimize bir bak hocam.</p>

  <p class="normal">Ama bir şartla: Bizimle eğri oyuna girişme; oyun oynayacaksan bile bizimle oynama.</p>

  <p class="normal">File benzeyen bedenle beraber olan, akıl, hüner atına binmiş bulunan azgınlar,</p>

  <p class="normal">Ölümsüzlük padişahlarının vezirlerine karşı yaya kaldılar, yüzleri sarardı soldu.</p>

  <p class="normal">Ne olurdu, vefasızlıkla yıldızları kırıp geçiren o Ay’ı bilseydin.</p>

  <p class="normal">Ama Ay bilinmemiş, ne çıkar? Ay, gene o Ay; hem de nasıl Ay? Ne yeryüzünde, ne gökyüzünde.</p>

  <p class="normal">Çünkü yeryüzünün Ay’ı da dolunur, gökyüzünün Ay’ı da; çaresiz gizlenir, görünmez olur.</p>

  <p class="normal">Halbuki kudret gösterme bakımından can Ay’ının görünmesi de kendi elindedir, gizlenmesi de.</p>

  <p class="normal">* Yan yakıl a beden, cana karşı âdeta üzerlik tohumusun, çöreotusun; kem göze karşı kimyasın sen.</p>

  <p class="normal">Çünkü kötü göz ancak bedene değer; hevâ ve heves gözü nerden anlama erişecek?</p>

  <p class="normal">Beden evinde bir kucaklayayım onu; çünkü bedenin canına canlar katandır o.</p>

  <p class="normal">Hayalin boyuna burda bizimle; a Tebrizli Şems, nerdesin sen?</p>

  <h3 class="h2baslik" id="calibre_toc_2530">CCLXXXII</h3>

  <p class="indentmetin">Biyâ ey yâr k’imrûz ân-ı mâyî</p>

  <p class="indentmetin">Çu gul bâyed ki bâmâ hoş berâyî</p>

  <p class="normal">Gel a sevgili, bizimsin bugün; bizimle gül gibi bir hoşça açılıp saçılman gerek.</p>

  <p class="normal">Tanrım, kem gözü sen ırak et; Tanrım sen koru ayrılıktan.</p>

  <p class="normal">Benim kem gözüm, benim yolumu vurursa bir kadehle sen kendimden geçir beni.</p>

  <p class="normal">Elimi, uçmasın diye gönlün üstüne koydum; fakat sen mermer, granit kayadan bile çeker, kaparsın gönlü.</p>

  <p class="normal">Yarın da bu şekilde doğarsan ne ben kalırım, ne gönül kalır, ne âlem kalır.</p>

  <p class="normal">Letafetinde abıhayatı bile geçtin; onun lûtfu da senin lûtfundan bir şeyler ister, yoksulluk eder.</p>

  <p class="normal">İster kâfirlik olsun, ister Müslümanlık; dinle! Sen ya Tanrı nurusun ya da Tanrı’sın, onun mazharısın.</p>

  <p class="normal">Sus da güneşe göz dik; çünkü güneş yoksulluğa boş verir.</p>

  <h3 class="h2baslik" id="calibre_toc_2531">CCLXXXIII</h3>

  <p class="indentmetin">Helâ ey ab-ı heyvân ez nevâyî</p>

  <p class="indentmetin">Hemigerdon merâ çün âsyâyî</p>

  <p class="normal">Hadi a abıhayat, bir nağmeye başla da dönür değirmen gibi beni.</p>

  <p class="normal">Böyle bir işe giriş, oldukça da hep böyle olsun; gönül bir yerde darmadağın, ben bir yerde.</p>

  <p class="normal">Dal, yaprak yel olmadıkça oynamaz; saman çöpü kehribar olmadıkça uçmaz.</p>

  <p class="normal">Saman çöpü bile yel esmedikçe hareket etmezse, koca bir dünya nasıl olur da bir yel esmeden oynar yerinden?</p>

  <p class="normal">Dünyanın her parçası âşıktır; her parçası bir buluşma sarhoşudur.</p>

  <p class="normal">Fakat sırlarını söylemezler sana; sır lâyık olandan başkasına söylenmez.</p>

  <p class="normal">Onlar da ev sahibinin tatlı mı tatlı sofrasından, kâsesinden gıda yerler, gıdalanırlar.</p>

  <p class="normal">* Karıncalar Süleyman’a sır söylemediler mi, dağ Davud’la beraber seslenmedi mi?</p>

  <p class="normal">Şu gökyüzü âşık olmasaydı göğsü, gönlü böyle sâf, böyle temiz olmazdı.</p>

  <p class="normal">Güneş de âşık olmasaydı yüzünde bir ışık bulunmazdı.</p>

  <p class="normal">Yeryüzüyle dağ da âşık olmasalardı gönüllerinden bir ot bile bitmezdi.</p>

  <p class="normal">Deniz aşkı anlamasaydı elbette bir yerde kararı olurdu.</p>

  <p class="normal">Sen de âşık ol da âşıkı tanı; vefa et de vefa bul.</p>

  <p class="normal">* Gökyüzü emanet yükünü kabul etmedi; çünkü âşıktı, hata etmeden korktu.</p>

  <h3 class="h2baslik" id="calibre_toc_2532">CCLXXXIV</h3>

  <p class="indentmetin">Biyâmûz ez Peygamber kimyâyî</p>

  <p class="indentmetin">Ki her çi’t hak dehed mîdeh rızâyî</p>

  <p class="normal">* Kimyagerliği, Peygamber’den öğren de Tanrı sana ne verirse razı ol ona.</p>

  <p class="normal">Uğradığın derde razı oldun mu, o solukta hemen açılır cennet kapısı.</p>

  <p class="normal">Gam elçisi geldi mi sana, kucakla onu; zaten bildiksin onunla.</p>

  <p class="normal">Sevgiliden gelen cefaya neşeyle merhabalar saç, dök.</p>

  <p class="normal">O gamla şekerler saçan, lâtif, gönül alıcı dilber, büründüğü çarşaftan soyunur.</p>

  <p class="normal">Gam çarşafının ucuna el at, sarıl; çünkü pek güzeldir, pek vefalıdır o.</p>

  <p class="normal">Bu mahallede kadına düşkün benim, ben; her güzel yüzlünün çarşafını çekip dururum.</p>

  <p class="normal">Güzellerin hepsi de çirkin sansın görenler diye pis çarşaflara bürünmüş.</p>

  <p class="normal">Ben canıma doymuşum, ejderhâya tapmadayım; sen de canına doymuşsan davet sesini canla başla duy.</p>

  <p class="normal">Gam beni ancak gülerken görür; derdi davet etmem, devâyı çağırırım ben.</p>

  <p class="normal">Gamdan daha kutlu bir şey olamaz; karşılığının ucu sonu yoktur.</p>

  <p class="normal">Adam olmamakla bir şey elde edemezsin; bir hata sıçrayıp ortaya çıkmasın diye sustum işte.</p>

  <h3 class="h2baslik" id="calibre_toc_2533">CCLXXXV</h3>

  <p class="indentmetin">Ber-i men nîstî yârâ kucâyî</p>

  <p class="indentmetin">Be her câyî ki hestî con-fezâyî</p>

  <p class="normal">Kucağımda değilsin, neredesin öyleyse a sevgili? Nerdeysen orda cana canlar katarsın sen.</p>

  <p class="normal">Bana kızar, öfkelenirsen de adam olmayan herkesle uyuşur, uzlaşırsın; benim inadıma her ateşe atılır, dalarsın.</p>

  <p class="normal">Beni görür de görmezlikten gelirsin; vefa böyle midir, bildik, tanıdık oluş böyle midir?</p>

  <p class="normal">Üstün biriydim, aşkınla hor, hakir oldum; fakat bu horlukta bir de Tanrı ululuğunu seyret.</p>

  <p class="normal">Ayrılığın kokusunu bile duymayayım diye senin yüzünden bütün dünyadan ayrıldım gitti.</p>

  <p class="normal">Â tez canlı, yüzünü astın; yâni vefasızlıkta bulunacağım demek istiyorsun.</p>

  <p class="normal">Gönlünde cefalarda bulunma isteği var, yapadur, kıyamete dek canımızsın bizim.</p>

  <p class="normal">A doğurup duran gök; böyle bir Ay doğuramazsın, doğuramazsın, doğuramazsın.</p>

  <p class="normal">Tebrizli Şemseddin’in Kafdağı’nda bir devlet kuşusun sen, bir devlet kuşusun, bir devlet kuşu.</p>

  <h3 class="h2baslik" id="calibre_toc_2534">CCLXXXVI</h3>

  <p class="indentmetin">Suâlî dârem ey hâce-y Hodâyî</p>

  <p class="indentmetin">Ki imrûz inçunin zibâ çirâyî</p>

  <p class="normal">Hocam, bir sorum var, Allah için olsun, doğru söyle. Bugün neden bu kadar tatlısın, bu kadar güzelsin sen?</p>

  <p class="normal">Ay da nedir ki ay yüzlüsün diyeyim; can da kim oluyor ki cana canlar katıyorsun diyeyim.</p>

  <p class="normal">O güzel yüzüne lâyık bir örnek bulmak için çok geceler yalvardım, yakardım Tanrı’ya.</p>

  <p class="normal">Bırak bütün bunları, nasılsın bizimle? Cansın sen, neliğe-niteliğe sığmazsın ki.</p>

  <p class="normal">Nelikten-nitelikten yüz yıl ileri gittin; ululuk dalgaları arasındasın sen.</p>

  <p class="normal">Hevânın, hevesinin başını kestin; nefsinin isteğinden ayrıldın gittin.</p>

  <p class="normal">Baştan başa sevgilinin gönül dileği kesildin; ona teslim oldun, her şeyine rıza gösterdin, onun razılığını kazandın.</p>

  <p class="normal">Bundan da geçtim; nasılsın a benim canım? Çünkü şu anda büyülerle kıyamet kesildin sen.</p>

  <p class="normal">Yüzlerce çeşit gözlerimizi bağlıyorsun bizim; dünyaya yüzlerce şekilde görünüyorsun.</p>

  <p class="normal">Bir zaman zindan görünüyorsun, kuyu oluyorsun; bir zaman gül bahçesi kesiliyorsun, gönüller alan bir güzel oluyorsun.</p>

  <p class="normal">* Yılan yaptığın o şey yok mu? Ona ağaçlık bağışlarsın, sopa yaparsın onu.</p>

  <p class="normal">* Elinde her şey tıpkı bukalemundur; insan da böyledir, hayvan da, nebat da.</p>

  <p class="normal">* Gâh Nil’dir, gâh pıhtılaşmış kan; gâh gecedir, gâh aydın gün.</p>

  <p class="normal">Her şey şu korkuyla ümide bağlandı; her zıttan onun zıddını açar dökersin sen.</p>

  <p class="normal">Birkaç sorum var sana; çöz onları; zorluklarımızda ümidimiz sende ancak.</p>

  <p class="normal">İlk soru bu, a söz bilen; çünkü önünde de, sonunda da canımızsın bizim.</p>

  <p class="normal">Mademki ön de sensin, son da sen; vefayı, vefasızlığı kimden bileyim ben?</p>

  <p class="normal">İkincisi şudur a kendisine bir ikinci olmayan: Şaşılığı gideren tutya değil misin yâni?</p>

  <h3 class="h2baslik" id="calibre_toc_2535">CCLXXXVII</h3>

  <p class="indentmetin">Biyâ cânâ ki imrûz ân-ı mâyî</p>

  <p class="indentmetin">Kucâyî tu kucâyî tu kucâyî</p>

  <p class="normal">Gel a sevgili, bizimsin bugün; nerdesin sen, nerdesin, nerde?</p>

  <p class="normal">Gölgenin ışığında güneşe döndün; devlet kuşusun sen, devlet kuşusun, devlet kuşu.</p>

  <p class="normal">Dünya geçip gitmez, çünkü ona ölümsüzlüğü veren sensin, sen.</p>

  <p class="normal">Dünya bir çenge dönmüştür; sesi sensin, sesi sensin, sesi sen.</p>

  <p class="normal">Âşıkın külâhı kalmadı mı elbisesi sen olursun, sen.</p>

  <p class="normal">Sustum ama Allah için olsun Tanrılık et sen, Tanrılık et, Tanrılık.</p>

  <h3 class="h2baslik" id="calibre_toc_2536">CCLXXXVIII</h3>

  <p class="indentmetin">Tu her rûzî ezon peşte berâyî</p>

  <p class="indentmetin">Kunî mer teşnerâ canon sekaayî</p>

  <p class="normal">Sen her gün o tepeden bir görünürsün de her susamışa sakalık edersin.</p>

  <p class="normal">Her sabah dünyaya ışık bağışlarsın; gökteki güneşin canına cansın sen.</p>

  <p class="normal">A ışık, a aydınlık, gelmesin o gün ki iki göz senden ayrı düşsün.</p>

  <p class="normal">Denizsin sen, dünyaya diyorsun ki: Bana dal da yüzmeyi öğren.</p>

  <p class="normal">Kâfirliğin, nankörlüğün dilini, dudağını yırttın; dalgalandıkça dalgalanan veriş, bağışlayış denizisin sen.</p>

  <p class="normal">Topraktakilerin hepsinin de gözlerini açtın; hepsi de nasıl açıyorsun diye şaşırdı kaldı.</p>

  <p class="normal">Tatlılıktan canın boğazı yandı; neden bu kadar tatlısın, neden?</p>

  <p class="normal">Değirmen gibi gece gündüz dönsem, dolaşsam sendedir bu, çünkü değirmenin suyu sensin.</p>

  <p class="normal">Bu değirmen durmak istese bile senin döndürmenden kurtulamaz ki.</p>

  <p class="normal">Döndürmeye başladığın taş, kimyayı elde eder, altın kesilir.</p>

  <p class="normal">Dünya seninle hareket eder, dünyanın canısın sen; nerde olduğunu bilmez o, fakat böyledir bu.</p>

  <h3 class="h2baslik" id="calibre_toc_2537">CCLXXXIX</h3>

  <p class="indentmetin">Dilârâmâ çunin zibâ çirâyî</p>

  <p class="indentmetin">Çünin cuşt-o çünin ra’nâ çirâyî</p>

  <p class="normal">A gönlümü bezeyen güzel, neden böyle güzelsin, neden bu kadar çeviksin, niçin bu derecede alımlısın?</p>

  <p class="normal">Tutayım cansın, cihansın; fakat neden bu kadar canı, cihanı bezemedesin?</p>

  <p class="normal">Tutayım Hızır’sın, İlyas’sın; ne diye Hızır’ın abıhayatı gibi ömre ömürler katmadasın?</p>

  <p class="normal">Tutayım dünyasın, dinsin; ne diye dünya gibi aşk mayasısın sen?</p>

  <p class="normal">Tutayım güzellikte Karun’un definesisin, hazinesisin; neden Mûsa gibi bir de parıl parıl parlayan elin var?</p>

  <p class="normal">Seni kıskanır da dost dostunun kanını döker; neden bu kadar şuhsun, neden bu derece kavgacısın?</p>

  <p class="normal">Işığın kaf’tan kaf’a her yeri tutmuş; böyleyken nasıl oluyor da Zümrüdüanka gibi gözlerden gizleniyorsun?</p>

  <p class="normal">Şarabın tabiatında tatlılık yoktur; halbuki sen nasıl oluyor da hem şarap oluyorsun, hem helvasın?</p>

  <p class="normal">Onun gibi birisinin önünde neden söz söylüyorsun derim de senin söylemeni özlerim, kendi kendimle savaşa girişirim.</p>

  <h3 class="h2baslik" id="calibre_toc_2538">CCXC</h3>

  <p class="indentmetin">Kesî k’orâ buved hulk-ı Hodâyî</p>

  <p class="indentmetin">Ezû yâbend canhâ-yı bakaayî</p>

  <p class="normal">* Canlar, Tanrı huyuyla huylanmış bir erden ölümsüzlüğü elde ederler.</p>

  <p class="normal">* Onun kapısında bir günde beş kere ululuk nöbetini çalarlar.</p>

  <p class="normal">O davulun sesi bir bu yana gelse, herkes varlığından, benliğinden geçer.</p>

  <p class="normal">Canı göklere ağan kişiyi yeryüzü nasıl olur da kendine bağlayabilir?</p>

  <p class="normal">Tanrı’dan yardımlar gelse sana, ibadete çok az meyletsen de ne gam.</p>

  <p class="normal">Sevgilinin sevgisiyle sana can bağışladığı durakta hangi ibadet ayak direyebilir?</p>

  <p class="normal">Ansızın onun aşk havası eser gelir de havalarda gezen candan kurtarır seni.</p>

  <p class="normal">Azgınlıkla yaptığın hıyanetleri gerçek, doğru, yerine sayar.</p>

  <p class="normal">Sen de canla, gönülle birisini seversen ona sence değer bulunmaz ya.</p>

  <p class="normal">Sırlara sahip efendilerin efendisidir devlet kuşlarına devlet bağışlayan.</p>

  <p class="normal">Onun yüzünü görmek bir nasip olsa, sana yüzlerce defa yalvarsalar bile cennete girmezsin.</p>

  <p class="normal">Canımın kararı Tebrizli Şemseddin’dir; canım ayrılmasın ondan.</p>

  <p class="normal">Beden ayrılığı beni bağlamış ama, ondan da kurtulmayı umuyorum.</p>

  <p class="normal">Çünkü onun can elinde öylesine bir güç kuvvet vardır ki Akl-ı Küll bile o kudrete karşı saçmasapan söylenebilir ancak.</p>

  <p class="normal">Tanrı’ya binlerce şükürler ki canımda gözünün aşkından bir ilaç var.</p>

  <p class="normal">Göğü yaratan, suvardı beni; hamd olsun, sonra gene hamd olsun, gene hamd olsun.</p>

  <p class="normal">Her ışığa ışıklık verenden ışıklandım; gizli âlemde gömülmüş, gizlenmiş defineden de faydalandım.</p>

  <p class="normal">Onlara da sırlardan üstünlükler verir, onları da böylece her belâdan kurtarır.</p>

  <p class="normal">Onları âşık olma canıyla diriltir, bir ömür verir ki kötülüklerin saldırışından kurtulmuştur ömür.</p>

  <p class="normal">Bendeki bu istek, günün birinde buluşacağıma müjdecidir; can elbisesi beden kaftanını soyar bir gün.</p>

  <p class="normal">Onların üstünlüklerinden muradıma erişirim; alımlı sıfatlar tecelli eder elbet.</p>

  <p class="normal">Ulular ulusu Şemseddin, mükâfat olarak ölümsüz bir ömür elbisesi giydirir bana.</p>

  <p class="normal">Efendim beni buluşmayla yüceltti, ululadı mı, bahtın, devletin bana secde ettiğini görürüm.</p>

  <p class="normal">Onun izi, bütün varlığım boyunca sürüp gidecek bir aşkla geldi, ulaştı bana.</p>

  <p class="normal">Aşka düşer düşmez anladım ki devletin tamamı işin sonundadır.</p>

  <p class="normal">Bütün ümidim, niyazım şu: Gölgesi başımızdan eksik olmasın.</p>

  <p class="normal">Hâşâ; onun yardımı öylesine denizlerdir ki ümidim, isteğim o denizlerde gark olmuş gitmiştir.</p>

  <p class="normal">Can anlamlarımız arı duru sudur; fakat sözlerle kanlara bulanmıştır.<sup class="calibre2"><a href="../Text/divanson_split_394.html#footnote-700-67" id="footnote-700-67-backlink">[67]</a></sup></p>

  <h3 class="h2baslik" id="calibre_toc_2539">CCXCI</h3>

  <p class="indentmetin">Biyâ ey gam ki tu bes bâ vefâyî</p>

  <p class="indentmetin">Ki ebr-i katrahâ-yı eşkhâyî</p>

  <p class="normal">Gel a gam, pek vefalısın sen; gözyaşı katrelerinin bulutusun çünkü.</p>

  <p class="normal">Yoksul bir kadın Abbas’ın yanına gitti de dedi ki: Bana bir çeşit dilencilik öğret.</p>

  <p class="normal">Tanrı, sana hile kapısını açmış; dilencilik yollarını sen öğretirsin.</p>

  <p class="normal">* Bu yolda Nu’man’sın sen; rivayetin güzel, tarzın hoş; ders ver bana.</p>

  <p class="normal">Bir yoksulum ki donmuş, buz kesmiş bir nefesim var; diken çiğnemekten başka da rızkım yok.</p>

  <p class="normal">Bana hararetli, sıcak bir dilencilik usûlü öğret; çünkü sen nice er dilencilere ustasın.</p>

  <p class="normal">* Bil ki peygamberler, gök izlerinden rızıklanmada din Abbas’ıdırlar.</p>

  <p class="normal">Çeşitli ibadet dilencilikleriyle o veriş, bağışlayış denizi coşar, köpürür.</p>

  <p class="normal">Oruçtan, namazdan, hac törenlerinden, kötülüklerden kaçınmaktan savaşta arslan kesilmekten coşar.</p>

  <p class="normal">İbadetlerin çeşitli, türlü türlüdür; çeşitli haramlar, kötülükler de var.</p>

  <p class="normal">Abbas, o kadına git dedi, usanmışım şimdi ben; zahmet verme bana, çok yaşa de de git.</p>

  <p class="normal">O kadın tekrar tekrar yalvardı; beni ümitsiz bırakma dedi.</p>

  <p class="normal">Usta da, bana zahmet üstüne zahmet versen de faydası yok sana, git diye tekrar tekrar kovdu kadını.</p>

  <p class="normal">Usanmışım, hatırımda bir şey yok şimdi; hilem, düzenim fayda vermez şimdi dedi.</p>

  <p class="normal">O kadın yere kapandı da yokluktan çocuklarım ölüp giderler diye ağlamaya koyuldu.</p>

  <p class="normal">Bir hayli ağladı; Abbas ona dedi ki: Hep böyle davran işte, sen bizden de ustasın.</p>

  <p class="normal">Şu iki gözün yok mu, senden ayrılmayan iki Abbas; ağlamakla en katı yürekler bile yumuşar.<sup class="calibre2"><a href="../Text/divanson_split_395.html#footnote-700-68" id="footnote-700-68-backlink">[68]</a></sup></p>

  <p class="normal">Gözyaşıyla cennet bile elde edilir; kalk, yürü; daha ne eğleniyorsun?</p>

  <p class="normal">* Gözyaşı, şehitlerin kanlarıyla at başı beraber yürür gider, iş başarır.</p>

  <p class="normal">Tanrı, ağlama kabiliyeti verdiği kişiye gönül açma yolunu da öğretmiştir.</p>

  <p class="normal">Bu ağlayıştan başka bir faydalı şey daha var; fakat şiire de doydum, kendimi göstermeye de.</p>

  <p class="normal">* Gönüle hizmet etmek, ağlamaktan da iyidir; bir atlas, elli abadan yeğdir.</p>

  <p class="normal">Çünkü asıl olan gönüldür, gözyaşınsa bir sebeptir; Tanrılığa ne kuru sığar, ne yaş.</p>

  <p class="normal">Sus, otur da gönüle yüz tut; gönül padişahından bayrağın var zaten.</p>

  <h3 class="h2baslik" id="calibre_toc_2540">CCXCII</h3>

  <p class="indentmetin">Biyâ ey on ki sultân-ı cemâlî</p>

  <p class="indentmetin">Kemâlât-ı kemâlanrâ kemâlî</p>

  <p class="normal">Gel a güzellik padişahı, olgunların olgunluklarına olgunluksun sen.</p>

  <p class="normal">Bir hayali halka emin ettin de halkın vehmi hayale düştü gitti.</p>

  <p class="normal">Hayalin, ayrılık şehrinin şahnesi; sense önden temizsin; buluşma padişahısın sen.</p>

  <p class="normal">Sen güneşsin, canlar gölgen senin; fakat gökyüzündeki güneş gibi zevâlin yok senin.</p>

  <p class="normal">Dünyayı güldürürsün, gülmezsin sen. Canı ağlatırsın, ağlamazsın sen.</p>

  <p class="normal">Her elsiz-ayaksızın eli ayağısın sen; her kolsuz kanatsızın kolu kanadısın sen.</p>

  <p class="normal">Binlerce esirgeyen yaratırsın, gam yiyen meydana getirirsin de benim işim yok der, nazlanırsın.</p>

  <p class="normal">Ondan başka kimdir efendiler efendisi? Varlık âleminde ululuk sahibinden başka kim var?</p>

  <p class="normal">Tamamıyla lûtufsun sen; âşıkın kahrı, lûtfu, hilesi, düzeni hep o lûtuftan biter, gelişir.</p>

  <p class="normal">Üstünlükle canlara dolmazsın; dileklerin, vehimlerin kavrayışından da yücesin sen.</p>

  <p class="normal">Aklım, sen olmasan bir şeycikler akıl edemem; dileğim, kolum kanadım sen olmazsan bir şeyciklere elim ermez.</p>

  <p class="normal">Dileğimize icabet, fazlasıyla bir lûtuftur; zaten dilek dilemek başarısı da sendendir.</p>

  <p class="normal">Senden sağlık, esenlik istiyoruz, senden illetin, derdin giderilmesini, canımızın yücelere ulaştırılarak sağ esen olmasını istiyoruz.</p>

  <p class="normal">Hafiflik istiyoruz, ağırlığımızı gidermeni, sırtımızdaki yükü hafifletmeni istiyoruz.</p>

  <p class="normal">Aykırılığa düşüyoruz, dileğimizi güzelleştirmedik; her halimizi güzelleştir lûtfunla.</p>

  <p class="normal">Bize doğru istek ilham et de onun gölgeleriyle gölgelenelim.</p>

  <p class="normal">Duamızı kabul etmezsen, nimetlerinle ganimetlenmezsek…</p>

  <p class="normal">Eşlerden, örneklerden üstün Tanrı’dan dilek dileyen bir avuca, bir avuç toprak da yetmez mi?</p>

  <p class="normal">Arı duru su gibi sevgiyle arınmış kalbe, cefanda bile bir tat var.</p>

  <p class="normal">Nimetlerinle gönlümde sözler var; fakat usançdan değil, gayretimden, kıskançlığımdan gizlemedeyim.</p>

  <p class="normal">Yüreğimde naralar var, heyecanlar var; onları güç zapt edebiliyorum.</p>

  <p class="normal">Sözümüzü bitirdik; Allah daha da iyi bilir; zaten aşkta arık olmam da suçtur.<sup class="calibre2"><a href="../Text/divanson_split_396.html#footnote-700-69" id="footnote-700-69-backlink">[69]</a></sup></p>
</body>
</html>
