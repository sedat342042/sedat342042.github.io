<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_64">Yedinci Ciltteki Şiirler Hakkında Birkaç Söz</h2>

  <p class="normal">Mevlânâ’nın dîvânının, Dîvân-ı Kebîr’in uzunca bir hikâyesi var. Sunduğumuz bu cildin sonundaki bitim tarihi 1960 yılı; ilk baskıya girerkense 1973 yılı bitmek üzere. Bu muazzam eseri bir cilt halinde basmanın imkânı yoktu. Aziz Remzi Bengi, beş cildini yayınladı. Birinci cildin basım yılı 1957. Biz bu büyük işe ne vakit başladık? Unuttuk gitti; herhalde 1957’den çok önce. Beşinci cilt 1960’ta yayınlanmış; yâni bizim, tercemeyi bitirdiğimiz yılda. Ondan sonra ricalar, niyazlar, vasıtalar boşa çıktı; aziz dostumuz, kalan kısmını basamayacağını söyledi; bastırmayı isteyenlere de nasip olmadı. Derken Milliyet gazetesi bizden bir eser istedi. Basılmayan bölümün bir kısmını verdik; bu kısım 1971’de yayınlandı. Nihayet Mevlânâ’nın ölümsüzlüğe doğumunun bu 700. yılında İnkılâp ve Aka Kitabevi geri kalan kısmın basımını uhdesine aldı; işte sunduğumuz cilt bu son bölümdür ve Dîvân-ı Kebîr tercemesi bu ciltte, şükürler olsun, bitmiş oluyor.</p>

  <p class="normal">Birinci ciltte 3.610, ikincide 4.052, üçüncüde 4.527, dördüncüde 4.181, beşincide 6.588, altıncı ciltte 4.000 beyit var ki tutarı 26.958 beyit oluyor. Sunduğumuz bu son bölümdeyse 8.987 beyit var ki bu sûretle Dîvân-ı Kebîr’in beyit sayısı 35.945 oluyor.</p>

  <p class="normal">Dîvân-ı Kebîr nüshalarının en doğrusu ve tamı, Osman oğlu Hasan tarafından 768 Şevval’inin ikinci günü (1.VI. 1367) yazılmaya başlanıp 770 Rebiülâhır’ının ilk günü (13. XI.1368) yazılması ve karşılaştırılması bitirilen nüshadır. İki cilt olan bu dîvân, Konya Mevlânâ Müzesi’nin 68. ve 69. numaralarında kayıtlıdır. Çevirimizde bu nüshayı esas tuttuk. Her iki cilt 0,325x0,47 ebadındadır. Cildi siyah meşindir; arabesk hendesî taksimatla kenarları “bağ” denen hendesî şekillerle bezenmiştir. Her sahifesinde dört sütun, otuz üç satır vardır. Başlıklar tamamıyla, yahut kısmen müzehheptir. Cildi yapan Ebû Bekrü’l-Mevlevi’dir. Ketebe, ikinci cildin 289. sahifesindedir. 290. sahifesinde altın cetvel ortasında, Selçuk tarzında fevkalâde güzel ve yedi dâireden meydana gelmiş tezhip var ve burada dîvânın Husâmeddin Hasan oğlu Mevlevî Hâce Şerefüddin Emîr Satı adına yazıldığı belirtilmektedir. Aynı sahifede dîvânın, miras yoluyla Emîr Satı’nın oğlu Erzincanlı Müstencid’e, dergâhına vakfettiği kaydedilmiştir. Müstencid, Sultan Veled’in Erzincan’daki halifesi Husâmeddin Huseyn’in ve oğlu Celâlüddin Muhammed-i Müneccim’in dervişidir; belki de Celâlüddin’den sonra onun yerine geçmiştir. Celâlüddin Muhammed’in, Gevherşâd adlı bir hattata yazdırdığı Makaalât-ı Şems nüshası da Müstencid’e geçmiştir ki bu nüsha İstanbul Süleymaniye Kütüphanesi’nin Fâtih kitapları arasında 2788 No. da kayıtlıdır (Mevlânâ Celâleddin adlı eserimize bkz. İstanbul, İnkılâp K. III. basım; 1959; s. 29-31).</p>

  <p class="normal">Bu nüshayı esas ittihâz etmekle beraber, İstanbul Üniversitesi Kütüphanesi’nde Farsça Yazmaların 334 no.sunda kayıtlı nüshadan da faydalandık. Koyu kahverengi, ortası küçük kafesi şekilli, kenarları gömme ince altın zencîrekli, altınları solmuş bir cilt içindedir; cilt yıpranmış, sırtı tamir görmüştür. 20,2x17,2 ebadında olup yazı kâğıdın 16x7 kısmını kaplamaktadır. Kâğıdı ince, güzel aharlı, filigransız samanî renktedir. Yazı güzel bir İran ta’lıykıdır. Başlıklar surhla yazılmıştır. Yazı kenarları ve ortadaki iki cetvel, siyah çizgi içinde ince ve kenarı surh çizgili altındır. Şiirler de enine olarak aynı tarzda cetvelle ayrılmıştır. 699 yapraktır. Her sahifede 25 satır vardır ve her satırda bir beyit mevcuttur. Başta İran-kâri, fakat solmuş bir müzehhep safiha var. Yazı ve kâğıt bakımından IX. asr-ı hicrîye (XV. milâdî), nihayet X. asrın ilk yıllarına (XVI) aittir. Maalesef ketebesi yoktur. Bu nüshada huzurdaki nüshada bulunmayan beyitler dahi vardır.</p>

  <p class="normal">Ayrıca 1079 hicrîde Bağdad’da yazılmış olan ve Mevlânâ dergâhına tarafımızdan vakfedilen kitaplar arasında bulunan nüshayla rahmetli Bedîu’z-Zaman Firûzanfer tarafından hazırlanan ve basımı 1345 şemsî hicrîde tamamlanan 8 ciltlik Külliyât-ı Şems yâ Dîvân Kebîr’den de faydalandık.</p>

  <p class="normal">Mevlânâ, hemen bütün şiirlerini bir olay dolayısıyla, yahut bir söze, bir duruma karşılık olarak ve çok kere semâ’ ederken, vecd halinde, irticâlen söylemiş, “kâtibü’l-esrâr – sırları yazanlar” denen kişiler onları yazmışlardır. Bu yüzden birisinin zapt edebildiği beyitler, öbürü tarafından zapt edilememiş, bâzı beyitler aynı vezin ve kafiyede söylenen başka bir şiire girmiş, böylece bir gazelde geçen birkaç beyit, aynı gazelin başka biri tarafından zaptında noksan kalmış, bunlar tebyiz edilirken hiçbirinden vazgeçilememiş, böylece de bir şiir, iki, üç, hattâ daha fazla şekillerde yazılmıştır ki bunları da notlarımızda anlattık. Gene bu yüzden iki, üç beyitlik gazeller olduğu gibi, kaside kadar uzunları da var; kıt’a ve mesnevi tarzında olanları da mevcut.</p>

  <p class="normal">Eflâkî, Mevlânâ’nın şiirlerinin söyleniş sebeplerinin bir kısmını açıklar. Meselâ bu bölümde, birinci bahrin XXXVIII. şiiri Şems’in şahâdetinden sonra Şam’a giderken söylemiştir. (Menâkibü’l-Ârifîn, Tahsin Yazıcı tashih ve hâşiyeleriyle TTK yayını, Ankara, 1961, c. II, s. 698-699). Esasen gazel, bilhassa son beyti bunu açıkça bildirmektedir. Gazeldeki “Cebel-i Sâlih”i görüp şiirin İbni Arabî hakkında söylendiğini sananların, Menâkibü’l-Ârifîn’i dahi okumadıkları da bu sûretle meydana çıkmaktadır. Aynı bahrin XXXIV. gazelini Pervâne’nin bir davetinde söylemiştir (Aynı eser, c. I, Ankara, 1959, s. 191-192). Remel Müseddes Mahbun bahrinin IX. gazelini Pervâne’nin evindeki bir semâ’ meclisinde, onun uyumak istemesi dolayısıyle inşâd etmiştir (Aynı, s. 452-453). Sonradan bulunup yazılan gazellerden IV. gazel, Ulu Arif Çelebi’nin doğumu münasebetiyle söylenmiştir (Aynı, c. II, s. 828-829).</p>

  <p class="normal">Menâkibü’l-Ârifîn’de bahsedilen bu şiirlerden başka, hemen bütün şiirlerinin söyleniş sebepleri de şiirlerden anlaşılmaktadır. İlk bahirdeki X. ve XI. şiirler, bahâriye XVI. şiir, hacca gidenlere hitâb etmekte, Gönül Kâbesi’ni hatırlatmakta. XX. şiirdeki “zünnâr, hırka, kâfir çocuğu” gibi terimler, bu mecazların ne kadar eski olduğunu belirtiyor. Esasen Senâî’de, bilhassa Attâr’da bunlara pek sık rastlarız. Hicrî VIII. yüzyılın başlarında (milâdî XIV.) vefat eden Mahmud-ı Şebüsterî, Gülşen-i Râz’ında bu mecazların tasavvuf ehline göre anlamlarını pek güzel izah etmiştir. LXI. şiir birisine mersiyedir. LXXII. şiir de öyle. LXXXIII. şiir hakikat şehrini, gerçeklik ve birlik yurdunu anlatıyor. LXXXVII. şiir, Tanrı’ya hitap. Bu şiir, Mevlânâ’daki sevgilinin Tanrı olduğunu bütün açıklığıyla belirtmekte. Mevlânâ’nın şiirlerinde konu birliği olduğundan her şiirinin neden ve ne için yazıldığı hemen anlaşılıyor. Bundan dolayı bu bahsi burada keseceğiz. Ancak birazcık da Mevlânâ’nın şarabından söz etmeyi gerekli bulduk:</p>

  <p class="normal">Mevlânâ bir şiirinde, “Sarhoşların şu varlığı, şu sarhoşluğu, şu oyunu, sanma ki üzümün özünden meydana gelen şaraptandır” diyor (B. 149). Bir başka şiirinde, “Muhammed, gayb meyhanesinin kapısını açtı da arı duru şaraba iyiden iyiye kesat düştü” demekte (B. 265). Başka bir şiirinde, “Elest sarhoşlarıyız, şaraptan başka bir şey içmeyiz; aş için, tirit için dünya sofrasının çevresinde dönüp dolaşmayız biz” buyuruyor (B. 370). “Tanrı şaraplarından koca bir sağrak doldur da sun” mealindeki beyit (B. 600), “Ölüm meleğine ecel kesilen o can sağrağı, ne gönlü kabartır, ne baş sersemliği, baş ağrısı verir” tarzında çevirdiğimiz beyit (B. 857) ve “O şarap, gönül bulandıran, üzümden sıkılıp yapılan şarap değil; Tanrı elinden geldi, bağış küpünden sunuldu” beyti (B. 986), bu şarabın hangi şarap, ne biçim şarap olduğunu açıklar.</p>

  <p class="normal">Sözü uzatmayacağız. Mevlânâ’nın meyhanesi, gönül meyhanesidir, kudret meyhanesi. O’na şarap sunan, kudret elidir, Tanrı Habibi’nin tertemiz eli. O’nun sevgilisi, bir tek sevgilidir; sevgiyi yaratan Eşsiz, Ortaksız Sevgili. O’nun mecazlarını anlamayanlar, hiç olmazsa anlamadıklarını, anlayışsızlıklarını anlasalardı.</p>

  <p class="normal">Mevlânâ’nın şiirlerinde bütün bir hayat var. Hemen her şiirinde âyetler, hadisler, onların tefsir ve şerhleri, yorumları, peygamberlerin, erenlerin hikâyeleri, İran-Yunan mitolojisi, mezhep anlayışları, bunların intikadı, fıkıh ve tasavvuf, zamanının bütün bilgileri, hattâ tıp bilgisi ve tamamıyla hayattan alınan benzetişler, atasözleri, örf mecazları, devri, devrindeki olaylar yer almakta. Bunlardan başka insanî görüş, ileriyi görüş, insanî duyuş ve düşünüş hâkim ve Mevlânâ bu yüzdendir ki yüzyıllar geçtikçe yeniden yeniye doğmakta, çağlar geçtikçe ölümsüzlüğünü sürdürmekte, insanlığa yayılmakta.</p>

  <p class="normal">Bu sunuş yazısını bitirirken yüceler yücesi Mevlânâ’nın dîvânının tamamlanmasını sağlayan yayınevlerine, dîvânı dizen mürettiplere şükranlarımızı sunmayı bir borç bilir, aziz okuyucuları Mevlânâ’mızla baş başa bırakırız.</p>

  <p class="sagnormal">16 Zil’ka’deti’l-Harâm 1393<br class="chapter"/>
  11 Aralık 1973, Salı<br class="chapter"/>
  Bede-i bendegân-ı Mevlânâ<br class="chapter"/>
  abdülbâki gölpınarlı</p>
</body>
</html>
