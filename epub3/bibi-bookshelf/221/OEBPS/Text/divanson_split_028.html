<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_27">BAHR-İ MUZÂRİ<br class="chapter"/>
  –AHRAB-I MEKFÛF–</h2>

  <p class="ortayazi">mef’ûlü fâilâtü mefâîlü fâilât</p>

  <h3 class="h2baslik" id="calibre_toc_644">— A —<br class="chapter"/>
  I</h3>

  <p class="normal">(s. 102) Şütürün adı Türkçede nedir? Söyle, deve de. Yavrusunun adı, hani onun ardınca koşup duran yavrusunun adı ne olabilir; o da deve yavrusu, köşek.</p>

  <p class="normal">Biz de kaza ve kaderin oğullarıyız, herkesin anası kaza ve kaderdir; çocuklar gibi kaza ve kaderin peşinden koşup dururuz.</p>

  <p class="normal">Ondan süt emmedeyiz, onun peşinden uçmadayız; ister doğuya koşsun, ister batıya, ister de göğe ağsın, hep peşindeyiz onun.</p>

  <p class="normal">Yolculuk davulu vurulmuştur, Tanrı’nın görüp gözetmesine, koruyup kollamasına sığınarak yola ayak basalım.</p>

  <p class="normal">Şehirde de ay yüzlünün yoldaşıyız, çölde de; canlar o ay yüzlüye kul köle olsun.</p>

  <p class="normal">O can padişahının çekip götürdüğü yol yok mu? Şehir orda; Tanrı’nın gel dediği yer yok mu? Ev bark orda.</p>

  <p class="normal">Kıble o olduktan, biz ona yüz tuttuktan sonra çöl kısalır, yol gözümüze görünmez, önümüz ardımız yeşillik, gönül alan selvilik kesilir.</p>

  <p class="normal">Yolumuza çıkan dağ bile eğilir, bel verir; ey ululuk madenine doğru yol alanlar, merhaba.</p>

  <p class="normal">Yolumuzun kılavuzu, öncüsü o olduktan sonra yoldaki taşlık, ipek gibi yumuşak bir hale gelir.</p>

  <p class="normal">Biz gölge gibi o ayın peşinden koşmadayız, a gönülleri bir, aynı yolun yolcuları, haydin, yürüyün bizimle.</p>

  <p class="normal">Hiç kimseye kötülüğü dokunmayan o er, bize gönlü verir yol arkadaşı olarak; çünkü gönül çabuktur, tezcanlıdır, ayağına da tezdir.</p>

  <p class="normal">Gönül gemiye binmeyi düşünmeden tutar, Mısır’a gider; kervana katılmadan kalkar, Mekke’ye varır.</p>

  <p class="normal">Bedenin topallığından, canın çevikliğindendir ki Tanrı sırrı bedenden zuhur etmez de, o vefa, o mürüvvet, gönülden belirir.</p>

  <p class="normal">Fakat nerde o beden ki canla aynı renge boyanmıştır, can padişahına karşı su kesilmiştir, toprak olmuştur.</p>

  <p class="normal">Canlar bile böyle bedeni görünce şaşırıp kalırlar, hele şu kara toprağa bak derler, bizi bile geçti de padişah oldu, kendisine uyulur bir er kesildi.</p>

  <p class="normal">Kendisine uyulmadan söz edilir burda; onun vardığı yere ondan önce ayak basarsak azgınlığa düşmüş oluruz, yanar gideriz.</p>

  <p class="normal">Bunu hiç ummuyorduk, onu kınayıp duruyorduk. A yoksul, hiçbir insanı hor görme.</p>

  <p class="normal">Susuz topraklar bizim yüzümüzden yeşersin, çimenler bitirsin diye, su gibi gülün içinde, reyhanın özünde yola düştük, akıp gidiyoruz biz.</p>

  <p class="normal">Toprak elsiz-ayaksızdır, ciğeri yanmıştır, susamıştır; o yüzden dereler, ırmaklar koşa koşa akar.</p>

  <p class="normal">Bostan boyuna su vermektedir, çünkü dadıdır, dadılık etmektedir o; dadı, bitki çocuklarını yer yer arar, çağırır.</p>

  <p class="normal">Bizi bu çekişler, can şehrinden çekti, yüz binlerce konağa uğratarak ta yokluk âlemine kadar getirdi.</p>

  <p class="normal">Gene de can şehrinden gizli, açık, elçiler gelmede, gel yakınlarına ulaş diye bizi çağırmada;</p>

  <p class="normal">Yeni dostlar edindin, bizi bıraktın, sen bizsiz belki hoşsun amma biz sensiz edemiyoruz, halimiz hoş değil diyor elçiler.</p>

  <p class="normal">Hocam, şu mahzunluğun, şu kederin, yakınlarının ah etmesinden; kime eş olduysan seni bıraktı gitti.</p>

  <p class="normal">Sus ki onların himmetleri seninledir, senin belâlardan kurtulman da onların himmetlerinin tesirindendir.</p>

  <h3 class="h2baslik" id="calibre_toc_645">II</h3>

  <p class="normal">Gece geçti gitti de başımızdan geçenler bitmedi, anlatamadık onları, tamamlanmadı; fakat çaresiz tamamlamamız, hepsini bir bir anlatmamız gerek.</p>

  <p class="normal">Allah’a and olsun, Âdem devrinden bu âna kadar şu uzun kamış kısalmamıştır, kıyamete dek de kısalmaz.</p>

  <p class="normal">Fakat nerdeyse tamamlandı tamamlanacak gibi görünür, hani Türk de yol soran yolcuya “ahancık” der ya, tıpkı onun gibi.<sup class="calibre2"><sup class="calibre2"><a href="../Text/divanson_split_677.html#footnote-200-31" id="footnote-200-31-backlink">[31]</a></sup></sup></p>

  <p class="normal">Türk’ün “ahancık” demesinden maksadı ne? Yolun bitmek üzere olduğunu, varılacak yerin yaklaştığını anlatarak sana hız vermek, güç kuvvet vermek.<sup class="calibre2"><sup class="calibre2"><a href="../Text/divanson_split_678.html#footnote-200-32" id="footnote-200-32-backlink">[32]</a></sup></sup></p>

  <p class="normal">Mademki yol alınacak, durmak ölümdür sana; bu böyleyken artık seni, gel, gir otağa diye nasıl konuklayabilir?</p>

  <p class="normal">Öylesine bir mürüvvet sahibidir ki canını bile esirgemez senden; fakat tuttu da seni yoldan alıkoydu mu belâlara uğradın gitti.</p>

  <p class="normal">Türk hakkında kötü bir sanıya kapılma, onu töhmet altına alma, Hindu gibi inada düşme, yürü ey yol arkadaşı, koş.</p>

  <p class="normal">Orda, senin niyetine ateşe üç nal koydular, orda yakınların, akrabaların kulakları kirişte, hep seni bekliyorlar.</p>

  <p class="normal">A vefalı dost, kerem sahiplerine iştiyak çekiyorsun da tatlı, arı duru su nasıl boğazından geçiyor?</p>

  <p class="normal">Bal içine dalsan bile gene seni çabucak acı bir hale getirirler; bir vefa sahibiyle eş olsan tutar, sana cefa eder.</p>

  <p class="normal">Sus da yol almaya bak, bunu da iyiden iyiye bil ki su garibin başını değirmen gibi döndürür durur.</p>

  <h3 class="h2baslik" id="calibre_toc_646">III</h3>

  <p class="normal">Ey şarap sunan sâkî, hadi, sun şarabı; kadehimiz boşaldı, doldur o aşk şarabıyla.</p>

  <p class="normal">A kusursuz güzel, a lûtufta, yücelikte olgun dost, bedenim kadehtir bana, aşkınsa şarap.</p>

  <p class="normal">Hiçbir âşık yoktur ki bir an bile senin yüzünü görsün de derdinden belâlara uğramasın, eriyip gitmesin.<sup class="calibre2"><sup class="calibre2"><a href="../Text/divanson_split_679.html#footnote-200-33" id="footnote-200-33-backlink">[33]</a></sup></sup></p>

  <p class="normal">Ey dolunay, seninle olunca ölüm bile hoştur, iyidir; fakat sen adamı öldürmezsin, sana kavuşmak, belâlardan aman bulmaktır.</p>

  <p class="normal">Secgin, gönlüme aşkını çilemeye, seni övüp söylemeye başladı mı sanki gönlümde güvercinler, kumrular vardır da onun sözlerini tekrarlarlar, dem çekip dururlar.</p>

  <p class="normal">Lûtfettin de o güzelim şarabı sundun bana, sundun da o sayede gönlüm öylesine güzel arındı, öylesine hoş cilâlandı ki.</p>

  <h3 class="h2baslik" id="calibre_toc_647">IV</h3>

  <p class="normal">Her gün, sabah çağı o padişahla o Tanrı rızası kazanmış erin sırrı; oraya oturdu mu esenlik ikinize de derim.</p>

  <p class="normal">Gönül tapısında oturmuş da sonunda padişah el açsın, altınlar versin, bağışlarda bulunsun diye ellerini bağlamış.</p>

  <p class="normal">Can, şarap kadehini çekmiş, sarhoş olmuş, kıyamete dek kendisinden geçmiş; gönülse bâzı bâzı beden sofrasına bizim nasibimizi koymada;</p>

  <p class="normal">Aşk Mesîh’inin eli, o nasipten sunsun da her ölüye kutluluk, her hastaya sağlık versin;</p>

  <p class="normal">O nasiple işret bahçesi yapraklansın, yeşerip tamamıyla bezensin, gelişsin, iki büklüm olmuş çengceğiz nağmelere kavuşsun demede.</p>

  <p class="normal">Beden, ten-tenen seslerinden oyuna koyulmuş, cansa zaten yokluk âlemine dalmış, harap olmuş, yerlere serilmiş.</p>

  <p class="normal">Aşkın ney sesinden, tatlı şarabından zindan cennet kesilmiş, akıl kadısı bile o hüküm verme mesnedinde sarhoş olmuş gitmiş.</p>

  <p class="normal">Akıl müderrisine, Müslümanlıkta beliren bu pek büyük fitne neden oldu diye sormaya gelirler.</p>

  <p class="normal">Akl-ı Küll müftüsü fetva vererek cevap verir de der ki: İster revâ gör, ister görme, bu an kıyamet anı; kıyamet koptu, kıyamet.</p>

  <p class="normal">Sarraf olan canların hepsi de mekânsızlık denizinden inci gibi, mercan gibi canları kıyıya saçıyorlar.</p>

  <p class="normal">* Aşk hatibi vuslat bayram yerine Zül-fekaar’la çıkageldi de o padişahı övmeye başladı.</p>

  <p class="normal">Hasların hasları, aşk sarayındaki perdecilerle, onu görmek hevesine düştüler de sarayın kapısında saf saf oturdular.</p>

  <p class="normal">Perdenin kenarından onlara bir baksa merhaba diye nice aşk naraları duyulur.</p>

  <p class="normal">Göğsü gökyüzüne bir nur salmak, bir ışık vermek istemişti, fakat Turusîna’ya benzeyen göğsü göklere bile sığmadı ki.</p>

  <p class="normal">(s. 103) Şu coşup kaynamada dört unsur da tencereye benziyor; ne ateşte bir karar var, ne toprakta; ne suda bir sükûn var, ne havada.</p>

  <p class="normal">Gâh toprak hevese düşer de yeşillik elbiselerine bürünür; gâh su bu sevgiyle hava olur, yücelere ağar.</p>

  <p class="normal">Su kızıl boyalara boyanır, âdeta ateş kesilir; ateş de aşkla şu boşlukta hava olur gider.</p>

  <p class="normal">Dört direk, dört unsur, satranç taşı gibi hane hane yürür gider; fakat bu, o padişahın aşkıyladır, sizinki gibi oyun olsun diye değil.</p>

  <p class="normal">A hiçbir şeyden haberi olmayan, yürü, apaydın suya ulaş da o arılık, o aydınlık, seni bulanıklıktan, tozdan topraktan kurtarsın, arıtsın.</p>

  <p class="normal">Çünkü su, temizliği, arılığı arar; bu temizlik de ışık denizine kavuşmanla olur ancak.</p>

  <p class="normal">Tanrı’dan ayrı olmayan insandan yüz çevirdin mi Şeytan gibi Tanrı elinden taş, topaç yersin.</p>

  <p class="normal">Evet, insan Tanrı değildir amma Tanrı’nın olagelmiş bir âdetidir bu, ululuk sırlarını insanda belirtmiştir o.</p>

  <p class="normal">İnsanın önünde canla, gönülle, bedenle, Tanrı emrine uyup gösteriş olarak değil de gerçekten bir secde ettin mi,</p>

  <p class="normal">Bundan böyle kıbleden yüz çevirirsin, ne yana dönersen orası gönlüne Kâbe olur.</p>

  <p class="normal">Yolda bir türlü kendimi toplayamıyorum; artık vefalı yol arkadaşlarım benim yüzümden nasıl derlenip toplanırlar?</p>

  <p class="normal">A gönül, evin duvarları, taşların birbiri üstüne dizilmesiyle yüceldi; evdekiler ondan sonra o evde toplandılar.</p>

  <p class="normal">Fakat ben nasıl derlenip toplanabilirim ki her yücelik topluluğunun başı olan Tanrı Şems’i Tebriz’de oturdu, yerleşti kaldı.</p>

  <h3 class="h2baslik" id="calibre_toc_648">V</h3>

  <p class="normal">A kul, dön, gene gel kapımıza; gönüllerden gelen haydin, gelin sesini duy.</p>

  <p class="normal">A yalınayak er, gül bahçesinin kapılarını senin için açtık, ne diye tutar da dikenliğe gidersin, niceye bir bu gidiş?</p>

  <p class="normal">Canı ben yarattım da ona bir derttir verdim. Derdini veren, dermanını da verir elbet.</p>

  <p class="normal">* Selvi gibi bir boya sahip olmak istiyorsan aşk bahçesine git, çünkü bu kambur felek senin de boyunu iki kat eder.</p>

  <p class="normal">Orası öylesine bir bağdır ki, öylesine bir bahçe ki yaprağı da diridir, konuşur, dalı da; canı olmayan bahçe cana can katmaz.</p>

  <p class="normal">A diri oğlu diri, ölülerin kokusuyla nasılsın, ne haldesin? Şu ölüler içini sıkmıyor mu senin?</p>

  <p class="normal">Her iki dünya da yaşayış bağışlayan ezelî, ebedî diriyle dolu; beş günlük cana kanaat edip de ayrılma bizden.</p>

  <p class="normal">Zerreler sayısınca canların her biri, ululuk göklerinde güneş gibi oynamada, takla atıp durmada.</p>

  <p class="normal">Onlar da önceden bizim gibi yarasaydı; yarasa, o lûtufla, o bağışla güneş kesildi.</p>

  <p class="normal">A aşk sûfîleri; yırtın hırkalarınızı; gül bile seher yelinin lezzetiyle yüzlerce elbise yırttı.</p>

  <p class="normal">Çünkü sevgiliden ayrıldı, dikene giriftâr oldu; şu iki dert yüzünden gülün sabrı, kararı kalmadı.</p>

  <p class="normal">Gayb âleminden biri göründü, yüz gösterdi de bir davet etti, çekilip gidiverdi; görünür görünmez de bu yol kısadır, ayağın yoksa bile yürü dedi.</p>

  <p class="normal">Ben de sustum, gülün ardına düştüm, gittim, benden reyhana, lâleye selâm söyleyin, onlara saygılarımı sunun siz.</p>

  <p class="normal">Gönül, sözle dopdolu, fakat söylemeye imkân yok, ey sûfîlerin canları, siz dudaklarınızı açın, siz söyleyin başımızdan geçenleri.</p>

  <p class="normal">* O halleri söyleyin ki henüz belirip meydana çıkmadı; çünkü geçmişten bahsetmek, sûfîlerin huyu değildir.</p>

  <p class="normal">Kese büzülmezse, hırsız onu yırtmış olursa o kesede para nasıl durur, gümüşlerin biri bile onda kalmaz, dökülür gider.</p>

  <h3 class="h2baslik" id="calibre_toc_649">VI</h3>

  <p class="ortayazi">“Tercî-i Bend”</p>

  <p class="normal">Sarhoşluk, âşıklık, gençlik, bir de sevgilimiz gibi bir sevgili; nev-rûz, ilkbahar, yeşillik, haydin, gelin diye çağırıp durmada.</p>

  <p class="normal">Dünyanın gözü asla böylesine bir bahar görmedi; dağdan, ovadan kimya bitmede.</p>

  <p class="normal">Her ağaca bir huri dayanmış; görebilirsen, görüşe sahipsen görürsün, bak da seyret.</p>

  <p class="normal">Çiçekler, tas tas can şarabı içmede; bak, seni de çağırıyor.</p>

  <p class="normal">Şarap içmesini görmediysen bâri çiçeklerin seyrine dal; aferin, var ol a çiçek, merhaba ey şarap.</p>

  <p class="normal">Süsen goncaya, ne diye yatıp uyuyakalmışsın, kalk, sıçra diyor, mum var, güzel var, şarap var, fitneler, işveler var.</p>

  <p class="normal">Reyhanlar, lâleler, ellerine şarap kadehlerini almışlar; bu bağış kimden? Tanrı’dan başka kimden olabilir ki?</p>

  <p class="normal">Tanrı’dan başka herkes yoksul, herkes kederli, herkerin suratı ekşi; görünüşte zengin amma içyüzde suratı asık, kara bir yoksul herkes.</p>

  <p class="normal">Dilenciden dilenmek akıl alâmeti değildir; bir yudumcuk şarap içmişti de o da sarhoş olmuştu bizim gibi.</p>

  <p class="normal">Sünbül, gülün kulağına eğildi de şükretti gizlice, dedi ki: Tanrı gölgesi, asla ayrılmasın üstümüzden;</p>

  <p class="normal">Geçen sene hırkalarımızı atmıştık hani, iki üç hırkanın da sözü mü olur, ondan canlar bile esirgenmez;</p>

  <p class="normal">Ey eski hırkayı veren dedi, kötü düşünceli, saçma sapan söylenip duran her nekesin gözü görsün de hasedinden kör olsun, işte buracıkta yenisi, al.</p>

  <p class="normal">Her padişah sarık verir, bu padişahsa akıl veriyor, baş bağışlıyordu padişahın bağışı, sayısız can.</p>

  <p class="normal">A gülen gül bahçesi, yürü, şükür bulutunu yağdır; tercîin geri kalanını gene söyler, hele sabret.</p>

  <p class="ortayazi">*</p>

  <p class="normal">Ey gökten yüz binlerce rahmetler yağdıran, yeniden yeniye lûtuflar eden, bağışlar veren, her an maşallah o güzelim yüze, solmasın bir an bile o güzel yüz.</p>

  <p class="normal">Öylesine yüzdür o ki güzellerin yüzleri perdedir o yüze; o dilber yüzünü açtı mı hepsi de yok olur gider.</p>

  <p class="normal">Zühre, Güneş’in ışığında yüz gösterebilir mi? Sinek, kasırgaya saldırabilir mi?</p>

  <p class="normal">Ne mutludur o bahar ki onda senin yelin esmededir, ne neşeli, ne kutludur o mürit ki muradı sensin onun.</p>

  <p class="normal">Aşkınla bir an sevgilinin huzurunda el bağladım; altın bir taç getirdi, başıma koydu.</p>

  <p class="normal">Varından yoğundan soyunup çırılçıplak denizine dalanın, nasıl olur da gönlü temizlenmez, inancı arınmaz?</p>

  <p class="normal">Senin yardımınla doğruluk, düzenlik silahını kuşanan, bu doğrulukla, bu düzenle bozgundan, bozgunculuktan korkar mı? Ne gam ona.</p>

  <p class="normal">Vefana dayanan üstünlüğe erer, şu direksiz, dayaksız damın üstüne ayak basar.</p>

  <p class="normal">* Onun önce ettiği suçlar da yarlıganmıştır, sonra edeceği suçlar da; lûtfun kesilmez ondan, illetlere, kötülüklere uğramaz o, eski haline dönmez, nimetten mahrum olmaz, bunların hepsinden de emindir o.</p>

  <p class="normal">* Dünya tamamıyla yeşerdi; çünkü su emini, âhir zamandakilere abıhayat ihsan etti.</p>

  <p class="normal">Önceki yüzyılların rüyada görmek istediği baht âhir zamandakilere nasip oldu.</p>

  <p class="normal">* Helvayı parmağı uzun olan yemez, Keykubad’a makbul olan yer.</p>

  <p class="normal">Rahmet denizi öylesine doldu ki dalgalanıp durmada, her an coşup köpürerek ey kullar demede;</p>

  <p class="normal">(s. 104) Hem ilkbaharın aslı bu, hem ilkbahar mevsimi; üçüncü tercîe geldik, aklını başına devşir de hikâyeye kulak ver.</p>

  <p class="ortayazi">*</p>

  <p class="normal">Gece olmuştu, herkes evine koşuyordu; akşam namazı vaktinde ansızın bir sabah belirdi.</p>

  <p class="normal">Canları yetiştirip geliştirmeye öylesine bir can gelip çattı ki, bütün canlar onun gölgesi.</p>

  <p class="normal">Halkı şu hapishaneden, şu daracık yerden kurtarmak için atına eyer vurdu, kolanını sıkıca çekti.</p>

  <p class="normal">Halkın yolunu kesen gam bağı, keder tuzağı, her an bir çeşit açılmada, fakat açan görünmüyor.</p>

  <p class="normal">Göğsünü aç, seher yeli esmeye başlıyor; aç göğsünü de ölü canlansın, kurumuş kemiklere bir tazelik, bir hayat gelsin.</p>

  <p class="normal">İnanmıyorsan bahçeye git de gör, bak, o toprak nasıl seher yeli şarabından bir yudumcuk tatmış.</p>

  <p class="normal">Cefa, gönlüne kilit vurmuşsa bak, şimdicek kilidi açacak anahtar geldi diye davul çalıyorlar.</p>

  <p class="normal">* Âşıkların ümidini kınamadalar amma deniz şu köpeklerin ağzıyla murdar olur mu hiç?</p>

  <p class="normal">Sûfîlerin bayramı bu, şu yemek tablaları da tanık buna; fakat tabla olmasa da bayramdan ne eksilir? Bayram, gene bayram.</p>

  <p class="normal">Pazarın sonu geldi, kendine gel, ne aldın bakayım; ne mutlu o kişiye ki boncuğu verdi de inciyi aldı.</p>

  <p class="normal">* Aldanış matahlarının ayıbını, noksanını gördü, bildi de sevgilinin aşkını üstün bulup seçti, bir görülmemiş inciye sahip oldu.</p>

  <p class="normal">* Eşsiz bir müsellesin var, iç, helâldir o; ebedîlik meyhanesinde içip sarhoş olana, orda düşüp emekleyene ne mutlu.</p>

  <p class="normal">Her an yeni bir bahar, yeni bir şarap; sarhoşun canı, gül gibi bin kere elbiselerini yırttı.</p>

  <p class="normal">Aşkı gördüm, eline bir kadeh almıştı, meclisimizden selâm olsun âşıklara diyordu.</p>

  <p class="ortayazi">*</p>

  <p class="normal">Ey dost, aşkının bayrağı yüceldikçe yücelsin, hiç inmesin yerlere; aşkı olmayan ziyandadır, mahrumiyetler içindedir.</p>

  <p class="normal">Aşk yelin, bütün varlık âleminin özünden seslenmede: Ululuğum diriltti sizi; ululuğum ululandıkça ululansın.</p>

  <p class="normal">Aşk, sevgi, hayatınızın asıllarıdır, temelleri; sevgiden çekilip bir başka gölgeliğe giden mahrum kalmış gitmiştir.</p>

  <p class="normal">Âşıkın yüzüne, öylesine yazılar yazılmıştır ki okuyup mânasını anlayana ne mutlu.</p>

  <p class="normal">A suratını asmış, dertlere dalıp darmadağın olmuş kişi, Allah için olsun, sözlerimi dinle, halimi seyret.</p>

  <p class="normal">A nefsinin dileğine uyup aklını aşağılara, aşağılık âleme düşürmüş, alçaltmış kişi; bil ki nefislerin alçalışındadır tezce yüceliklere ulaşma.</p>

  <p class="normal">A sevgiliye düşüp geçimini unutmuş kişi, sus, yardımcı, koruyucu olarak Tanrı yeter mi yeter.</p>

  <h3 class="h2baslik" id="calibre_toc_650">VII</h3>

  <p class="normal">Bahar, övünerek civarımıza geldi; dost gülerek evimizin ta ortasına geldi, kondu.</p>

  <p class="normal">Arının, ağırlayın onu, gelin, muştuluklar alarak sevgilinin yanında şarabımızı içmeye gelin.</p>

  <p class="normal">Ganimete konmak, inciler elde etmek isteyen kişinin, denizin ta ortasına kayıklar sürmesi gerek.</p>

  <h3 class="h2baslik" id="calibre_toc_651">VIII</h3>

  <p class="normal">Kutlu bahar geldi, sevdiğimiz de yüz binlerce şeker dengi gibi kucağımıza çıkageldi.</p>

  <p class="normal">Gül renkli şarapla mahmurluğumuzu açmak için o Ay geldi, o Ay geldi ki can, ondan aydınlanmadadır.</p>

  <p class="normal">Hoş geldin, gel ey gül bahçemizin selvisi, lâleliğimizin çayırı çimeni; ne de padişahça geldin.</p>

  <p class="normal">Parıl parıl parla ey Ay, ömrün var olsun; dünya ormanlığında avlanmamız için işit bizi, ebedî ol.</p>

  <p class="normal">Deniz, eşsiz bir incisin diye seni övmede, coşup köpürmede; dağ, a bizim mağaramızın dostu diye kükreyip seslenmede.</p>

  <p class="normal">A meclis günü denizler gibi bağışlar bağışlayan sâkîmiz, a savaş günü erkek arslanımız, Zül-fekaar’ımız.</p>

  <p class="normal">Nasılsın şu gurbette, nicesin şu yolculukta? Kalk da bizim diyara gidelim.</p>

  <p class="normal">Biz tulumla, küple, testilerle karar edemeyiz, bizi çekin, ırmağımıza götürün.</p>

  <p class="normal">O kaynaklarda oturan peri yüzlüye, sarhoş aklımızın, kararsız gönlümüzün huzuruna, kararına ulaştırın bizi.</p>

  <p class="normal">Ay da bizim gibi onun sevdasıyla eriyip gitti, görünmez oldu; yüzünden armağan olarak bir güneş kaldı bize.</p>

  <p class="normal">Ey sabahımızın parlaklığı, sabahleyin içtiğimiz şarap meclisimizi aydınlatan zarif güzelimiz; ey birbiri ardınca, biteviye gelen, sayıya sığmaz devletimiz.</p>

  <p class="normal">Çok sarhoşsun, adamakıllı kendinden geçmişsin amma gevşeklik etme, gene de iç; çünkü bizim şarabımız, bizim mahmurluğumuz hakkında ne desen değer.</p>

  <p class="normal">Güneş gibi parıl parıl parlayan, ateşle dopdolu kadehi hemencecik al, ay yüzlü padişahımızın yüzüne bakarak, güzelliğine dalarak iç.</p>

  <p class="normal">Şunun işi yarıda kaldı, benim gönlüm de işten güçten oldu; fakat işimize gücümüze sahip olan, işler; işe o koyulur.</p>

  <h3 class="h2baslik" id="calibre_toc_652">IX</h3>

  <p class="normal">Ey evden barktan ayrılan, şehrinden cüda düşen, Tanrı evinin yolculuğundan hoş geldin.</p>

  <p class="normal">Kâbe’yi ziyaret etmek, Mustafâ’nın yüzünü görmek için gündüzleri azıksız yollar aştın, geceleri bile kararın yoktu.</p>

  <p class="normal">* O Tanrı kıblegâhına yüzünü, gözünü sürdün, Tanrı evine girdin, “Giren aman bulur, kurtulur” sırrına erdin.</p>

  <p class="normal">Bu tehlikelerle dopdolu yolda ne âlemdeydiniz, ne haldeydin? Tanrı herkesi, her çeşit korkudan emin etsin.</p>

  <p class="normal">Göklerde hacıların lebbeyk sesleri ta Arş’a ulaşmada, gökyüzü uğultularla dopdolu.</p>

  <p class="normal">* Ey Merve’yi gören, Safâ’ya çıkan, can, gözlerini öper, ayağına baş kor.</p>

  <p class="normal">Tanrı’ya konuk oldun; Tanrı, konuğun ağırlanacağını vaad etmiştir, hele birisi, bize konuk olursa demiştir.</p>

  <p class="normal">* Can, hacıları Meş’are’l-Harâm’a, Minâ konağına dek götüren devenin ayaklarına toprak olsun.</p>

  <p class="normal">Hacdan dönüp gelmiş amma gönlü orda kalmış; can, Kâbe’nin halkasına yapışmış, beden burda dertlere uğramış.</p>

  <p class="normal">* Şam’dan gelenler, Zât-ı Cuhfe’de, Basra’dan gelenler, Zâta’l-Arak’ta kefene bürünmüş, bir kılıçları var ancak, Rabbimiz, sana yöneldik diyorlar.</p>

  <p class="normal">* Şimdi Kâbe’nin çevresinde yedi kere döndün, tavafın kabul oldu ya, Makam’a da gel, orda iki rik’at tavaf namazı kıl.</p>

  <p class="normal">Safâ tepesine çık, tepenin üstüne yüz koy, tekbir al kardeş, ulula Tanrı’yı, birliğini söyle, dua et.</p>

  <p class="normal">Sonra Merve’ye çık, orda da böyle yap, yedi kere tekrarla bunu, sonra gene Kâbe’ye gel, tavaflar et.</p>

  <p class="normal">* Terviye günü o beliğ hutbeyi dinle, sonra haydi, Arafat’a gel.</p>

  <p class="normal">Durak yerine gel de dağa yakın yerde dur, geceyi orda geçir, sabaha dek kal orda.</p>

  <p class="normal">* Sonra yüzünü Minâ’ya tut, ondan sonra da yedi taş al, at o taşları.</p>

  <p class="normal">* Selâm bizden Hatîm’e, Rükn’e; ne de iştiyakımız var Zemzem’e, o vefa konağına.</p>

  <p class="normal">Bir sabah gelir ki uykudan kalkarız, seher yeli, Halil’in konak yerinden Mekke ayrığı kokusunu getirir bize.</p>

  <h3 class="h2baslik" id="calibre_toc_653">— B —<br class="chapter"/>
  X</h3>

  <p class="normal">Uykumu bağladın ey Ay, aç yüzündeki örtüyü de huzurunda Güneş şükür secdelerine kapansın.</p>

  <p class="normal">Eteğini tuttum, elimi büktün; işte şimdicek el çektim, bâri sen vefadan yüz çevirme.</p>

  <p class="normal">* Acele etme dedin, acelecilik Şeytan işidir; Şeytan ona derler ki acele etmez de koşup sana gelmez.</p>

  <p class="normal">Yarabbi diyorum, bir gün gelecek mi ki kendimi tapısına niyaz eder göreyim; binlerce yarabbi, bir kerecik o cevaba iştiyak çekmede.</p>

  <p class="normal">Ateşli canlar, ateşlere düşmüş, yanıp kavrulan gönüller topraktan da daha fazla susamışlar, testileri ellerine almışlar, su, su deyip duruyorlar.</p>

  <p class="normal">Acı toprağa, şu dört unsur içinde odur elsiz-ayaksız, yuvarlanmadadır, halden hale girmede.</p>

  <p class="normal">(s. 105) Biraz hafifledi, tezcanlı bir hale geldi mi ancak topallaya topallaya buluta doğru birkaç adım atar, işte onun en çabuk, en çevik hareketi budur ancak.</p>

  <p class="normal">Böyle birkaç adım atar da o topalın yürüyüşü şimşeği güldürür, o sözü güzel gök gürültüsü de acır, şefaat eder ona.</p>

  <p class="normal">Bulut sakalarına kalkın der, yeryüzü susuzlarına karşı coşun, kurtarın onları sıkıntıdan;</p>

  <p class="normal">Tutalım, ben söylemiyorum bu sözü, yanıp kavrulan gönüllerin kokuları, acıyış burnunuza gelmiyor mu?</p>

  <p class="normal">Derken bulut sakaları hemen yürürler, şarapla dolu kırbalarını, küplerini, tulumlarını alıp yeryüzünü suvarırlar.</p>

  <p class="normal">Sus, aşk definesini yıkık yerlerde ara, bu define, bahar mevsiminde yıkık yerlerde biter, yeşerir.</p>

  <h3 class="h2baslik" id="calibre_toc_654">XI</h3>

  <p class="normal">Aşk gönlümü yıktı; artık şu yıkık gönlüme güneşin vurması gerek.</p>

  <p class="normal">O padişah dua etmiş bana, kendi duasını gene de kendisi kabul etmiş, bu haberi duydum da utancımdan elden, ayaktan oldum, yerlere serildim.</p>

  <p class="normal">Beni yatıştırmak için nice defalar yüzünü gösterdi amma dedim ki: Evet, yüzünü gördüm, gördüm amma örtülüydü yüzün, gördüğüm bir örtü ancak.</p>

  <p class="normal">O örtünün ışığı bile âlemi yakıp yandırıyor; yarabbi, o padişah yüzünü açarsa hal nice olur?</p>

  <p class="normal">Aşk, bana uğradı geçti, ben ardına düştüm, koşmaya başladım; derken geri döndü de kartal gibi saldırdı, beni bir lokma etti de yutuverdi.</p>

  <p class="normal">O beni yutunca zamaneden vazgeçtim, tatlı mı tatlı bir denize daldım, azaptan da kurtuldum, elemden de.</p>

  <p class="normal">Belâ lokmalarını yiyip sindirmeyen, bu şarabın lezzetini tatmamış kişidir.</p>

  <p class="normal">Ona güvenirler de peygamberler, bu güvençle belâları şerbet gibi içerler; çünkü su hiçbir vakit ateşten korkmaz.</p>

  <h3 class="h2baslik" id="calibre_toc_655">XII</h3>

  <p class="normal">Feleğin rüyada bile görmediği o ay gene doğdu, hiçbir suyla sönmeyecek ateşi gene tutuşturdu.</p>

  <p class="normal">Beden evine bak, canımı seyret; aşk şarabıyla bu sarhoş olmuş, öbürü yıkılmış yerlere döşenmiş.</p>

  <p class="normal">Meyhane sahibi gönlümle eş dost olunca kanım aşkla şarap kesilmiş, ciğerim de kebap olmuş gitmiş.</p>

  <p class="normal">Göz, hayaliyle dopdolu bir hale geldi mi bir sestir gelir: Ne de güzelsin a kadeh, maşallah sana a şarap.</p>

  <p class="normal">Tebriz’in övündüğü Şemseddin’in yüzü bir güneştir ki, gönüller bulut gibi ardına düşmüştür, koşup durmadadır.</p>

  <h3 class="h2baslik" id="calibre_toc_656">— T —<br class="chapter"/>
  XIII</h3>

  <p class="normal">Ey çeng, Isfahan perdesini istiyorum. Ey ney, yakıp yandıran güzel bir feryat istiyorum ben.</p>

  <p class="normal">Hicaz perdesinden güzel bir teranedir tuttur; hüthütüm ben, Süleyman’ın ıslık sesini istiyorum.</p>

  <p class="normal">Irak perdesinden uşşaka armağanlar götür, çünkü rast ve güzel nağmeli bûselik makamlarını arzuluyorum.</p>

  <p class="normal">Hüseynîye gir, çünkü mâye dedi ki: O küçüklerimin de, büyüklerimin de hafif perdesini istiyorum şimdi.</p>

  <p class="normal">Rehâvî makamıyla uyuttun beni, zengüleyle uyandır, şimdi onu istiyorum ben.</p>

  <p class="normal">* Bu müzik bilgisi bence şahâdet getirmektir âdeta; mademki inanmışım, şahâdet getirmeyi, imanımı bildirmeyi istiyorum.</p>

  <p class="normal">A aşk, aklı dağıt gitsin. A aşk, perişan nükteler istiyorum ben.</p>

  <p class="normal">A güzel rüzgâr, aşk yeşilliğinden, aşk bahçesinden esip geliyorsun, bana da uğra, gül bahçesinin kokusunu istiyorum.</p>

  <p class="normal">Sevgilinin ışığında güzellerin şekilleri görünmede; sevgilinin yüzünü seyretmek, onları görmek istiyorum ben.</p>

  <h3 class="h2baslik" id="calibre_toc_657">XIV</h3>

  <p class="normal">Yüzünü göster, bağı görmek, gül bahçesini seyretmek istiyorum. Dudaklarını aç, sözler söyle, bol bol şekerler, ballar istiyorum ben.</p>

  <p class="normal">A güzellik güneşi, bir an olsun bulut altından çık, görün; o parıl parıl parlayan, o alev alev yanan yüzü görmek istiyorum.</p>

  <p class="normal">Seni saran havadan gene davul sesleri duydum, alıcı doğanım, gene geldim işte padişahın elini, kolunu arzuluyorum ben.</p>

  <p class="normal">Nazlarınla bundan fazla üzme, incitme beni, git artık dedin; o bundan fazla üzme, incitme beni demen yok mu, o sözü istiyorum işte.</p>

  <p class="normal">Git, padişah evde değil dedin, beni kovdun ya, kapıcının o nazını, o sertliğini istiyorum ben.</p>

  <p class="normal">Herkesin elinde güzellik madeninden kesilmiş, koparılmış parçalar var; fakat ben o alımın madenini, o güzellik definesini istiyorum.</p>

  <p class="normal">Şu feleğin ekmeği, suyu, vefasız bir sele benzer; ben balığım, timsahım, ummanı istiyorum ben.</p>

  <p class="normal">Yakub gibi vah, yazıklar olsun deyip duruyorum; Yusuf-ı Ken’an’ımın güzel yüzünü istiyorum.</p>

  <p class="normal">Şehir, sensiz bir hapishane oluyor vallahi bana; başıboş dağlara çıkmak, ovalara düşmek istiyorum.</p>

  <p class="normal">Şu ağırcanlı, gevşek yoldaşlardan bıktım, usandım. Tanrı arslanını, Zâloğlu Rüstem’i isliyorum ben.</p>

  <p class="normal">Canım Firavun’dan da usandı, zulmünden de, İmranoğlu Mûsa’nın yüzündeki nuru istiyorum artık.</p>

  <p class="normal">Şikâyet edip duran, ağlayıp feryat eden, şu halktan bıktım; sarhoşların o hay-huy naralarını istiyorum.</p>

  <p class="normal">Bülbülden de daha güzel şakır, çilerim; amma halkın hasedinden ağzıma mühür vurdum, halbuki feryat etmek istiyorum.</p>

  <p class="normal">* Dün Şeyh, şehrin çevresinde, elinde bir mum, dönüp duruyor, Şeytan’dan, devden usandım, insan istiyorum, insan diyordu.</p>

  <p class="normal">Biz de çok aradık dediler, bulunmuyor. Dedi ki: O bulunmuyor dediğiniz yok mu, işte onu istiyorum ben.</p>

  <p class="normal">Müflisim amma küçük bir akıyk istemem; hem eşsiz, hem de ucuz akıyk madenini arzuluyorum.</p>

  <p class="normal">Gözlerden gizli, fakat bütün gözler, görüşler ondan meydana gelmiş; o apaşikâr olan gizli sanatı istiyorum.</p>

  <p class="normal">Zaten iş işten geçti; her arzudan, her tamahtan geçtim gitti; varlıktan, mekân âleminden unsurların ayak izlerini istiyorum ben.</p>

  <p class="normal">Kulağım, iman hikâyesini duydu da sarhoş oldu; imanın o güzel gözlerini görmek istiyorum.</p>

  <p class="normal">Bir elimde şarap kadehi, bir elimde sevgilinin büklüm büklüm saçları; meydanda bu çeşit bir oyun oynamak arzusundayım.</p>

  <p class="normal">* O rebâb diyor ki. Beklemekten öldüm, Osman’ın elini, kucağını, yayını istiyorum ben.</p>

  <p class="normal">Ben de aşk rebâbıyım, aşkım rebâbın aşkına benziyor; acıyıcı Tanrı’nın lûtuf yayını, ihsan mızrabını istiyorum.</p>

  <p class="normal">A zarif, nazik çalgıcı, bu gazelin kalan kısmını sen söyle artık, say dök, amma dilediğim, istediğim gibi hani.</p>

  <p class="normal">A Tebriz’in övündüğü Şems, doğudan yüz göster; hüthütüm ben, Süleyman’ın tapısını istiyorum.</p>

  <h3 class="h2baslik" id="calibre_toc_658">XV</h3>

  <p class="normal">Âşıklara dostu arayıp aktarmak farz olmuştur; âşıkın sel gibi başıyla koşarak, yüzünü yerlere sürerek dostun deresine dek akıp gitmesi, çağlayıp kavuşması gerektir.</p>

  <p class="normal">Zaten dileyip isteyen odur, bizse gölgeleriz âdeta; konuşup görüşmemiz, bahsedip söylememiz, hep dosta aittir, fakat gerçekte odur söyleyen, kendi kendinden bahseden.</p>

  <p class="normal">Gâh akarsu gibi dostun deresine çağlar gideriz, gâh su gibi dostun testisine dolarız, orda kalırız.</p>

  <p class="normal">Gâh güveç çömleği gibi kaynar dururuz, oysa bir şeyler düşünüp kurarak bize kepçe salar, böyledir dostun huyu.</p>

  <p class="normal">Ağzını kulağımıza kor da canımız dostun kokusunu tamamıyla alsın diye bir şeyler söyler durur.</p>

  <p class="normal">Cana bile can kesilmiştir, ondan ayrılmanın imkânı yoktur, dünyada dosta düşman olan hiçbir kimseyi görmedim ben.</p>

  <p class="normal">Nazla, işveyle seni eritir, zayıflatır, kıla döndürür de gene dostun bir kılına iki dünyayı bile değişmezsin.</p>

  <p class="normal">Dostla oturmuşuz, onunlayız da gene ey dost, nerdesin, nerdesin ey dost deyip duruyoruz, dostun mahallesinde, dostun yanında, sarhoşluktan dostu aramaya koyulmuşuz gitmiş.</p>

  <p class="normal">Kötü kuruntular, uygunsuz düşünceler, bizim gevşek tabiatımızdan meydana gelmede, dostun huyu bu değil.</p>

  <p class="normal">Sus, kendisi kendisini övsün; senin hay-huyun nerde, dostun hay-huyu nerde?</p>

  <h3 class="h2baslik" id="calibre_toc_659">XVI</h3>

  <p class="normal">Seher çağından itibaren senin yüzünü görmek, yaşayıştır bize; yarabbi, bugün o güzel yüzün ne de gönül alıcı bir hale gelmiş, ne de güzelleşmiş.</p>

  <p class="normal">Bugün yüzünde bir başka güzellik var; bugün deli âşık ne yaparsa yerindedir, değer.</p>

  <p class="normal">Dün bana öğüt veren, bugün yüzünü gördü de özürler istedi benden.</p>

  <p class="normal">Gözlerim kâfi değil, daha yüzlerce göz bulmalıyım, ödünç almalıyım da seni öyle seyretmeliyim; fakat kimden ödünç alayım, kimde var seni seyredebilecek göz?</p>

  <p class="normal">(s. 106) Günlerdir ki bu kulun yüreği atıp duruyor, boyuna oynuyordu, meğerse bugünkü devlete erişecekmişim, önümde böylesine bir gün varmış.</p>

  <p class="normal">İnsan desem aşktan utanırım, Tanrı’dır bu desem Tanrı’dan korkarım.</p>

  <p class="normal">Kaşım seğirip duruyordu, boyuna yüreğim oynuyordu, meğerse böyle bir bahta, böyle bir devlete erişmem takdir edilmiş.</p>

  <p class="normal">Şu bağlarda bahçelerde ağaçtan da daha fazla oynamadayım; çünkü baht, devlet ağacıyım ben, başımda seher yelleri esiyor.</p>

  <p class="normal">Yapraklarını sen verdiğin ağaç ne hale gelir? Devlet kuşuna komşu olan garip nicedir, nasıldır?</p>

  <p class="normal">Gölge ağaçtan ayrıdır diyen körün inadına senin güneşinin gölgesinde çark vurup duruyoruz.</p>

  <p class="normal">Can, ne de ateşli aşk, mademki seninle oturdu kalktı, abıhayat da onda diye nara atıp duruyor.</p>

  <p class="normal">Hayalin, gönüller mahallesinden geçerken gönül can nerde diye yalınayak kapıya çıkar.</p>

  <p class="normal">Yeryüzü, Ay yüzünden öylesine bir nur alır, öylesine bir donanır kuşanır ki yere bakınca gökyüzünde binlerce Zühre, binlerce Güneş varmış sanırsın.</p>

  <p class="normal">Gönül penceremden bir bak, güneş gibi bir vur oraya da gök, o ayın vefası yok demesin.</p>

  <p class="normal">Boyum yay gibi büküldü gamdan, onun için eğri büğrü anlattım, fakat senin aşkında ok gibi dosdoğruyum, işte budur doğru söz.</p>

  <p class="normal">Gönülde Tebriz ülkesinin hayali resmedildi; çünkü orası, icabet kıblesi, duaların kabul edildiği gönül evi.</p>

  <h3 class="h2baslik" id="calibre_toc_660">XVII</h3>

  <p class="normal">Gizlenme, yüzün çok kutlu bize, seni görmek, seni seyretmek bütün canlara kutlu bir iş.</p>

  <p class="normal">Bir an bile gölgeni uzaklaştırma başımızdan; sen de bilirsin ki devlet kuşunun gölgesi kutludur.</p>

  <p class="normal">A güzellik ilkbaharı, gel ki o güzel hava, bağa da kutludur, bahçeye de; gül bahçesine de mübarektir, ovaya da.</p>

  <p class="normal">O kutlu aşk mahallesine gelen mukaddes cana yüz binlerce can feda olsun.</p>

  <p class="normal">Senin yüzünden sevdalara uğradık, işten güçten kaldık, yerden yere, mahalleden mahalleye başıboş dolaşmadayız, fakat bu çeşit işsizlik güçsüzlük, bu biçim sevda kutludur bize.</p>

  <p class="normal">* Ey bedene bağlananlar, canı seyre gidin; Peygamber de seyir seyran mübarektir demiştir.</p>

  <p class="normal">Her yaprak, her ağaç, tertemiz yeşillik kutludur diye yokluk diyarından gelip haber getiren bir elçidir.</p>

  <p class="normal">Yaprak, ağaç, nasıl bu haberi veriyor, nasıl harfsiz, sözsüz, bu sözü söylüyorsa siz de kulaksız duyun, işitin; çünkü kutludur bu haber.</p>

  <p class="normal">Ey âlemin dört unsuruna can olan; güzelliğin, yüzün, suya da mübarektir, yele de; ateşe de kutludur, toprağa da.</p>

  <p class="normal">Yâni ne ekersen o kaybolmaz, mutlaka biçersin onu; din tohumunu ekmekse gerçekten de kutlu bir iştir ancak.</p>

  <p class="normal">Ayağının bastığı toprağa secde edeyim; çünkü o toprak, başlara taçtır. Yoluna ayak basayım, çünkü o yol bize kutludur.</p>

  <p class="normal">Şimdi, şu anda hayalin gözüme geldi. Vallahi ne de mutlu geldi, gerçekten de ne kutludur o.</p>

  <p class="normal">Bu topraktan renk alan şekil, vefasızdır; yücelerden renk alandır kutlu olan.</p>

  <p class="normal">Topraktakilere baharların yüzü kutludur, balıklara denizde çırpınıp gezmek mübarektir.</p>

  <p class="normal">Gönülden parlayıp göğüslere vuran o güneş, Arş’a da kutludur, gök kubbeye de, yeryüzüne de.</p>

  <p class="normal">Gönlün gücü kuvveti yok ki bahsetsin bundan; can da Tanrım, kutludur bu, kutlu diye secdelere kapanmada.</p>

  <p class="normal">Hangi gönül, bu gece senin havana kapılır, sevdana eş olursa iyiden iyiye bil ki yarın kutlu olan, yarını mutlu olan gönül, o gönüldür ancak.</p>

  <p class="normal">Şarabı boyuna sun da sustur bizi; bâzı şeyleri gönülde saklamak, gizlemek gerektir, budur kutlu olan.</p>

  <h3 class="h2baslik" id="calibre_toc_661">XVIII</h3>

  <p class="normal">A ölmüş gitmiş kişi, sende canın kokusu bile yok; git, git, gönlü diri olanların aşkı, ölüyü yıkamaz.</p>

  <p class="normal">Güze benziyorsun sen; her gün biraz daha soğumadasın; sende aşk ateşinden bir kıvılcım bile yok.</p>

  <p class="normal">Güz, asla ilkbahar olmaz, bunu arama; imkân yok buna; hâşâ, ilkbahar da güz gibi kötü huylu değildir.</p>

  <p class="normal">Topal tilki, arslana âşıkım diye yola düştü; dedim ki: Bu lâfla, hay-huyla olacak iş değil.</p>

  <p class="normal">Tutalım âşıkların yanışı yakılışı, ateşi, sende yok; fakat utancın nereye gitti, pek de yüzsüzmüşsün.</p>

  <p class="normal">Âşık ejderhâya benzer, sense, bir kurtcağız bile değilsin. Âşık defineler gibidir, sendeyse habbesi bile yok definenin.</p>

  <p class="normal">Aşka dair iki üç söz duy benden; gerçi aşka dair bahse girişmeme mecalim de yok amma gene dinle.</p>

  <p class="normal">Önce şunu bil ki aşkın ne önü vardır, ne sonu; nereye bakarsan bak, ordan münezzehtir aşk.</p>

  <p class="normal">Şu âhir zamanda eşek arıyorsan var ara; Mesîh aranmaz bu yanda zaten.</p>

  <p class="normal">İsa gönül nuruyla o eşekten ayrılmıştır; gönül işkembe gibi kat kat pisliklerle dolu değildir.</p>

  <p class="normal">Eşekle meydana gelme, eşeğe binen saldırıp koşturamaz, eşekle top çevgen oynanamaz.</p>

  <p class="normal">Bir Hintli sâkîye benzeyen gönlüm, gam Türk’ü at oynatmasın diye bir meclistir kurdu; çünkü bugün toy yok.<sup class="calibre2"><sup class="calibre2"><a href="../Text/divanson_split_680.html#footnote-200-34" id="footnote-200-34-backlink">[34]</a></sup></sup></p>

  <p class="normal">Şehre sarhoş olarak geleyim de bütün şehirliler bu kulun mahalle dilencilerinden biri olmadığını anlasınlar.</p>

  <p class="normal">O şarap satan aşk, küpe, testiye sığmayan şarapla sarhoş olmuş, kıyametler koparıyor.</p>

  <p class="normal">O şarabı dilsiz kişinin dili tadar; o şarap boğazı olmayanın boğazını ferahlatır.</p>

  <p class="normal">Yeter, ne kadar da söz söylemeyi arzuluyorsun; ben o şarapla sarhoşum da söylemeye hiç arzum yok.</p>

  <h3 class="h2baslik" id="calibre_toc_662">XIX</h3>

  <p class="normal">Bugün, gökyüzü bile ay yüzlümüze hayran; güneş bile onun yüzünün parlaklığını görmüş de bozulmuş.</p>

  <p class="normal">Varlık sabahında bundan başka bir güneş yok, zerre zerre, her varı, tüm varlığı onun birlik güneşi ışıtıyor.</p>

  <p class="normal">Fakat her akşam, her sabah türlü türlü şekillerle görünmede; bu sebeple her biri öbüründen başka sanılmada.</p>

  <p class="normal">Sana çeşitli şekilleri birbirine zıt gibi gösterir; bu zıt şeylerde de bir aykırılık gizlenir.</p>

  <p class="normal">Sende savaş oldu mu sanki iki ordu vardır, fakat savaş olmazsa bilirsin ki ordu, bir tek ordudur.</p>

  <p class="normal">Halil’de lûtuf vardı, o yüzden ateş, kendisine su göründü; Nemrud kahırdan ibaretti, ona su, ateş kesildi.</p>

  <p class="normal">Yusuf, hasetçilerin gözlerine kurt göründü; güzel şeker dudaklı bir kardeş olduğu gizli kaldı.</p>

  <p class="normal">Bu, onun yüzünü seyrederken aşkından ellerini doğrar; öbürü, ne kötü kişi der, canına kasteder onun.</p>

  <p class="normal">O perde, yünden dokunma perde değildir, hasetten meydana gelen bir perdedir; dosta o perdenin ardından bakma, çirkin görünür çünkü.</p>

  <p class="normal">Nefsin, bir şeytandır ki haset onun vasıflarının bir cüzüdür; artık sen düşün, tümü ne kadar çirkindir, ne kadar pis.</p>

  <p class="normal">O çirkin yılanı sen tutmuşsun da sütle besliyorsun şimdi; pek yakında ejderhâ kesilir, onun tabiatında insan yiyicilik vardır.</p>

  <p class="normal">* A ejderhâ öldüren şimşek, üstünlük göğünden parla, çek onu, çünkü rûh sıkılıyor, zorlara düşüyor onun yüzünden.</p>

  <p class="normal">Göğse konmak, başköşeye geçmek istiyorsan gönül gibi harfsiz bir hale gel, sözü bırak; çünkü şu dilin söz yüzünden kapı ardındaki dilenciye dönüyor.</p>

  <h3 class="h2baslik" id="calibre_toc_663">XX</h3>

  <p class="normal">Ne kıyın var, ne kucağın, amma gene de kucakla bizi, Allah da bilir, âşıkı okşamak, onun gönlünü almak ayıp değildir.</p>

  <p class="normal">Ne ucun var, ne bucağın, ey aman bilmez deniz; kıyıya vurmazsın, aman nedir, bilmezsin sen.</p>

  <p class="normal">Ay yüzünü âşıklara gösterdiğin geceden beri herkes kararı olmayan gökyüzüne döndü, kimseciklerde ne huzur kaldı, ne karar.</p>

  <p class="normal">Üstünlük, lûtuf, ihsan denizinin feyzinden başka hiçbir şeyde ümidimiz yok; çünkü senin övüş incilerini saçmamıza imkân yok.</p>

  <p class="normal">Senin havana düştük, aşka girişmeni, debdebeni, saltanatını gördük de öylesine bir şaşırdık kaldık ki elimiz hiçbir işi tutmuyor.</p>

  <p class="normal">Bir bey göster ki o tutsak olmasın sana? Bir arslan göster ki o av olmasın sana?</p>

  <p class="normal">Yüzlerce tuzaktan ercesine sıçrayıp kurtulmuş, uçup kaçmış kuşlarız, fakat senin tuzağın öylesine tuzak ki ordan uçup kaçmanın mümkünü yok.</p>

  <p class="normal">(s. 107) Aşkının elçisi, sabah şarabı sunan sâkî gibi geldi çattı, o mahmurluk vermeyen şarabı sundu bize.</p>

  <p class="normal">Gücüm kuvvetim yok, ayrılıktan hastayım dedim; hadi dedi, hemencecik, özür getirecek çağ değil şimdi.</p>

  <p class="normal">Bahaneler icat etmiyorum, halimi gör; zârı zârı ağlamıyorsam, perişan bir halde değilsem özrümü kabul etme.</p>

  <p class="normal">Cefa gürültüsüyle iş işten geçti, öyle bir hale geldim ki artık ölüm ânı bu, şarap içme zamanı değil dedim.</p>

  <p class="normal">Halini unut da iç dedi, çünkü âşıkların ne irâdeleri vardır, ne ihtiyârları ellerindedir.</p>

  <p class="normal">Rahattan da, eziyetten de, kendini anıştan da geçmedikçe seni vuslat yakınlarının yanına almazlar, oraya varmaya yol vermezler sana.</p>

  <p class="normal">Şu şarapla su serp de akıl fikir tozu yatışsın; çünkü aşk ayından başka ne varsa hepsi de tozdur topraktır ancak.</p>

  <h3 class="h2baslik" id="calibre_toc_664">XXI</h3>

  <p class="normal">Gerçek aşka tutulmamış, o sevgiyi iş edinmemiş canın yok olması daha iyi; çünkü varlığı ancak ayıptır onun, ârdır ancak.</p>

  <p class="normal">Aşkla sarhoş ol, ne varsa aşktan ibarettir; aşka koyulmaktan başka dosta lâyık bir iş güç yoktur.</p>

  <p class="normal">Aşk nedir derler. De ki: Dileği, isteği, yapıp yapmamak arzusunu, irâdeyi, ihtiyârı terk etmektir aşk; ihtiyârı terk etmeyende hayır yoktur.</p>

  <p class="normal">Âşık, bir padişahlar padişahıdır ki iki âlem de ona saçılıp dökülür; fakat padişahın saçıya; bağışa iltifatı yoktur ki.</p>

  <p class="normal">Ebedî olarak kalan yalnız aşktır, âşıktır, bundan başkasına gönül verme, çünkü aşktan başka ne varsa iğretidir, geçicidir.</p>

  <p class="normal">Ölmüş sevgiliyi ne vakte dek kucaklayıp duracaksın? Canı kucakla, canı, onun ne kıyısı vardır, ne ucu bucağı.</p>

  <p class="normal">Bahardan doğan güzün ölür gider; fakat aşk gül bahçesinin baharın yardımına ihtiyacı yoktur.</p>

  <p class="normal">Baharın açılan gülün dostudur diken; üzüm cibresinden yapılan şarap, mahmurluk verir adama.</p>

  <p class="normal">Bu yolda bakınıp durma, bekleyip kalma; vallahi hiçbir çeşit ölüm, bekleyişten beter olamaz.</p>

  <p class="normal">Kalp değilsen yarına bırakma, bugün hemen gönüle sarıl, küpen yoksa bile bu sözümü duy, kulağına küpe et.</p>

  <p class="normal">Beden atının üstünde titreyip durma, in, ondan daha yürük bir yaya kesil; Tanrı bedene binmeyene kanat ihsan eder.</p>

  <p class="normal">Düşünceyi bırak, tamamıyla arıt gönlünü; hani aynada ne resim vardır, ne süs, tıpkı öyle olsun gönlün.</p>

  <p class="normal">Bütün resimlerden, şekillerden arındı mı artık her resim, her şekil ordadır, ona vurur. O yüzü tertemiz, pırıl pırıl ayna hiçbir yüzden utanmaz artık.</p>

  <p class="normal">Ayıptan, ârdan kurtulmanı istiyorsan sına kendini, bir ona bak; çünkü o tertemiz ayna doğru söyler, kimseden utanmaz, çekinmez.</p>

  <p class="normal">Demirden yapılan ayna bile bu arılığa erişebildikten sonra, üstünde bir toz bile kalmayan gönül, ne hale gelir? Bir düşün artık.</p>

  <p class="normal">Söyleyeyim onun nelere eriştiğini; hayır, hayır, söylemeyeyim, susayım da sevgili de benden duyduğunu söylemesin, çünkü sır saklayamaz o.</p>

  <h3 class="h2baslik" id="calibre_toc_665">XXII</h3>

  <p class="normal">Sevgili, canın yüzü pek güzel, pek parlak; fakat senin yüzün, senin güzelliğin büsbütün başka bir şey.</p>

  <p class="normal">Ey yıllarca canı övüp duran, bir sıfatını göster ki zatıyla aynı olsun.</p>

  <p class="normal">Hayalinin nuru, her an göze daha fazla görünmede; fakat böyle olduğu halde gene de vuslatına karşı bulanık görünen, belirli belirsiz bir hayal o.</p>

  <p class="normal">O güzelliği, o yüzü görünce ağzı açık kaldım, her an dilimde de gönlümde de Allahu ekber sözü var.</p>

  <p class="normal">Gönül öyle bir göz buldu ki o göz, senin havanda konaklamış; maşallah, o hava, gönlü, gözü ne de besler, yetiştirir, olgunlaştırırmış ya.</p>

  <p class="normal">Ne huriden söz aç, ne aydan; ne candan bahset, ne periden; çünkü bunlar ona benzemez, o büsbütün başka bir şey.</p>

  <p class="normal">Aşkının yaptığı iş kulu okşamak, ona lûtfetmek; yoksa o aşka lâyık gönül nerde?</p>

  <p class="normal">Bir gececik havana kapılıp uyumayan gönül, apaydın güne döner, hava onun ışığıyla ışıklanır, apaydın olur.</p>

  <p class="normal">Muradından, dileğinden geçen, mürit olur sana; istek, dilek kaydına düşmeden isteğini bulur, dileğine erişiverir.</p>

  <p class="normal">Bu aşka düşüp yanan yakılan cehennemlik, Kevser’e düşmüştür sanki, aşkın Kevser’dir senin.</p>

  <p class="normal">Ayrılığınla elimi başıma vuruyorum amma sana kavuşmak, seninle buluşmak ümidiyle de ayağım yere basmıyor.</p>

  <p class="normal">A gönül, düşmanların şu zulmünden gamlara düşme; şunu düşün: Sevgili adalet sahibidir, lûtfeder.</p>

  <p class="normal">Şu safrana dönen yüzümden düşman neşelendiyse şunu bilsin; safran rengindeki yüzüm bile gülden daha kırmızı değil mi?</p>

  <p class="normal">Sevgilimin güzelliği tariflere sığmıyor, bu yüzden derdim pek büyük, övüşüm çok kısır.</p>

  <p class="normal">Evet, âdet budur, olagelir hep; hastanın hastalığı, eziyeti, ne kadar üstünse, ne kadar çoksa feryadı, iniltisi o kadar azdır.</p>

  <p class="normal">Şemseddin, Tebriz’den Ay gibi doğdu, parladı; Ay da ne oluyor ki? Onun yüzü Ay’dan da parlak, Ay’dan da güzel.</p>

  <h3 class="h2baslik" id="calibre_toc_666">XXIII</h3>

  <p class="normal">Bugün sevgiliyi görmek, onunla buluşmak vakti; bugün yüce güneşin doğduğu gün, güneşin bahtı, talihi var bizde.</p>

  <p class="normal">Dün sevgili, kahırlar ediyordu, kanlar içiyordu; fakat bugün tamamıyla lûtuf kesilmiş, çaresizleri besleyip geliştirmede.</p>

  <p class="normal">Güneş’ten, Ay’dan, candan, periden hiç bahsetme; çünkü onlar benzemez ona; o bambaşka bir şey.</p>

  <p class="normal">Kim onun yüzünü gördü de harap olmadıysa adam değildir, mermerdir o.</p>

  <p class="normal">Onun ateşinden haberi olmayan mümin, aşk yolunu tutmuş gerçek yolcuların gözlerinde kâfirdir.</p>

  <p class="normal">Ey onun dudaklarındaki şarabı inkâr eden, öyle bir şey yoktur diyen, gözlerime bak, şarapla dopdolu birer kadeh sanki.</p>

  <p class="normal">Ruhü’l-Kudüs, kapının halkasını çaldı; ay yüzlüm kim o diye seslendi de o, eski kulun, eski kölen dedi.</p>

  <p class="normal">Seninle kim var, kiminle geldin diye sordu sevgili; aşıkın dedi Rûhü’l-Kudüs; nerde dedi sevgili; kucağımda dedi o.</p>

  <p class="normal">A yasemin bedenli dedi, güzelliğinin zekâtı olarak bir kerecik bak bana; gözlerim incilerle dopdolu, yüzüm sapsarı.</p>

  <p class="normal">Bir elim kapı halkasında, öbür elim başımda; onun için sen lûtfet, bir kerecik kapı aralığından bak bana.</p>

  <p class="normal">Sevgili dedi ki: Zerre zerre, bütün dünya bana âşık, yürü, git, getirdiğin matah bizce pek aşağılık bir şey.</p>

  <p class="normal">Gel ey aşk şahı, gel ey Tebriz’in övündüğü Şems; bu ateşli hikâye harflere sığmıyor, sözle anlatılmaktan üstün.</p>

  <h3 class="h2baslik" id="calibre_toc_667">XXIV</h3>

  <p class="normal">Ey gül, gerçi nazik, nazenin bir yüzün var; fakat gene de yanağını sevgilinin yanağına koyma; çünkü o senden de nazik, senden de nazenin.</p>

  <p class="normal">Onu gönlüne de getirme, çünkü yanağını yanağına kodun mu içindeki sırrı bilir, anlar, gönüller alan dost pek naziktir.</p>

  <p class="normal">İstek haddi aştı mı gizlice, hırsızlamaca secde et; fakat fazla da üstüne düşme, çünkü çok naziktir o.</p>

  <p class="normal">Kendinden geçmişsin her vakit, senin vaktindir, fakat kendindeysen vaktini gözle, çünkü sırlar pek incedir, pek.</p>

  <p class="normal">Gönlünü gamdan arıt, sil süpür, çünkü gönül onun hayalinin evidir, o yankesici, o düzenbaz güzelin hayaliyse pek naziktir.</p>

  <p class="normal">Günün birinde gülün gölgesi dostun hayaline vurdu da dosta öyle bir iş etti ki… Gerçekten de ince bir iş bu.</p>

  <p class="normal">Tebriz’in övündüğü Şemseddin’in hayaline horlukla bakma, çünkü o kanlar içen padişah pek naziktir.</p>

  <h3 class="h2baslik" id="calibre_toc_668">XXV</h3>

  <p class="normal">Can bedene geldi, beden cana gitmedi, gerçekten de okun uçup gittiği yere yay gitmez.</p>

  <p class="normal">Can bedenden uçup gitmek için çevikleşti, sıçradı gitti; şu ağır bedense yerlere döşendi, gökyüzüne ağamadı.</p>

  <p class="normal">Can topraktan yapılma evde bedenin ev sahipliğini yaptı; fakat beden, evi sevdi, eve öyle bir bağlandı ki evde kaldı, ev sahibiyle beraber gitmedi.</p>

  <p class="normal">Ten öylesine yapayalnız kaldı ki hiç umulmazdı bu; halbuki can, şüphenin bile gidemediği bir yere gitti, ulaştı.</p>

  <p class="normal">Sonucu ayrılık, bir bak da gör, dünya dünya olalı dünyaya gelip de gitmeyen kişiyi kim gördü şu dünyada?</p>

  <p class="normal">Ölüm gelip çatar, boğazını sıkar da şaşırır kalırsın, sanki haberci gelmedi de bunu söylemedi sana.</p>

  <p class="normal">Su, azatlığıma dair bunca ağız açtı, bunca rahmetler yağdı üstüme; fakat hiçbir karınca yuvasına zarar vermedi, hiçbir karıncanın ağzına girmedi.</p>

  <h3 class="h2baslik" id="calibre_toc_669">XXVI</h3>

  <p class="normal">Sağdan, soldan boş yere kınamalar, yermeler duyulsa bile âşık olan kişi, aşktan dönmez.</p>

  <p class="normal">(s. 108) * Ay, ışığını yayar, saçar, köpekse havlar durur; Ay’ın ne suçu var, köpeğin huyu budur.</p>

  <p class="normal">Dağdır o, saman çöpü değil ki bir yelle uçup gitsin. Yelin sürüp götürdüğü, sinek sürüsüdür.</p>

  <p class="normal">Aşk yüzünden kınanmak nasıl bir âdetse, âşıkın kulağının sağır olması da bir âdettir.</p>

  <p class="normal">İki dünyanın da yıkılıp gidişi, bu yolda mamûrluktur; aşk yolunda bütün faydalardan geçmektir fayda.</p>

  <p class="normal">İsa, dördüncü kat gökten, haydin, elinizi, ağzınızı yıkayın, yemek vakti geldi diye bağırıyor.</p>

  <p class="normal">Yürü, yokluk meyhanesinde sevgiliye karşı yok ol; nerde sarhoş varsa çaresiz, kavga gürültü vardır orda.</p>

  <p class="normal">Şeytan yurduna, medet, medet diye gelip giriyorsun, yardımı Tanrı’dan iste, burdakilerin hepsi Şeytan, hepsi ifrit.</p>

  <p class="normal">* Mustafâ, kadına danışma demiştir; şu nefsimiz, zahit bile olsa kadındır.</p>

  <p class="normal">Öylesine şarap iç ki sözden, söylemeden kalakal; sonucu âşık değil misin, aşk da bir meyhane değil mi?</p>

  <p class="normal">* Ca’ferî altın gibi nazım söylesen, nesir düzsen asıl Ca’fer’in bulunduğu yerde aslı olmayan bozuk düzen şeylerin değeri yoktur, orda geçmez bunlar.</p>

  <h3 class="h2baslik" id="calibre_toc_670">XXVII</h3>

  <p class="normal">Bu çok tuhaf, hiç görülmemiş bir ateş; hem sevgilinin bulunduğu yerden alevlenmede, hem de sevgilinin yanında değil.</p>

  <p class="normal">Şekil nasıl ayak diresin? Zaten kararı yok şeklin. Mâna, nasıl ele geçirsin onu? Apaçık ortada değil ki.</p>

  <p class="normal">Dünya bir av yeri, yaratıkların hepsi de av, avlanan beyden de bir eserden başka bir şey yok ortada.</p>

  <p class="normal">Her yanda bir iş güç, bir yük denk; herkes beyiz, uluyuz diyor; fakat beyin bulunduğu yerde ne yük var, ne denk.</p>

  <p class="normal">A can, elini yüzünden çek de göster yüzünü; çünkü bunların, bu görünenlerin hepsi de ancak köpük, ancak şekil, ancak boya, süs püs.</p>

  <p class="normal">* Nerde toz koparsa bir ordu vardır orda; ateşin bulunduğu yerde ıssılık vardır, ordan duman tüter elbet.</p>

  <p class="normal">Sen adamı toz yüzünden göremiyor, bilemiyorsun; toz duman arasında adamı ara, toz da iş yok.</p>

  <p class="normal">A iyi bahtlı, hoş talihli kişi, sen onu ararsan rahmeti sayıya sığmayan da seni arar.</p>

  <p class="normal">Seni sel kapar, sürükler, götürürse anlarsın ki onun yolunda, halkın irâdesi, ihtiyârı var gibi görünür amma yoktur.</p>

  <p class="normal">* Yoklukta yoksullukta ahdettim, az söz söyleyeyim dedim; fakat dikensiz gülü kim görmüştür?</p>

  <p class="normal">Kardeş, tanık ol, bu gülün dikeniyiz biz, fakat bu çeşit diken olmak, övünülecek bir şeydir, yerinilecek, utanılacak bir şey değil.</p>

  <h3 class="h2baslik" id="calibre_toc_671">XXVIII</h3>

  <p class="normal">Dün gece sen yoktun da gece kapkaranlıktı, hiçbir aydınlığı yoktu; ne mumumuzda bir tat tuz vardı, ne semâ’ımızda, ne de meclisimizde.</p>

  <p class="normal">Gece işkenceler içindeydik, suçu yokken şu gönül de hapse atılmıştı, kaydına kalan, gönlünü alan kimseciği de yoktu.</p>

  <p class="normal">Sevgili, dünya sana sığınıyor da bu yüzden emniyette; halbuki sen yokken geceleyin Ay bile emniyette görmüyor kendini.</p>

  <p class="normal">Halkın kibri, benliği, sana perde oluyor; benliği olmayan kişi senin sayene sığınıyor ancak.</p>

  <p class="normal">Gönül senindir, senin avcundadır; fakat cıva tanesi gibi avcunda çırpınıyor, oynayıp duruyor, sükûnu, kararı yok.</p>

  <h3 class="h2baslik" id="calibre_toc_672">XXIX</h3>

  <p class="normal">Sâkî, şarap sun, günler pek hoş, pek güzel; bugün şarap içmek, otağ kurmak, ateş yakmak günü.</p>

  <p class="normal">Sâkî nazik, nazenin, şarap pek lâtif, pek hoş, günler de yüce, değerli günler; meclis gökyüzü gibi apaydın, sevgili de ay parçası, bir güzel.</p>

  <p class="normal">Ney sesini dinle, nağmelerle üflenip duruyor; şarap içmeye bak, gam kendi derdine düşmüş, didinip yatıyor.</p>

  <p class="normal">Bugün tövbeden başka bozulacak bir şey yok; bugün sevgilinin saçından başka dağınık bir şey göremezsin.</p>

  <p class="normal">* Geceleyin Tanrı elçisi yetmiş kere tövbe eder amma tövbeyi bozduran Tanrı olunca gündüzün bozulur gider.</p>

  <p class="normal">Bütün dünyanın heves ettiği, aşkına düştüğü o güzel, balçıktan yaratılmıştır, fakat Tanrı kudretiyle süslenmiş, bezenmiştir.</p>

  <p class="normal">Bugün nerde bir ölü varsa can bulur, dirilir; kör bile bir başka göze sahip olur bugün.</p>

  <p class="normal">Kuru olmayan dal, ateşten emindir; oklukirpiye oktan ne gam.</p>

  <p class="normal">Sen, yüzünü sevgilinin öpüp durduğu âşıka bak; yüzünün zayıflığına, sarılığına, gözlerinin durmadan yaş dökmesine bakma.</p>

  <p class="normal">Nice beden var ki toprak esiri, fakat gönlü gökyüzünde buyruk yürütmede. Nice tohum var ki yeraltında, fakat ondan biten ağaç yücelmiş, boy atmış.</p>

  <p class="normal">Gönlü mücevher, inci definesi kesilen, nasıl olur da toprakta yurt tutar? Sevgilisi kucağındayken nice olur da âşıkın gönlü daralır, sıkılır?</p>

  <p class="normal">A ölümü yıkayan, çenemi sıkıca bağla benim; çünkü canım da, gönlüm de ağızsız, dudaksız, gizlice şekerler tatmada.</p>

  <p class="normal">Sus, çeneni oynatma; seni yıkayan yok; senin durağın ne beş duygudur, ne altı cihet.</p>

  <h3 class="h2baslik" id="calibre_toc_673">XXX</h3>

  <p class="normal">* Kardeş, gönülden gönüle bir pencere var derler; sakın pencereyi delik, yarık bırakma, hattâ iğne yordamı kadar bile olsa ört o deliği.</p>

  <p class="normal">Kim bu gönül penceresinden gafil olursa zamanenin en üstün bilgini bile olsa nafile, kördür, ahmağın biridir o.</p>

  <p class="normal">O pencereden evin içine bir bak, seyret bakalım, karanlık mı, yoksa aydınlık mı ev?</p>

  <p class="normal">Aydınlıksa, aydınlığı sana vuruyorsa bil ki lâ’l, akıyk madenidir, definedir, hazinedir âdeta.</p>

  <p class="normal">Otur yanına; beydir, yiğittir o; yoluna güller saç; selvidir, süsendir o.</p>

  <p class="normal">Dola kollarını boynuna, kucakla onu; boynu pek yücedir, kâm al şu kucaklamadan.</p>

  <p class="normal">Yürü, varını yoğunu onun yanına taşı, yanı başında ev tut; çünkü orası meleklerin dinlendikleri, konakladıkları yerdir.</p>

  <p class="normal">Anlatmayı istiyorum, fakat şu gönlüm tir tir titriyor, çünkü görülmemiş, eşsiz, benlikten çok uzak bir şeydir o.</p>

  <p class="normal">Bir yerde o olmazsa şu canla beden, suyla yağ gibi birbirinden kaçar.</p>

  <p class="normal">Ağzımda, dudağımda demir bağlar var amma ister titre, ister titreme, sana söyleyeceğim bu işte.</p>

  <p class="normal">Aşk Davud’una demirleri yarmak da nedir ki? Sus ki aşk padişahı, bir acayip Rüstem’dir.</p>

  <h3 class="h2baslik" id="calibre_toc_674">XXXI</h3>

  <p class="normal">Sevgilimin sâkîlik etmesini, dudaklarının şarabını sunmasını istiyorum; mahmur nerkise benzeyen gözlerinin de sarhoşluk etmesini diliyorum.</p>

  <p class="normal">Alnına dökülen büklüm büklüm saçların, nasıl da iple oynar, pervasız bir şuh; o akıllar çelen, gönüller çalan saçların pervasız şuhluğunu istiyor gönlüm.</p>

  <p class="normal">Gönlümde gammaz bakışlarından fitneler var; o fitneler koparan, o hasta bir büyücüye benzeyen gözleri istiyorum, o bakışları özlüyorum ben.</p>

  <p class="normal">Hainlikleri, kötülükleri pek hoş, cefaları pek güzel; hainliği beni yakıp yandırıyor, o yüzden o gaddarı istiyorum, o haini arzuluyorum.</p>

  <p class="normal">O mekânsızlık âleminde yanıp parlayan eşsiz muma, daima pervane gibi yanıp yakılmak istiyorum.</p>

  <p class="normal">A güzellik gül bahçesi, yüzünü aç; Ay bile yüzünü görmüş de utanmış; o gül bahçesini istiyorum ben.</p>

  <p class="normal">Dört yıl sonra boyuna, biteviye beraber oturalım, bir yoldan seninle kavuşmayı diliyorum, dileğim bu benim.</p>

  <p class="normal">Aklın o işi yaptı, aşksa bu işi başardı; o işte fayda yok, onun için bu işi istiyorum ben.</p>

  <p class="normal">* Padişahın yastığını atalım, yılanın açtığı yarayı yaralım, güzelin Mustafâ’sıyla beraber o mağarada kalmak istiyorum.</p>

  <p class="normal">Ayrılık Tatarı miskler saçtı, amberler yağdırdı; Tatar ceylanının misklerini istiyorum ben.</p>

  <p class="normal">Gönlümde öyle bir yük var, öylesine sıkılıyorum ki sabrım, kararım kalmadı; padişahım, izin ver, bir kerecik lûtfet, ben bunu istiyorum,</p>

  <p class="normal">A yarasa, güneşin nazlanmasından sana ne? Bir ârdır o sence, halbuki ben yüzlerce defa secdelere kapanmadayım, sence âr olanı istemekteyim.</p>

  <p class="normal">Vuslat vadesiyle beni oyalayıp durmaktasın; sabrım kalmadı artık, ayrılık iki gözümü de bağlamış, beni darağacına çekmeyi istiyor.</p>

  <p class="normal">Şu aşkının ordusu, hem can yakıyor, hem gönlü parıl parıl aydınlatıyor; aşk ordunun kumandanını istiyorum ben.</p>

  <p class="normal">Gam Deccâl’ı, ayrılıkla, başıma kıyametler koparıyor, İsa’nın nefesini istemem, o sayede iyileşmem gerek.</p>

  <p class="normal">Bir düzendir ben kurdum, bir düzene de vuslat girişti; fakat artık hileye, düzene tövbe ettim, o düzenbazı istiyorum ben;</p>

  <p class="normal">(s. 109) Böylece sarhoş, harap bir halde zevk, neşe gül bahçesine geleyim; senin vuslatından bir tek diken istiyorum ancak.</p>

  <p class="normal">Alnına dökülen o büklüm büklüm saçlarını kemer yap, kuşat belime; şehirden geldim, dağlara çıkmak niyetindeyim.</p>

  <p class="normal">Can Mûsa’sı, ateş ışığında bir ağaçtır gördü; işte o ağacın yalımını, o ateşi istiyorum ben.</p>

  <p class="normal">Tebriz, Şemseddin’in yüzünden cennete döndü; cennete girmek, onun yüzünü görmek istiyorum.</p>

  <h3 class="h2baslik" id="calibre_toc_675">— D —<br class="chapter"/>
  XXXII</h3>

  <p class="normal">Bu yıl bülbüller, ne haberler veriyor; yarabbi, dudu kuşlarına ne biçim şekerler sunuluyor?</p>

  <p class="normal">Bu yıl bahçeye gir de seyret, o kuru dallar ne meyveler vermede, ne meyveler.</p>

  <p class="normal">Makas ortada, boyuna elbiseler biçiliyor, başından tacı gidene kemerler bağışlanıyor.</p>

  <p class="normal">* Hiç kimseye minnet edilmeden, hiç kimseye zahmet verilmeden gümüşler basılıyor, müsâdere eziyeti olmaksızın altınlar veriliyor.</p>

  <p class="normal">Her susamış gönlü denize götürüyorlar; incisi olana mücevherler sunuyorlar.</p>

  <p class="normal">Bu çeşit armağan da görülmüş mü? Zamane âşıkları, başındaki saçların sayısınca başlar veriyorlar sana.</p>

  <p class="normal">Böyle bir ışık görülmüş mü hiç? Yoldaki deli divane kişiler, hünerler veriyorlar da sevdalar alıyorlar.</p>

  <h3 class="h2baslik" id="calibre_toc_676">XXXIII</h3>

  <p class="normal">Zaman terzisi, hiçbir kimseye biçip dikip giydirdiği gömleği, tam o kişinin boyuna uygun biçip dikmemiştir.</p>

  <p class="normal">Seyret de bak, şu cihanda yüzlerce ahmak, etek dolusu altın verir de Şeytan’dan dert satın alır.</p>

  <p class="normal">Renk renk topraktan yaratılmış mezeler var önünde; onları yiyorsun, fakat yediklerin yüzünü sarartıyor senin.</p>

  <p class="normal">A ölüyü, benim canım diye kucaklayıp seven, sonucu ölü, canı da soğuk bir hale getirir, gönlü de.</p>

  <p class="normal">Tanrı’ya alış, şu Şeytan resimlerini bırak, çünkü ecel gelince hiçbir murada erişmeden, onların hiçbirine sahip olamadan yapayalnız ölür gidersin.</p>

  <p class="normal">Bir hoşça yayılıp döşenen şu dünya döşemesine kurulup ayaklarını uzatma; çünkü o yaygı iğretidir, dürüverirler, kork bundan.</p>

  <p class="normal">* Şu zaman tasına boyuna, boş yere mühre atma; tavla oyununda usta olanla oyuna girişme.</p>

  <p class="normal">Beden tozuna bakma, can atlısını seyret; o, tozun içindeki atlıya benzer.</p>

  <p class="normal">Gül gibi yanaklar, mutlaka gül bahçesinde açılıp gelişmiştir; gül bahçesi yoksa gül nerden meydana gelir?</p>

  <p class="normal">Elma gibi çene topağını gördün mü bil ki bir elma ağacı da var; bu elma, yenmek için koparılmamış, o elmalardan bir örnek olarak sunulmuş.</p>

  <p class="normal">Yüce bir himmetle işe giriş, gevşek himmetle işe koyulursan padişahın çavuşu kovar, sürer seni kapıdan.</p>

  <p class="normal">Sus, harfi, sözü bırak, harfsiz, sözsüz konuş; hani şu gök kubbe üstünde meleklerin konuşması gibi.</p>

  <h3 class="h2baslik" id="calibre_toc_677">XXXIV</h3>

  <p class="normal">O güzel yüzlü güzelin, bana etmediği bir tek lûtuf bile kalmadı, amma sana etmemiş, benim ne suçum var bunda?</p>

  <p class="normal">O güzel cefa etti diye kınamadasın; fakat dünyada cefa etmeyen güzeli kim görmüştür?</p>

  <p class="normal">Şeker vermediyse şeker olarak aşkı yetmez mi? Vefa etmediyse ne çıkar? Güzelliği tamamıyla vefa değil mi?</p>

  <p class="normal">Bir ev olsun göster ki orda ondan bir ışık olmasın; bir sofa göster ki yüzü orayı aydınlatmamış olsun.</p>

  <p class="normal">Şu gözle o ışık iki nur, fakat birleşti mi hiç kimsecik onları ayıramaz artık.</p>

  <p class="normal">Can seyre dalıp da kendinden geçince dedi ki: Tanrı’nın yüzünü Tanrı’dan başka hiç kimse görmedi.</p>

  <p class="normal">* Bu örneklerin her biri bir anlatış, fakat bir yanıltış; Tanrı, ancak kıskançlığından, yüzünü “And olsun kuşluk güneşine” diye andı.</p>

  <p class="normal">Tebriz’in övündüğü Şemseddin’in yüzünün güneşi hiçbir fânîye vurmadı, hiçbir ölümlüyü ışıtmadı ki onu ebedî etmesin, ölümsüz bir hale getirmesin.</p>

  <h3 class="h2baslik" id="calibre_toc_678">XXXV</h3>

  <p class="normal">Deniz, kendisine çekti beni, bildik, tanıdık bir hale getirdi, yüzgeç etti beni. Beni çekip alan, sizi de birer birer çeker, alır.</p>

  <p class="normal">Demir olanı mıhladız çekti, saman çöpü olanı kehribar.</p>

  <p class="normal">Dünyaya demir atmış Karun’u yer çekti, yuttu; ulular ulusu İsa’yı gökyüzü çekti, yüceltti.</p>

  <p class="normal">Her manevi duyguyu gayb âlemi, kendisine çeker; her kutlular kutlusu bakırı da, kimya tutar, altın haline getirir.</p>

  <p class="normal">Varını yoğunu peygamberlerin bulunduğu yana çekip götüren, yokluğun yağmasından da emindir, ecelin yağmasından da.</p>

  <p class="normal">O güzel göze, hiçbir kötü göz dokunmaz, çünkü o, güzellik mumunu almış, kimseciklerin bulunmadığı, kimseciklerin görmediği yere götürmüştür.</p>

  <p class="normal">Biz kazadan, kaderden kaçtık, hacetleri veren, dilekleri yapan Tanrı’nın yanına sığındık; kazadan, kaderden gelip çatanı gene kazayı, kaderi takdir eden giderir ancak.</p>

  <p class="normal">Bunların hepsi de geldi geçti; ne mutlu o gönüle ki birdenbire o güzel yüzlünün, o ay yüzlünün güzelliğini, ay yüzünü gördü de kendinden geçti gitti.</p>

  <h3 class="h2baslik" id="calibre_toc_679">XXXVI</h3>

  <p class="ortayazi">“Tercî-i Bend”</p>

  <p class="normal">Sırlara gebe olan, gizli şeylerin anaları bulunan gökyüzü çavuşları bizi tutmuşlar, çeke çeke göklere götürmedeler.</p>

  <p class="normal">Seyredin de görün, melekler Arş’tan geldiler, kutluluk güneşinin aydınlığıyla hepsi de ne parlak.</p>

  <p class="normal">Biz gölge gibi artlarından koşalım da gölgeler de güneş kaynağından nasiplerini alsın.</p>

  <p class="normal">Çünkü gölgeler, güneşe taparlar; o nasıl bir konuk olarak geldiyse bunların da hepsi konuktur.</p>

  <p class="normal">* Akıllardaki düşünceler, Akl-ı Evvel’den meydana gelir; bunların tedbirleri, tasarrufları, hep onun tedbirinden, onun tasarrufundan meydana gelir.</p>

  <p class="normal">Önce tohumu ekmiştir de sonunda ağaç bitmiş, boy atmıştır dersin; fakat öyle değil; gözünü aç da gör, bunların ne önleri vardır, ne sonları.</p>

  <p class="normal">* Şemseddin’in güneşi, ne doğudadır, ne batıda; bu bakımdan o güneşe ulaşanların gölgeleri de bambaşka göklerin çevresinde döner dolaşır.</p>

  <p class="normal">Erler, gönül gibi her yanı dolaşır dururlar; fakat ne konak yerine bağlıdır onlar, ne deve, eyer kaydına düşerler.</p>

  <p class="normal">Güneşin tesiriyle suyumuz, toprağımız gönül kesilmiştir; cüzlerimiz gönül gibi gökyüzünün de üstünde uçup gezmededir.</p>

  <p class="normal">Zaten gökyüzü de nedir ki gönlümüz o yana gitsin; şu bedenimiz, şu canımız, gönlümüz, tamamıyla o güzele vurulmuştur, onun yanındadır hep.</p>

  <p class="normal">Ayrılık derdiyle dudağımız kupkuruydu, gözlerimiz yaş içinde; şimdiyse onunla buluştuk, o buluşmanın ışığıyla ne o kuru, ne bu yaş.</p>

  <p class="normal">Gittiler, geldiler, maksatlarına ulaştılar; başkalarıysa bulanık su gibi kendi sularında, kendi topraklarında busbulanık kaldılar.</p>

  <p class="normal">Âşıkın, aşkın tabiatı, dört tabiattan dışarıdır, âşıklar dört unsurdan da yüzlerce yıl üstündür, beş duygudan da, yedi gökten de.</p>

  <p class="normal">Beşinci tabiat, canın yularını tutar da çekerse sus, şu cihandan bahsetme, tercî söylemeye bak.</p>

  <p class="ortayazi">*</p>

  <p class="normal">Gerçekler göğüne yönel, o diyara yürü; oraya giden, ne yayadır, ne atlı.</p>

  <p class="normal">Aşkın çevresinde dönüp dolaşırken nerden toza toprağa, batacak? Issı, aydın, güzel bir halde, güneş gibi apaydın at süredur.</p>

  <p class="normal">Bu yolculukta bir büyüğe uymak, bir uluyu taklit etmek, âdeta ele alınan bir sopadır; yolun aydınlığıyla, büyüklüğüyle o sopan elinde bir Zül-fekaar kesilir.</p>

  <p class="normal">* Mûsa, sopasını taşa vurdu, güzelim bir su kaynayıp coştu taştan; o sopa Zül-fekaar’dı da onun için su verilmişti ona, onun için parıl parıl parlıyordu.</p>

  <p class="normal">(s. 110) Gönül, bugün gökyüzü gibi elsiz-ayaksız çıkageldi, lâ’l renkli şaraplarla mahmurluk sökmüştü, sersemliği hiç kalmamıştı.</p>

  <p class="normal">Dedim ki: A gönül, ne oldu da küstahça gidiyorsun? Dedi ki: Sevgili, gündüzün şarap sundu bana.</p>

  <p class="normal">Bugün arslan avcısıyım artık, erkek arslana bile saldırırım; çünkü çayırlıktan sarhoş bir halde çıkageldim.</p>

  <p class="normal">* Gökyüzü çayırlığında Öküz, Arslan’la beraber yayılmada; bir ateş salayım o çayırlığa da Öküz de yansın, Arslan da.</p>

  <p class="normal">* Gerçekten de kâf’la nun, taşla demir, bir çakmak sanki; varlıkla yokluk birbirine çakılmada, yıldızlar parlayıp çıkmada.</p>

  <p class="normal">Kutlu yıldızlar âşıklara doğru sıçrar; onların kıvılcımlarından yüzlerce güzel meydana gelir sanki.</p>

  <p class="normal">Yomsuz kutsuz yıldızlarsa vuslat vaadinde bulundular mı, güle cefa etmeye giriştiler mi dikene benzeyen kutlu yüzlü kutsuz kişilere sıçrar.</p>

  <p class="normal">Bir bölük halk da vardır, kutluluğundan da geçmiştir, kutsuzluğundan da; onlar yıldızlar gibi sevgilinin güzellik güneşinde mahvolup gitmişlerdir.</p>

  <p class="normal">* Ne korkuları vardır, ne ümitleri; ne ayrılık bilirler, ne buluşma; ne dertleri vardır, ne sevinçleri; ne gizlidir onlar, ne apaçık ortada.</p>

  <p class="normal">* Üçüncü tercîim müselles gibi neşeye neşe katar, başında ağırlık varsa müsellesle yıka başını, değer bu doğrusu.</p>

  <p class="ortayazi">*</p>

  <p class="normal">Akıl, aşk, can; bu üçü dosdoğru bir müselles; her yaraya sanki melhem, her derde âdeta derman.</p>

  <p class="normal">Benim şu müselles şarabımı biri içer de başı ağırlaşmaz, sarhoş olup kendinden geçmezse zaten o, bu bağışa lâyık değildir, beyninde bir illet vardır onun.</p>

  <p class="normal">Gerçekler güneşinin kadehiyle her an granit kayalar lâ’l haline gelir, akıyk kesilir; toprak nasibine kavuşur, neşelenir.</p>

  <p class="normal">Fakat kendisinden haberi bile olmayan lâ’l değil; şu bildiğimiz akıyk değil, o akıyk, kehribar gibi gerçekleri çeker.</p>

  <p class="normal">O lâ’l, akıl gibi iş eridir, neşelidir; bu padişah, gelinle ne eştir, ne de ondan ayrı.</p>

  <p class="normal">Tanrı’nın has kuludur, fakat kul öldü, yok oldu mu artık kalan, ancak Tanrı’dır.</p>

  <p class="normal">Akıl, bu yokluktan bir koku almayı çok istedi, çok çalıştı, çabaladı amma bir koku bile alamadı, bütün çalışması boşa gitti.</p>

  <p class="normal">O var olan bu yokluktan koku aldı ki tamamıyla yok oldu; o kişi varlığa ulaştı ki tamamıyla yokluğa daldı gitti.</p>

  <p class="normal">Ululuk ıssının güzelliğinde varlığından soyundu, tamamıyla yok oldu mu mutlak varlık gelir, artık onda ne kibir kalır, ne gösteriş.</p>

  <p class="normal">Tanrı sıfatı gelince beşer kalmaz; çünkü o parlak güneştir, buysa Sühâ yıldızının ışığı.</p>

  <p class="normal">* Artık onun canı, Tanrı güzelliğinin aynasıdır; aşk meclisinde gözü, dünyaları gösteren bir kadehtir.</p>

  <p class="normal">Bu kadehten kim sırlar şarabını içerse sevgilinin vuslatında mahvolur, yüzüne dalar, kendinden geçer.</p>

  <p class="normal">Her bakır, ululuk ıssı Tanrı’nın nuruyla kimyaya döner; bu bir görülmemiş, bir acayip sanattır, bir tuhaf kimyadır.</p>

  <p class="normal">Onun varlığında aşk iksirini ara da onun lûtfuyla, onun cömertliğiyle tamamıyla o ol.</p>

  <h3 class="h2baslik" id="calibre_toc_680">XXXVII</h3>

  <p class="normal">* Can gözü Burâk’ına binip de yola düşenler, can gözünü açıp da yolculuğa koyulanlar, bulutsuz, tozsuz o ay yüzlüyü seyredip dururlar.</p>

  <p class="normal">Şehvet tohumlarını ateşe verirler, şu aşılması zor, kurtulması güç tuzak yerinden bir koşuda kurtulurlar, bir seğirtmede geçer giderler.</p>

  <p class="normal">Şu sağır tabiatın gürültüsünden geçerler, o yana giderler de konakları meclis olur, o tarafın gül bahçeleri olur.</p>

  <p class="normal">Yüzsüz, edepsiz tabiat kullarının ayaklarını bağlarlar, can yüzlü padişahlar o mahallede baş gösterir, yüz gösterir onlara.</p>

  <p class="normal">Aklın ayağını bağlarlar da nefis edepsizini bir iyice dövmek için ellerini öylesine açarlar ki.</p>

  <p class="normal">Vücudumuzun bütün cüzleri şu daracık mezarda öyle bir ölmüş ki; nerde aşk Sûr’u? Bir üfürülse de dirilip mezardan baş çıkarsalar.</p>

  <p class="normal">Şehvetin bir bakırdır, iksirse aşk nuru; aşk nuruyla bakır halindeki varlığını altın haline getirirler senin.</p>

  <p class="normal">İnsafa gel, onun sıcak mı sıcak aşk nefesi ortadayken hünerden bahseden toplum, ne de soğuk bir toplum, değil mi?</p>

  <p class="normal">* Aç sûfîler gibi akıl mutfağına gelir de pahası ağır suçları cerrederler.</p>

  <p class="normal">Tabiat kuzgunlarına leş yedirme, oruç tuttur da dudu kuşu haline gelsin, hepsi de şeker avlamaya koyulsun.</p>

  <p class="normal">Şeker tabiatlı abıhayat sâkîsinin sayesinde tabiat ateşlerinin köz haline gelmesi mümkündür.</p>

  <p class="normal">Onun güzelliği, onun alımı karşısında olgunluk aklının körleşmesi, sağırlaşması, o güzelliğe, o alıma karşı duyduğu histendir.</p>

  <p class="normal">Tanrı’dan başka kim onu görmek için bakarsa hemen o gözü ebedî körlük mührüyle mühürlerler, hiçbir şeyden haberi olmaz artık.</p>

  <p class="normal">Gün bile dünyanın övündüğü ere, Tebriz’in can gözü Şemseddin’e sığınır da hadiselerden korunur.</p>

  <p class="normal">Rûh alanını yüz bin kere altüst edercesine arasalar gene ona benzer birini bulamazlar.</p>

  <p class="normal">Gölgesi, güneşin başından eksik olmasın, toprağın cüzleri bile onun gezip tozmasıyla bezenmededir.</p>

  <h3 class="h2baslik" id="calibre_toc_681">XXXVIII</h3>

  <p class="normal">Eğer bu, vuslatının bayramıysa ben kulum köleyim bayrama; bayram hazırlığı da senin için, bayram secdesi de, bayram selâmı da.</p>

  <p class="normal">Adını duydum da adındaki o üstün tatlılık, bayramın adını da tatlılaştırdı, gönlüme bir rahatlıktır, bir huzurdur geldi.</p>

  <p class="normal">Ne mutludur, o an ki vuslat çağın gelir çatar da biz de vuslat hazinenden alır, bayramın borcunu öderiz.</p>

  <p class="normal">Güneşe benzeyen güzelim yüzün doğar da bayram akşamı yüzünün sabahıyla gündüze döner.</p>

  <p class="normal">Ey hayalinin ışığı, kutlulukla yomlulukla, bahtla, arılıkla bayram namazına imam olan güzel.</p>

  <p class="normal">Ey kapısında secdelere kapanmak, bayramın farzı olan; ey sen dururken kendini görmek haram edilen dost.</p>

  <p class="normal">Lûtfunla, kereminle vuslat kadehini doldur, sun da bayram kadehiyle, bayram muradıyla can muradına ersin, dileğine kavuşsun.</p>

  <p class="normal">Canlar, atının peşine düşmüş, koşup gidiyor; fakat bayram, yüzlerce adım atsa bile nerden ona yetişecek, imkân mı var buna?</p>

  <p class="normal">Yolundaki tozdan çıkageldi de müjde verdi şu bayram bana; canım koştu, karşıladı onu, bayramın atının yularını tuttu.</p>

  <p class="normal">Bildi, anladı ki bayramdaki bu parlaklık, bu güzellik, bu umumî lûtuf, ulular ulusu Şemseddin’den.</p>

  <p class="normal">Fakat nerde senin güzelliğinin parlaklığı? Âşıklar, nasıl olur da râm olurlar bayrama?</p>

  <p class="normal">Ey Tebriz, öyle bir ulular ulusunun şarabı dururken bayram şarabını içmek, hiç şüphe yok ki haramdır sana.</p>

  <h3 class="h2baslik" id="calibre_toc_682">XXXIX</h3>

  <p class="normal">Sabah çağı geldi, cilâlanmış sahifesini açtı, yaydı; gökyüzünde bir beyazlık, bir kâfur rengi belirdi.</p>

  <p class="normal">Gökyüzü sûfîsi mavi renkli hırkasını, şalını inadına ta göbeğine dek yırttı.</p>

  <p class="normal">Gündüz Rum’u, bozulup sındıktan sonra gene fırsat buldu, çıkageldi de gece Zenci’sini tahttan indirdi.</p>

  <p class="normal">Neşe Türkü’yle gam Hindu’su, o yandan bu yana gelir gider; gelip gitmeleri daimîdir de yol ortada yoktur, belirmez bile.</p>

  <p class="normal">Yarabbi, Habeş padişahının ordusu nerelere kaçar gider? Rum kayserinin ordusu nerelerden çıkar gelir?</p>

  <p class="normal">Şu görünmeyen, şu muammaya benzeyen yoldan kim bir koku alır? O kişi koku alır ki ezelî aşk şarabını ya içmiştir, ya tatmış.</p>

  <p class="normal">Gece de şaşırıp kalmıştır, yüzünü karartan kim? Gündüz de şaşkın bir haldedir? Onu böylesine güzel yaratan kim?</p>

  <p class="normal">Yeryüzü de hayrandır; yarısı ot olmuş, çimen olmuş; yarısı yayılan hayvanlar; boyuna yayılıp otluyorlar.</p>

  <p class="normal">* Âlemin yarısı yiyen, yarısı yenen; yarısı hırs içinde, fakat tertemiz, öbür yarısıysa pis mi pis.</p>

  <p class="normal">Geceleyin uyumak ölümdür, sabahleyin uyanmak, ölümden sonra dirilip yaşayışa kavuşmak; öldür beni ey gam, öldür; ben Huseyn’im, sense Yezîd’sin.</p>

  <p class="normal">(s. 111) İnci, bunu kim alır diye kendisini mezata koydu; kimsede bir pul bile yoktu, pey sürdü, gene kendisini kendisi satın aldı kendinden.</p>

  <p class="normal">Sâkî, bugün hepimiz de konuğuz sana; her gecemiz senin sayende kadir gecesi oldu, her günümüz bayram günü.</p>

  <p class="normal">* İçiminin sonu pek hoş olan o şarabı sun; yeniden yeniye işretten başka hiçbir şeycikler düşünceyi, kaygıyı gidermez.</p>

  <p class="normal">Gönülleri susamış rintler, haddinden fazla şarap içerler de kendilerini kaybederlerse o anahtarı bulurlar elbet.</p>

  <p class="normal">* Birlik küpünün yanında, Nuh’la, Lût’la, Kerhî’yle, Şiblî’yle, Bâyezîd’le beraber yan gelmiş, kurulmuşsun.</p>

  <p class="normal">Sus, can, ferahından kanat çırpmada, sonucu o şarap, başını bürür; can damarlarında koşar durur.</p>

  <h3 class="h2baslik" id="calibre_toc_683">XL</h3>

  <p class="normal">Kutlu bahar geldi, rahmetler saçıldı âleme; süsen, Ali’nin Zül-fekaar’ı gibi güzelleşti, parıl parıl parlamaya başladı.</p>

  <p class="normal">Toprak cüzleri gökyüzünden gebe kalmıştı; gebelik müddeti dokuz ayı buldu da o yüzden hepsi de kararsız bir hale geldi.</p>

  <p class="normal">Nar ağacı düğümlerle doldu, dere zırhlar giyindi, pırıl pırıl, ışıl ışıl oldu; ova menekşelerle doldu, dağ lâlelik kesildi.</p>

  <p class="normal">Çiçek, öpüşme çağı geldi diye dudaklarını açtı; selvi, kucaklaşma zamanı geldi diye ellerini, kollarını açtı.</p>

  <p class="normal">Gökyüzü gül bahçesi, gönül gülşenini gördü de yüzüne bulutu çekti, gönülden utandı mı utandı.</p>

  <p class="normal">Diken, ey halkın ayıplarını örten diye ağlayıp duruyordu; duası kabul edildi de yanakları gül gül oldu.</p>

  <p class="normal">Bahar padişahı, özürler getirerek kemerini bağladı; her dal, her ağaç, ondan taçlar urundu, padişaha döndü.</p>

  <p class="normal">Mûsa’nın elinde bir sopa yılan kesildiyse ne çıkar? Şimdi her dal öylesine bezenmiş ki beyin meclisi sanki.</p>

  <p class="normal">Kışın ölenler tekrar dirildiler de kıyameti inkâr edenin kadri, değeri kalmadı.</p>

  <p class="normal">Tanrı’nın canlar bağışlayan lûtfu yardım etti de bahçenin Ashab-ı Kehf’i uykudan uyandı.</p>

  <p class="normal">A dirilenler, kışın nerdeydiniz? Uyku vakti canın uçup gittiği yerde değil mi?</p>

  <p class="normal">Her gece can duyguları oraya uçar gider, her gece orası görülür, beklenir.</p>

  <p class="normal">Ay bile hilâldi; o tarafa gitti, aydın dolunay oldu, ülkeye mum kesildi.</p>

  <p class="normal">Şu görünen beş duyguyla görünmeyen beş duygu, her gece usanmış, yorulmuş, dertli bir halde oraya gider de seher çağı rahvan rahvan tekrar kalkar, ordan bu âleme gelir.</p>

  <p class="normal">Şu ağzını kapat, yelin önünde koşup durma; söz yelinden bakış, görüş yolu tozup duruyor çünkü.</p>

  <h3 class="h2baslik" id="calibre_toc_684">XLI</h3>

  <p class="normal">Bugün ölüyü seyret, nasıl diriliyor; hür selviye bak, nasıl kul oluyor, köle kesiliyor.</p>

  <p class="normal">Çürümüş, dağılmış kemiklere, dipdiri kefenlere bak hele, nasıl canla, bilgiyle, aşkla doluyor.</p>

  <p class="normal">Mezarda yırtılıp giden o boğaz, o ağız, sarhoş bülbül gibi nasıl da şakıyıp çilemede.</p>

  <p class="normal">Bugün Kâbe’yi seyret, kalkmış, hacılara doğru geliyor; bu yüzden de binlerce kervan kutlulaşıyor.</p>

  <p class="normal">İğneden bile kaçıp şişeye giren o can, bugün canını aşk kılıcına satıyor.</p>

  <p class="normal">Taştan suyun kaynayıp çıktığını çok görmüşsün; şimdi de seyret de gör, baldan nasıl da süt kaynayıp coşuyor.</p>

  <p class="normal">Bugün nasıl da neşesinden şeker kesildi, koruğa bak hele. Bugün nasıl yeşerdi, çorak yerleri gör hele.</p>

  <p class="normal">* Güledur ey yeryüzü, öylesine bir halife doğurdun ki onun yüzünden taş da oynayıp durmada, kerpiç de.</p>

  <p class="normal">Gam öldü, yas zamanı geçti gitti, sen sağ ol, ben sağ olayım; nerde ağlama varsa bugün gülüşle doldu orası.</p>

  <p class="normal">Öyle bir gül bahçesi açıldı, saçıldı, bezendi ki kokusundaki parlaklık yüzünden belsiz, kazmasız, bütün dikenlerin söküldü gitti.</p>

  <p class="normal">Hızır, abıhayat içti de ebedîleşti, ebedî oldu, ebedîleşip duruyor da.</p>

  <p class="normal">Lâtif ömrümüz ebedî olsun, beden hırka gibi eskise bile can ebedîdir zaten.</p>

  <p class="normal">Sus, şu şeker harmanında bir hoşça yat, uykuya dal; çünkü şeker, sözle dağılıyor.</p>

  <p class="normal">Ben susmadayım, fakat dudu kuşlarının heyheyleri yüzünden şekerkamışı bile lâtif bir hale gelmiş, coşup durmada.</p>

  <h3 class="h2baslik" id="calibre_toc_685">XLII</h3>

  <p class="normal">Şu aşk hep akıllı, hep uyanık kişileri öldürür; hem de kılıçsız baş keser, darağacına asmadan öldürür insanı.</p>

  <p class="normal">Birisine konuk olduk ki konuğunu yemek âdettir ona; birisine dost olduk ki dostunu öldürür o.</p>

  <p class="normal">Bir Yusuf’u gördü mü kurtlar gibi paralar onu; bir mümini gördü mü kâfir öldürür gibi öldürür onu.</p>

  <p class="normal">Biz ona, ister gönlümüzü alsın, dostluk yüzü göstersin bize, ister öldürsün, fakat yaralasın, yoluyla yordamıyla öldürsün diye gönül verdik zaten.</p>

  <p class="normal">Hayır, hayır, bakışıyla birçok âşık öldürür amma nefesi ölüye bile can verir.</p>

  <p class="normal">Bırak, varsın öldürsün seni, abıhayat değil mi o? Acı yüz göstermeye kalkışma, sevgili bal gibi, tatlılıkla öldürür adamı.</p>

  <p class="normal">Himmetin yüce olsun; çünkü o himmeti yüce aşk, seçilmiş padişahları, hür kişileri öldürür.</p>

  <p class="normal">Biz geceye benzeriz, yeryüzünün gölgesiyiz sanki, oysa güneştir; geceyi su verilmiş, parıl parıl parlayan gündüz kılıcıyla öldürür o.</p>

  <p class="normal">Gece Zenci’si, bir hırsız gibi aklımızı çaldı götürdü, sabah şahnesi geldi de o hırsızı tuttu, öldürdü.</p>

  <p class="normal">Geceleyin doğudan batıya dek bütün âlemi kara renk kapladı; fakat gündüz Rum’u, onların hepsini de birden öldürdü gitti.</p>

  <p class="normal">Hasılı bana da bu sarhoşluk, gül bahçesinden geliyor, tıpkı bülbül gibi hani; bülbül gibi gül bahçesinden ayrı düşmek, beni öldürüyor.</p>

  <h3 class="h2baslik" id="calibre_toc_686">XLIII</h3>

  <p class="normal">O ova, sahra hoştur, güzeldir amma güneş ışık salarsa. Gül bahçesi de hoştur, güzeldir amma güller açılıp saçıldığı zaman.</p>

  <p class="normal">Bir de başka bir güneş vardır ki onun buyruğu, güneşi iş başarmak için yola salar.</p>

  <p class="normal">Sevgili, varıp mal verene, altın bağışlayana öptürmez kendini; aşk derdiyle sararıp solmuş âşıka öptürür.</p>

  <p class="normal">Dikkat et de bak, kanat çırpan dudu kuşları, kendilerine şeker sunan bir şeker dudaklıya uçup giderler.</p>

  <p class="normal">Dünyada herkes bir şeker dudaklıyı seçmiş, sevmiştir, bizim de bir şeker dudaklımız var ki büsbütün başka bir şey veriyor bize.</p>

  <p class="normal">Öylesine bir şeker dudaklımız var ki şekerler bile onun yok-yoksul dilencisi; öylesine bir padişahlar padişahımız var ki saltanat bağışlıyor, zaferler veriyor bize.</p>

  <p class="normal">Himmetin yüce olsun, padişah oğluysan padişahın taç bağışlamasını, kemer vermesini yeter bulma.</p>

  <p class="normal">Soyun, çıkar elbiseni, koş, dal abıhayata; dal da bastığın toprak parçaları lâ’l versin, inci saçsın.</p>

  <p class="normal">Aşka kaç, ona sığın, dilberlik gösteren, işveler satan, fakat ciğerini kan eden güzelden çekin.</p>

  <p class="normal">Gözüme hiçbir güzelin güzelliği görünmüyor; ressam, can bedenine gayb âleminden şekiller vermede, onu bir başka çeşit bezemede.</p>

  <p class="normal">Aklı kendisine Kevser’den haber veren kuş, nasıl olur da kör kuşlarla beraber acı su içer?</p>

  <p class="normal">İki gözümüzü de kendisi kendi güzelliğiyle doldurur. Öylesine güzeldir o ki Ay bile görse derhal baş verir uğrunda.</p>

  <p class="normal">Güzeller bile, onun yoksulunun gözüne toprak görünmede; artık Tanrı’nın görüş kabiliyeti verdiği göz nasıl görür, bir düşün.</p>

  <p class="normal">Söz söylemeyi bırak, sus da Akl-ı Küll, yol versin, bizi şu cüzî akıldan geçirsin.</p>

  <h3 class="h2baslik" id="calibre_toc_687">XLIV</h3>

  <p class="normal">Canım efendim, şarap getir, çünkü günler geçiyor; gamın acılığı ancak o kadehin lezzetiyle geçip gidiyor.</p>

  <p class="normal">Bir kadeh ki akla eş, can onunla düşüp kalkıyor; gönül gözü kör olan nefsin koşup gittiği kadeh değil o.</p>

  <p class="normal">Ateş gibi kadehle kapıdan içeriye girdin mi vesvese veren gam şeytanları duman gibi ağıp bacadan gidiveriyorlar.</p>

  <p class="normal">Başını yıkamak için kil vurduysan yıkama, bırak, öylece koş, öylece başın kil içinde seğirt, gel, çünkü zaman geçiyor.</p>

  <p class="normal">Aklı çelip alanı coştur, çiğ sözler söyleyen kişiyi pişir, olgunlaştır.</p>

  <p class="normal">* Güneş’e, Ay’a, gökyüzüne o şaraptan sundun da her biri râm oldu sana, neşeyle yelip gitmede.</p>

  <p class="normal">(s. 112) Vallahi zerre bile o şarapla kendinden geçmiş, adamakıllı, olasıya sarhoş, gene de şarap sunmanı özlemede, o yana gitmede.</p>

  <p class="normal">O şarapla bir huzur, bir rahat ver şu cana ki o şarabın hararetiyle sabır da gitmiş, karar da; tövbe de gitmiş, huzur da.</p>

  <p class="normal">Eşekler bile o şarabın kokusunu alsalar, merhametli anaların yetimlere gösterdikleri esirgeme duygusuna sahip olurlar, öylesine bir hal alırlar.</p>

  <p class="normal">Toprak bugün kana kana bir yudumcuk içti o şaraptan da güneş gibi kerem kadehini döndürüp sunmada, herkese lûtfetmede, herkese ihsanda bulunmada.</p>

  <p class="normal">Bedendeki kan, nasıl hemencecik hacamatçının şişesine gelirse, çekilen de onun gibi, çabucacık çekene koşar, gelir.</p>

  <p class="normal">Hani Kâbe’nin kalkıp Tanrı dostunun, erenin kapısına gittiği gibi. Bu bir Tanrı rahmetidir ki rahmetlerle akar, çağlar gider.</p>

  <p class="normal">Eren de sarhoş değilse bütün topallardan, bütün aksaklardan geridir; fakat kendisinden geçti mi o da tutar, Kâbe’ye bir adımda varır, ulaşıverir.</p>

  <p class="normal">Kendisinde olunca edebe riayet eder, sırrı saklar, fakat sarhoş oldu mu ne çare, gönlüne gelene uyar gider.</p>

  <p class="normal">Sus, ham adamın yanında şaraptan bahsetme, söyleme o adı; çünkü hatırına o adı sanı kötü şarap gelir onun.</p>

  <h3 class="h2baslik" id="calibre_toc_688">XLV</h3>

  <p class="normal">Bülbülü seyret, gül bahçesine gidiyor; allığa bak, sevgilinin nar çiçeği gibi kırmızı yüzüne gitmede.</p>

  <p class="normal">Meyve tam olmuş da kendinden geçmiş artık, Mansûr gibi darağacına asılmaya gidiyor.</p>

  <p class="normal">Çiçek açılmış, yapraklanmış, padişah için bezenmiş; çünkü padişah, bahar vakti bağışlarda bulunmaya niyet etmiş.</p>

  <p class="normal">Rahibe benzeyen lâlenin yüreği dertlerle yanmış, kanlı gözyaşlarına batmış da dağların yolunu tutmuş.</p>

  <p class="normal">Diken tam dokuz ay gülün ayrılığıyla feryat etti; gül o vefayı gördü de yola düştü, dikene gidiyor şimdi.</p>

  <p class="normal">Burda görüşmekten, buluşmaktan bahsediliyor diye şaşırıp kalmış da bağın bahçenin çevresini seyrediyor nerkis.</p>

  <p class="normal">Ağacın kökünden abıhayat akmaya başladı, hür kişilerin gönüllerinden kopup alevlenen ateş gibi tıpkı.</p>

  <p class="normal">Kışın toprak esiri olan her gül, kızışmış, aşka düşmüş, kendini göstermek için pazara doğru gitmede.</p>

  <p class="normal">Baharın Tanrı vahyi umumî bir ders verdi; bağ bahçe, her şey yazdı bunu da tekrar tekrar okumaya koyuldu.</p>

  <p class="normal">Bilgiye çalışan şu talebe, tahsilini bitirdi de her biri elbiseler kazandı, şimdi de gelir yolunu tuttu.</p>

  <p class="normal">* Sanki bahar, “Allah alıcıdır” dedi de gül bunca yol aşmış, alıcıya gidiyor.</p>

  <p class="normal">Gül, ta gönlünden Tanrı’nın bu sözünü, hem de daha fazla, daha iyi duydu da gönlünü de attı, sarığını da, herkesten daha çok koşmada, daha çabuk gitmede.</p>

  <p class="normal">Gönül, baharda her dalı dostuyla eş görür de sevgilinin vuslatını anar, sevgiliye gider.</p>

  <p class="normal">A gönül, hem müflissin, hem de inci almayı kuruyorsun; halbuki orda, yüklerle altından bahsediyorlar.</p>

  <p class="normal">Hayır, hayır, yüklerle altından nerde bahsedilecek, orda ambarlar dolusu cana ait sözler geçmede.</p>

  <p class="normal">* O iyiden iyiye kanmış, inanmış gönül yok mu, gıdası susmaktır onun, şu söyleyen nefisse söze doğru gidip durmada.</p>

  <h3 class="h2baslik" id="calibre_toc_689">XLVI</h3>

  <p class="normal">Gözüm seğirip duruyor, yoksa o sevgili mi geliyor? Yüreğim boyuna çarpıyor, anlıyorum ki gönlümü alan gelmede.</p>

  <p class="normal">Bu hüthüt, Süleyman’ın ordusundan uçup gelmede; şu bülbül, gül bahçesi civarından gelip çatmada.</p>

  <p class="normal">Müflissen canını sat da o kadehi al, sat kendini, alıcı geliyor.</p>

  <p class="normal">Bekleyiş kulağı, bal gibi, şerbet gibi haberler içiyor, ağlayan göz, sevgiliye kavuşuyor.</p>

  <p class="normal">O paramparça olan, o her parçası kan kesilen gönlün dağınık zamanı geçti, parçaları bir araya geldi, birleşiyor işte.</p>

  <p class="normal">Çeng gibi iki büklüm olan, tel tel kesilen boy, düzeldi, hele bak, şimdicek her teline bir neşe mızrabı, bir zevk yayı dokunmada.</p>

  <p class="normal">Bağın bahçenin perişanlığı geçti, güzelim yüzlü güller, dikenlere doğru koşup gitmede.</p>

  <p class="normal">Âşıkın eyvah demeleri boşuna değildi ya; işte şimdicek vuslat ordusu yola düşmüş, o eyvahlara çare bulmaya geliyor.</p>

  <p class="normal">Şimdicek aşk duduları kanat açtılar; çünkü Mısır’dan kantarlarla şeker gelmede.</p>

  <p class="normal">Şehir emin; kahredici, ezip kırıcı şahnenin korkusundan bütün hırsızlar kaçtı.</p>

  <p class="normal">Ca’fer-i Tayyar geliyor diye haber geldi de geceleyin hırsızlık eden bunca Ca’fer kaçtı gitti.</p>

  <p class="normal">Açık, apaçık söyle: İnsan sıfatları, insanlık huyları kaçtı; çünkü sınıkları onaran, her şeye gücü yeten yaratıcının sıfatları geliyor.</p>

  <p class="normal">Ey bahçe müflisleri, güz yolunuzu kesmişti, varınızı yoğunuzu almıştı; ilkbahar sultanı ihsanlarda bulunmak, elinizden çıkanları tekrar bağışlamak üzere geliyor işte.</p>

  <p class="normal">Güneşin örtüsüz, perdesiz parıltısı, sükûttadır; sus, çünkü bu perde, sözden meydana geliyor.</p>

  <h3 class="h2baslik" id="calibre_toc_690">XLVII</h3>

  <p class="normal">Bunca alım, bunca tatlılık; böylesine sarhoşluk, böylesine açılıp saçılış… Bütün bunları ezel ressamı nasıl vermiş o sarhoş gözlerine senin?</p>

  <p class="normal">Gözlerin, her an binlerce göz açmada, binlerce göze görüş bağışlamada; Tanrı, Mesîh’e verdiği gibi sana da bu gücü, bu kuvveti vermiş.</p>

  <p class="normal">Görüş bağışladığı, şifa verdiği gözlerin hepsi de nasıl oldu bu diye onun gözlerine dalmış, hayran olup gitmiş.</p>

  <p class="normal">Gökyüzüne, sen böyle bir Ay gördün mü dedim; and içti de dedi ki: Hiç mi hiç hatırlamıyorum.</p>

  <p class="normal">Şimdi iki dudağını yum da can gözünü aç; onunla birleşmişsen, birsen artık söz söyleme.</p>

  <h3 class="h2baslik" id="calibre_toc_691">XLVIII</h3>

  <p class="normal">Yüzlerce padişahlık şehri zulümle yıkıldı gitti; yüzlerce saltanat denizi haksızlıkla kurudu, seraba döndü.</p>

  <p class="normal">Yüzlerce hırs burcu, nekeslik kalesi, yüzüstü hendeklere yıkıldı, yarı uykuya dalmış yüzlerce baht büsbütün uyudu, uykuya daldı.</p>

  <p class="normal">Gayb âleminin anacaddesi zaten o kavme kapanmıştı, o kapkara zulüm Ay’ı da büsbütün örtüldü, bulut altına girdi, görünmez oldu.</p>

  <p class="normal">Şimşek gibi çakan, boyuna halkı yakıp yandıran o göz, feryatlara düştü, ağlamaya koyuldu, buluta döndü.</p>

  <p class="normal">Yüz binlerce gönlü yakıp kavuran o gönül, şimdi Tanrı ateşinde kebap olup gidiyor.</p>

  <p class="normal">Ne mutlu o kişiye ki bir ibret aldı bundan; padişahın bu kahrı bir kapı açtı ona.</p>

  <p class="normal">Gündüz olunca geceleyin ne yaptığını gördü, anladı amma ne fayda; rezil rüsvay oldu, yüzlerce derde uğradı.</p>

  <p class="normal">Yüzü ak gündüz gibi geceleri dua ederek geçir; çünkü Nuh’un duası da geceleyin kabul oldu.</p>

  <h3 class="h2baslik" id="calibre_toc_692">XLIX</h3>

  <p class="normal">Bunca alım, bunca tatlılık; böylesine sarhoşluk, böylesine açılıp saçılış… bütün bunları ezel ressamı nasıl vermiş o sarhoş gözlerine senin?</p>

  <p class="normal">Gözlerin, her an binlerce göz yaratıyor; çünkü Tanrı, kendi kudretinden kudret vermiş onlara.</p>

  <p class="normal">O gözlerin hepsi de gözlerine, dalmış, şaşırıp kalmış, hepsi de gözlerine yüz binlerce rahmet olsun demede.</p>

  <p class="normal">Gözlerin, padişahlık tahtına geçmiş, kurulmuş; gözlerini gören can, aman, aman, merhamet diye feryat etmede.</p>

  <p class="normal">Gökyüzüne, sen hiç böyle göz gördün mü diye sordum; and içti, yemin etti de hiç mi hiç hatırlamıyorum dedi.<sup class="calibre2"><sup class="calibre2"><a href="../Text/divanson_split_681.html#footnote-200-35" id="footnote-200-35-backlink">[35]</a></sup></sup></p>

  <h3 class="h2baslik" id="calibre_toc_693">L</h3>

  <p class="normal">Niceye bir umarak, korkarak hırkamı yırtıp duracağım; şarap sun da ummadan da kurtulayım, korkudan da.</p>

  <p class="normal">Düşünceleri, kaygıları yakıp yandıran kadehi getir, sun bana; çünkü başımda ummadan, korkudan düşünceler var, kaygılar var.</p>

  <p class="normal">Sun, yürüt o Nuh gemisini, tufandan o aman verir bize; göster onu, çünkü umma, korkma demirini atmış, kalakalmışım.</p>

  <p class="normal">O kızıl altını, o veresiye olmayan zevki ver ki umarak, korkarak altın gibi sapsarı olmuş benzim.</p>

  <p class="normal">Şu halka olmuş, oturup şarap içmeye koyulmuş erlere sunduğunu getir, dök ağzıma; çünkü umarak, korkarak kapı halkasına dönmüşüm âdeta.</p>

  <p class="normal">Bir kerecik daha şu rengi, şu kokuyu sula; çünkü şimdi ümitle, korkuyla bir başka renge boyanmışım ben.</p>

  <p class="normal">Kevser suyunun bile havasına düştüğü, aşkını çektiği o suyu sun bana, o suyla suvar beni; çünkü ümitle, korkuyla Kevser havasına düşmüşüm.</p>

  <p class="normal">Ateşin ta içindeyim, Halil’im sanki, Âzer gibi ümitlere kapılmışım, korkulara düşmüşüm de put yapmadayım ümitlerden, korkulardan; gönder bana o suyu.</p>

  <p class="normal">Kör gözlerin inadına gözlerimden gizlenme, kör olsun kötü gözler; çünkü zaten ümitle, korkuyla gözlerden gizlenmişim ben.</p>

  <p class="normal">(s. 113) Beni yüzünün güneşinden ayırma; çünkü bu gazel gibi ben de ümitle, korkuyla sırılsıklam ıslanmışım.</p>

  <h3 class="h2baslik" id="calibre_toc_694">LI</h3>

  <p class="normal">Sevgili yalancıktan uyumuştu, aman dedim, bahçesinden çabucak bir şeftali çalayım, zaten uyumuyordu;</p>

  <p class="normal">Güldü de dedi ki: Hani tilki de kurnazlıkla arslanın avını aşırmayı kurmuştu; fakat öyle kolayca nerden aşıracak, nerde o bolluk?</p>

  <p class="normal">Kim göğe erişir de bulutu sağar? Amma bulut cömertlik eder de lûtufta bulunursa o başka.</p>

  <p class="normal">Yok olanın, bir şey icat etmeye nerden eli, ayağı olacak? Tanrı’nın lûtfu, yoka varlık verir ancak.</p>

  <p class="normal">* Yok gibi otur, çünkü namazda da selâm ancak otururken verilir.</p>

  <p class="normal">Su ateşin üstünde kendini koyuverir de şaşırır gider; çünkü ateş kıyamdadır, suysa secdede.</p>

  <p class="normal">Dudak sustu mu gönül yüzlerce dil elde eder; sus, niceye bir onu deneyip duracaksın, niceye bir?</p>

  <h3 class="h2baslik" id="calibre_toc_695">LII</h3>

  <p class="normal">Ateş, dün dumanın kulağına eğildi de gizlice dedi ki: Bana hiç dayanamaz, ödağacının arası pek iyidir benimle.</p>

  <p class="normal">Benim kadrimi o bilir, bana o şükreder, çünkü ödağacının kârı yok olmasındadır, kadri o vakit meydana çıkar.</p>

  <p class="normal">Ödağacı baştan ayağa kadar düğüm düğümdür, yoklukta açılıp saçıldı mı o düğümler de çözülür, açılır.</p>

  <p class="normal">A benim yalımlar yiyen, ışıklar yutan dostum, hoş geldin, merhaba. Merhaba, a bende yok olan, bana can veren şehidim, a benim tanıklarımın, a beni görüp bilenlerin kendisiyle övündükleri dost.</p>

  <p class="normal">Bak da gör, gök de varlığa dalmış, yeryüzü de; o gök kubbeden de yokluğa kaç, şu kör yerden de; yokluğa sığın.</p>

  <p class="normal">Yokluktan kaçan can, devletten, ikbalden, kutluluklardan kaçan yomsuz, kutsuz kişidir.</p>

  <p class="normal">Yok olmadan hiç kimsecik, yokluk levhinden faydalanamaz, ey seven, sevilen Tanrı, yoklukla aramı uzlaştır, barıştır beni onunla.</p>

  <p class="normal">Kara toprak, kendinden geçmedikçe, varlığını bırakmadıkça ne arttı, feyzlendi, ne durgunluktan, hareketsizlikten kurtuldu.</p>

  <p class="normal">Erlik suyu, erlik suyu olarak kaldıkça ne boy attı, büyüdü, ne baş sahibi oldu, gelişti, ne de yüzü oldu, al al yanaklar elde etti.</p>

  <p class="normal">Ekmek, yemek, midede yanar, yok olursa o vakit akıl olur, can kesilir, hasetçilerin bile hasret çektikleri bir hale gelir.</p>

  <p class="normal">Kara taş, varlığından geçmedikçe ne altın olur, gümüş kesilir, ne de para edecek bir değer kazanır.</p>

  <p class="normal">Önce hor, hakir olmak, kul köle kesilmek, ondan sonra padişahlar padişahı olmak. Yol bu, yordam bu; namazda da önce ayakta durulur, sonra oturulur.</p>

  <p class="normal">Bir ömürdür varlığı denedik durduk, bir kerecik de yokluğu denemek gerek.</p>

  <p class="normal">* Yokluğun debdebesi, saltanatı uydurma değil ya; ateş olmayan yerden duman tütmez.</p>

  <p class="normal">Aşk bizi istemiyorsa, aşk bizim havamıza düşmemişse ne diye boş yere gönlümüzü aldı, sarığımızı kaptı?</p>

  <p class="normal">* Aşk geldi de her sabah, kulağımızı çeke çeke bizi, “Ahitlerine vefa ederler” mektebine götürüyor.</p>

  <p class="normal">Gönlünü kinden arıtsın, kötülüklerden temizlesin diye inanç sahibinin gözlerinden nedamet yaşları akmada.</p>

  <p class="normal">Sen uyumuşsun, Hızır’sa kalk, uyan uykudan, ebedîlik sağrağını al diye yüzüne su serpip duruyor.</p>

  <p class="normal">Geri kalanını sana gizlice aşk söyler artık, sen Ashab-ı Kehf gibi hem uykuda ol, hem uyanık.</p>

  <h3 class="h2baslik" id="calibre_toc_696">— R —<br class="chapter"/>
  LIII</h3>

  <p class="normal">Gönül, yüzünü seyretmede; böyle olduğu halde gene de seni görmeyi bekliyor. Can, gül bahçende sarhoş olmuş, gene de dikenlere dalmış, gülü gözlüyor.</p>

  <p class="normal">Her an gönüle bakmada, bakışının ışığından sağda bir huri belirmiş, solda güzel mi güzel bir dilber.</p>

  <p class="normal">Her sabah çağı geceyle gündüz tuzağını yırttık mı sevgiliden bir öpücük alırız, ona yüz binlerce defa secdeler ederiz.</p>

  <p class="normal">Şu aşkta geçen ömür geri gelmezse ne çıkar? Bu yıl âşıkların sevdalarından meydana gelmiş bir halkadayız biz.</p>

  <p class="normal">Aşk çengini zevâlsiz nağmelerle çal; can aşk çenginin nağmeleriyle tel tel olmuş.</p>

  <p class="normal">Aşk havanda öylesine bir yaşayış parlaklığı var ki o havada ağaçların kökleri yere gömülmemiş, gene de meyve veriyorlar.</p>

  <p class="normal">Can, denize daldı, dalgalar yuttu, fakat bir inci elde etti; yalnız o deniz de senin lâ’l dudakların için ağlamada, şu inci de.</p>

  <p class="normal">Şeker kamışlığındaki dudularının nağmelerinden söğüt ağacı oynayıp duruyor, çınar, iki elceğizini çırpıyor.</p>

  <p class="normal">O arılık, o neşe olayı geldi, geçti mi aşk sûfîleri sarhoş gibi birbirlerine sarılırlar.</p>

  <p class="normal">* Sel nasıl durup dinlenmez, ta denize dek akıp giderse, can da Elest birliğini anar da sarhoşçasına bedenden fırlar, çıkar.</p>

  <p class="normal">Cüz, tüm yayından bir ok gibi fırlar gider; fakat tümden başka gidecek bir amacı, bir yeri yoktur onun.</p>

  <p class="normal">Can binlerce deriden dışarı çıkar, bir hoşça yola düşer; ebedîlik yurdundadır işi gücü.</p>

  <p class="normal">Gerçeklerin canları, o adlı sanlı cana kavuşmak, ondan murada ermek için hep ona sarılmıştır, onun eteğini tutmuştur.</p>

  <p class="normal">Canlar aşkla onun eteğine yapışmıştır, o da ercesine, Kutup gibi hani, o ezelî eteğe sarılmıştır, o eteği tutmuştur.</p>

  <p class="normal">A gönül, Tebriz’e git de bunu Tanrı Şems’ine sor; sor, öğren de mânalar Burâk’ına bin.</p>

  <h3 class="h2baslik" id="calibre_toc_697">LIV</h3>

  <p class="normal">Güzelim, herkes kendi cinsiyle uzlaşmış, kendi cinsiyle kaynaşmıştır; herkes kendi tabiatına lâyık birisini dost edinmiştir.</p>

  <p class="normal">Fakat gönlünde senin dağın olan, hiç kimseyi seçemez; sana av olan, nasıl olur da avlanabilir?</p>

  <p class="normal">Mademki lûtfun bizi bizden aldı, kendimizden geçtik; lûtfunu esirgeme, sensiz bırakma bizi.</p>

  <p class="normal">Cins cins herkes, her şey kendi cinsiyle kaynaşır; herkes, her şey kendi cinsinden birisini, bir şeyi seçer.</p>

  <p class="normal">Cinsinden olmayanla düşüp kalkarsa ancak münafıklıktır bu; hani suyla yağın, katranla karın beraber bulunuşu gibi.</p>

  <p class="normal">Cinsinden olmayandan ayrılıp kendi cinsine kavuşuncaya dek bulunduğu yerde susadıkça susar, susuzluğu arttıkça artar.</p>

  <p class="normal">Kim senden kaçar da başkasından hoşlaşırsa, kim seni bırakır, başkasıyla karar ederse,</p>

  <p class="normal">Kim senin tapında suratını ekşiterek, bulut gibi somurtarak oturur, başkasının yanında ilkbahar gibi gönlü açılır, gülerse,</p>

  <p class="normal">Sanki benim gayb âlemindeki aydan nasibim yok, can şarabı, can kadehi, ancak başıma sersemlik veriyor demek ister.</p>

  <p class="normal">O ney sesi, o zevk şarabı hatırına gelmiyor mu ki bir taşlanası şeytanın elinden hoş bir halde şarap içiyorsun?</p>

  <p class="normal">Şeytanın elinde yüzlerce kadeh şarap içiyorsun, görürsün, nasıl pis bir hale düşersin, iç a ham dilenci, iç.</p>

  <p class="normal">Burda başcağızın düşük, yüzceğizin ekşi; fakat bil ki burda dağ gibi de bir kapkara ejderhâ var.</p>

  <p class="normal">Kendi cinsiyle olunca süsen gibi dil kesilir, cinsinden başkasının yanındaysa dilsizdir, kendi cinsiyle oldu mu gül gibi açılır, cinsinden başkasına diken olur.</p>

  <p class="normal">Yürü, git; bütün yaratıklarla, bütün halkla aynı cinsten olamazsın ya; bir dal, meyveye yüzlerce ağaçtan gebe kalamaz.</p>

  <p class="normal">Dal gibi bir ağacın malıysan öbüründen kop, ayrıl; buna kavuşmak istiyorsan ondan elini çek.</p>

  <p class="normal">Can, Tebriz’in övündüğü erle aynı cinstense ne mutlu o cana, oraya erer, erenlerden olur, giriştiği iş güç ne de kutludur, ne de mutlu.</p>

  <h3 class="h2baslik" id="calibre_toc_698">LV</h3>

  <p class="normal">Sarhoşuz, kendimizden geçmişiz, sense perde ardına girmişsin, gizlenmişsin bizden. A Ay, artık görün, bundan fazla kalma bulut altında.</p>

  <p class="normal">Bir bölük âşıkız sana, boyumuz bosumuz bir hoş; fitneler çıkarmaya, karışıklıklar yaratmaya, binlerce şer işe girişmeye çağrılmışız.</p>

  <p class="normal">Kuşluk çağı, yüzünden güneş doğdu da yüzünün değirmisine kapıldık, o aşkla seni seyretmek için damlara çıktık.</p>

  <p class="normal">Güneş ışığının şarabıyla sarhoşuz, başımız dönüyor, o yalım yalım alev başımıza vurdu, başımızı ışıttı, fakat baş da elden gitti.</p>

  <p class="normal">A can âşıklarının gönül havasına uyan çalgıcı, tenen-ten diye daha hoş, daha güzel bir can nağmesi çal.</p>

  <p class="normal">Çal da canlar, ten hırkasından çıksınlar, her şeyden haberi olan can da hırka gibi geçsin kendinden.</p>

  <p class="normal">Arı duru şarapla beden çerçöpünü yücelt de devletle, ikballe kucaklaşalım, göğüs göğüse gelelim.</p>

  <p class="normal">Gözler, perdelerin ardında ne var, görsün; evden barktan, damdan kapıdan kurtulsun.</p>

  <p class="normal">(s. 114) Can devlet kuşu, Tebriz’in övündüğü Şemseddin’den binlerce bahçeler görsün, binlerce kanat elde etsin.</p>

  <h3 class="h2baslik" id="calibre_toc_699">LVI</h3>

  <p class="normal">A benim avlanan beyim, beni avladın sen; sensiz ne zevkim var, ne uykum, ne kararım.</p>

  <p class="normal">Gönlümün sahibi sensin, alışverişimin aslı, esası sensin; bu kadar cevri bu yoksul kula revâ görme.</p>

  <p class="normal">Ey aşk dünyasında bir sevgilisi bile olmayan, bir de bana bak, âleme düşmüşüm, bağırıp duruyorum; a sevgili, sevgili, a sevgili.</p>

  <p class="normal">Önce sunduğun şaraptan sun gene, o sarhoş gözlerle aç mahmurluğumuzu.</p>

  <p class="normal">A gök, gönder şarabı, hani sunmuştun da yeryüzünde bir tek aklın bile aklı kalmamıştı başında, gönder o şarabı.</p>

  <p class="normal">Bir günde, bir bakışla binlerce iş başarırsın, sonucu, bir de bana bak da şu işi başar gitsin.</p>

  <h3 class="h2baslik" id="calibre_toc_700">LVII</h3>

  <p class="normal">Sen şu kadarını bil ki dünyada hiç kimse, kimsesiz kalmaz; birisiyle uyuşamadın, uzlaşamadın mı bir başkası gelir onun yerine.</p>

  <p class="normal">Bu evden gidersem, evi boşaltırsam benim gibi bir başkası, yahut da benden beteri çıkar gelir.</p>

  <p class="normal">Dünya binlerce yıldır miras kalagelmiştir; baba toprak altına gitti mi oğul, baba olur.</p>

  <p class="normal">Yalnız insan değil, hayvan da böyle; böyle olmasaydı dünyada bir tek canlı yaratık göremezdin.</p>

  <p class="normal">Geceleyin, gökyüzü damından Güneş çekilip gitti mi, Güneş’in yerini yıldızlar, yahut da Ay tutar.</p>

  <p class="normal">İnsan, bir hüneri, bir sanatı bıraktı mı, tabiatı bir başka işle, bir başka sanatla oyalanmaya koyulur.</p>

  <p class="normal">Çünkü bütün halkın gönlüne bir memur tâyin edilmiştir, bu memur onları işsiz güçsüz, azıksız, sefersiz bırakmaz.</p>

  <h3 class="h2baslik" id="calibre_toc_701">LVIII</h3>

  <p class="normal">Kutlu bahar, dost elçisi çıkageldi; sarhoşuz, âşıkız, mahmuruz, kararımız yok.</p>

  <p class="normal">A göz, a mum, bahçeye yürü, yeşillik güzellerini bekletme artık.</p>

  <p class="normal">Çayıra çimene gayb âleminden elçiler geldi; yürü, git; geleni ziyaret etmek âdettir.</p>

  <p class="normal">Gül, gelişini kutlamak için bahçeye geldi; diken, yüzünü seyretmek için güzelleşti, bezendi.</p>

  <p class="normal">A selvi, kulak ver de dinle; süsen, seni övmek, seni anlatmak için ırmak kıyısında baştan ayağa dek dil kesildi.</p>

  <p class="normal">Gonca, boğum boğum, düğüm düğüm olmuş amma lûtfun boğumları açar, düğümleri çözer; o lûtuf, senden çiçekler bitirir de gene sana saçar döker.</p>

  <p class="normal">Sanki kıyamet koptu da bıldır, aralık ayında çürüyüp gidenler, ocak ayında ölüp göçenler, topraktan baş çıkarıyor.</p>

  <p class="normal">Ölmüş tohum yaşayışa kavuştu; toprağın gizlediği sır meydana çıktı şimdi.</p>

  <p class="normal">Meyveli dallar neşeyle nazlanmada, meyvesi olmayan kök utanıp gizlenmede.</p>

  <p class="normal">Sonucu, can ağaçları da böyle olur; iyi ağaç, devletli dal belli olur, meydana çıkar.</p>

  <p class="normal">Bahar padişahı ordu çekti, düzendi, kuşandı; yasemin kalkanını, yeşillik Zül-fekaar’ını takındı.</p>

  <p class="normal">Filânın başını diyorlar, pırasa gibi kesiverelim; Tanrı’nın sanatına bak, apaçık gör şunu.</p>

  <p class="normal">* Evet öyledir bu iş; Tanrı’nın yardımı erişti mi bir sivrisinek, Nemrud’u helâk ediverir.</p>

  <h3 class="h2baslik" id="calibre_toc_702">LIX</h3>

  <p class="normal">Düşünceyi, kaygıyı bırak, yer verme onlara gönlünde; çünkü sen çıplaksın, düşünce, kaygı zemheridir.</p>

  <p class="normal">Mihnetten, eziyetten kurtulma düşüncesine düşmüşsün; halbuki düşünce, mihnetin, eziyetin kaynağıdır.</p>

  <p class="normal">Sanat pazarında düşünce yoktur, düşünceden dışarıdır orası, böyle bil bunu; a esîre kapılan, onun maskarası kesilen, eserleri seyret.</p>

  <p class="normal">Akla fikre gelenlerin çıkıp geldiği yana bak; kart feleği döndüreni ara.</p>

  <p class="normal">Dilberlerin yüzleri, onun sanatıyla gül gibi al aldır; âşıkların yüzleri, onun fitnesi yüzünden sapsarıdır.</p>

  <p class="normal">Şu binlerce kuş yokluk âleminden bir hoşça uçup gelir; şu yüz binlerce ok bir tek yaydan fırlar gider.</p>

  <p class="normal">Neliksiz-niteliksiz, âdetten, töreden dışarı, akla fikre gelmez bir halde gayb âleminde yüzlerce şarapçı, elsiz-ayaksız cibre sıkmadadır, şarap yapmada.</p>

  <p class="normal">Gönül tandırının, mide fırınının ateşi olmadan ekmekler pişirir, dükkâna kor, fakat ekmekçimiz gizli, o bir türlü görünmez gözlere.</p>

  <p class="normal">Dümdüz, pürüzsüz toprak levhasına yüz binlerce resim yapar o; dişilerin kanlarını coşturur da yüzlerce süt sağar o kandan.</p>

  <p class="normal">Allah için bir şey dedin, gökyüzünden ses geldi: Aç zembilini, ihsan geldi a yoksul.</p>

  <p class="normal">Açtın amma büyük geldi ihsan, zembili yırttı; Tanrı mutfağından da azıcık bir şey gelecek değil ya.</p>

  <p class="normal">Gökten kudret helvasıyla bıldırcın kuşu gönderen, dağın yarığından deve çıkaran,</p>

  <p class="normal">Erlik suyundan güçlü kuvvetli bir er yaratan, uyuyana, uykusunda uçup gidecek bir yol açan,</p>

  <p class="normal">Şu hayale kapılanlar, yola koyulsunlar, acele etsinler diye her an yoklukta bir şekil gösterir durur.</p>

  <p class="normal">Buyruğa uyarım ben, mademki sus dedi, susuyorum işte; o buyruk sahibi bir gün bunu kendisi anlatır.</p>

  <h3 class="h2baslik" id="calibre_toc_703">LX</h3>

  <p class="ortayazi">“Tercî-i Bend”</p>

  <p class="normal">A ateşli sevgili, a gönüllere huzur veren ateşli dilber, lûtfet, gel de kendi elinle kaşı kullarının başını.</p>

  <p class="normal">Senin toprağınız, suyuna, bitkine susamışız; kendi toprağına cömertlik, vefa tohumunu ek.</p>

  <p class="normal">Ek de şu yeryüzünün göğsünden, o geniş alandan görülmemiş yeşillikler, bezenmiş renkli, güzel çiçekler bitsin.</p>

  <p class="normal">Her kuyuya yüzü vurmuş; her kuyuda sarhoş, ay yüzlü, güzel yanaklı bir Yusuf belirmede.</p>

  <p class="normal">Şu hikâyeyi bırak; bir kere daha yeni bir haber geldi, beri gel de kulak ver, dinle.</p>

  <p class="normal">Bir pîr geldi yanıma, elinde bir gül dalı vardı; nerden bu dedim, o diyardan dedi.</p>

  <p class="normal">Dedim ki: O bahardan dünyada bir eser yok; çünkü burda bir gül varsa iki yüz tane de diken yarası var.</p>

  <p class="normal">Dedi ki: Bu dünyada da eseri var o baharın, fakat sen şaşırmışsın, gözün kararmış; esrar içen kişinin elbette başı döner.</p>

  <p class="normal">Gönlünü, düşüncelerden, kuruntulardan sil süpür, arıt, elinden at esrarı, çayırlığa çimenliğe bak.</p>

  <p class="normal">Tercî beytini söyle; çünkü dudağına kadar dolu bir kadeh geldi; can nara atıyor: Gel, tatması helâl.</p>

  <p class="ortayazi">*</p>

  <p class="normal">Şaraba düşkünsen, ersen, ustaysan güle benzeme; o, bir kadehçik içti, sızıverdi.</p>

  <p class="normal">* Cehennem gibi gel de yedi denizi de iç, sömür; sâkî de padişahım desin sana, afiyetler olsun, sinsin, şeker olsun, bal olsun.</p>

  <p class="normal">İnsan inci haline gelirse sağrağı deniz olur; ağzını açtı mı o adam, dünya bir lokma olur ona.</p>

  <p class="normal">Dünya bir lokmadır amma sineğe değil, adama, adamdan doğana bir lokmadır şu dünya.</p>

  <p class="normal">Adam sinek doğurmaz, sen de sinek olma; adam ol, Cemşîd, Husrev; padişah ol, Keykubad kesil.</p>

  <p class="normal">Sarhoş değilim de sözümde tat tuz yok; çünkü çalışıp çabalama, sözde edipliğe başvurma, sanata düşme, bir tekellüftür ancak,</p>

  <p class="normal">(s. 115) Fakat sarhoşun ağzı, arı kovanına benzer, balarısı, meramsız, maksatsız her yana uçar gider.</p>

  <p class="normal">Balarıları, ağızlarındaki baldan sarhoş olurlar, harap bir halde ballarıyla, iğneleriyle yelin ortasında uçar dururlar.</p>

  <p class="normal">Yâni biz altı yanlı evden kurtulduk, balarısına o tatlı şerbeti veren padişahlar padişahı kurtardı bizi derler.</p>

  <p class="normal">Tercî, bend ister, halbuki sarhoş, bağ nedir, ip ne? Bilmez; ne bağ tanır, ne öğüt dinler, aklı başında değildir ki.</p>

  <p class="ortayazi">*</p>

  <p class="normal">A canımızın canı, getir lâ’l kadehini; biz nerdeyiz, öyle uzun boylu hikâyeler dinlemek nerde?</p>

  <p class="normal">Aç iki kolunu da kemer gibi kucakla beni; ölümsüzlüğü getir de soy elbisemizi bizim.</p>

  <p class="normal">Yüzlerce kadeh içtin de ağzına kerpiç koydun, sesin çıkmıyor; fakat iki sarhoş gözün, sarhoşları içmeye çağırıp duruyor.</p>

  <p class="normal">Kokusu iki fersahlık yere gelen o şarabı gizlice çekip duruyorsun, sen bilirsin, hadi bakalım, içmeye bak;</p>

  <p class="normal">Yalnız benden gizleme; çünkü sen de bilirsin, başkaları da bilir ki ben senin bir kulunum, hem vefalı bir kulun.</p>

  <p class="normal">Bir de şu var: Hiç şarap gizlenir mi? Eserleri yüzde de görünür, başta da; mutlaka belli olur, meydana çıkar.</p>

  <p class="normal">Deveye biniyorsun da başını aşağıya eğiyor, şehre gidiyorsun, sonra da sakın beni görmeyin diyorsun.</p>

  <p class="normal">Sen o kadar biliyorsun, halbuki o esrik deven, af, af deyip durmada, yâni ikimizi de görün demede.</p>

  <p class="normal">Pazarı, çarşıyı bırak, deveyi gül bahçesine sür; sarhoşların, aynı cinsten olan, birbirlerine lâyık bulunan kişilerin yeri orasıdır.</p>

  <p class="normal">A güzelim, güzelliğine yüz binlerce Tanrı rahmeti; bizim halimiz iyi, senin halin de iyi olsun.</p>

  <h3 class="h2baslik" id="calibre_toc_704">— Z —<br class="chapter"/>
  LXI</h3>

  <p class="normal">A çekinip kaçarak halka boyuna cilveler eden, edalar satan; kurtuluş da sana ulaşmakla olur, murada eriş de; ne mutlu kurtulana, muradına erene.</p>

  <p class="normal">Ateşli bir dilim var, senin aşkınla mum sanki; diyorsun ki: Baştan ayağa dek dil ol, alev kesil, yan.</p>

  <p class="normal">Gündüzün kavgasını gürültüsünü görünce mum gibi ölü bir hale gel; gece yalnızlığı bastı mı mum gibi yan yakıl.</p>

  <p class="normal">Dedim ki: Yalnız sana yanıp yakılmadayım, yalnız seninle uzlaşmadayım; a parsa benzeyen erkek arslanım, her an gizlenme, kaybolma gözümden.</p>

  <p class="normal">Mademki beni kendine çektin, kul ettin, yüzünü gizleme benden; mademki bu perdeyi yırttın, germe o perdeyi önüme.</p>

  <p class="normal">A abıhayat, bu ayrılıktan önce, senden kana kana içen kişiyi bağışla, çekinme, gizlenme ondan.</p>

  <p class="normal">Önce öylesine bir iltifat, sonra bu çeşit yakıp yandırma, eritip bitirme; bu nasıl iş? Önce caizdir demek, sonra caiz değildir diye fetva vermek, olur mu hiç?</p>

  <p class="normal">A gülen can, a gülen baht, yüzümüze gül de şu kocakarı soğuğunda selvi de gülsün, gül de.</p>

  <p class="normal">Kocakarı soğuğunda can bahçesine gitsen o soğukta her bucaktan yüzlerce temmuz görünür.</p>

  <p class="normal">Sen git can bahçesine der, derim ki: Yolu nerde? Hâlâ der, bahçenin yolunu öğrenemedin gitti;</p>

  <p class="normal">Can gibi esprilerin, ince anlamlı sözlerin gelip eriştiği yer yok mu, işte yolu ordadır a esprilere dalan, ince anlamlı sözlere kapılan, böylece ömrünü yele veren kişi.</p>

  <p class="normal">Sen bizim bakışımızı iste. İnce anlamlı, güç anlaşılır sözlere düşme; elinde o devlet yay varken yay tozuna sarılma.</p>

  <p class="normal">Nefis kocaldıysa gönül genç, can terütaze; taze menekşe gibi; güzel yüzlü.</p>

  <p class="normal">Kalbinde doğuştan bir cömertlik yoksa yüce mevkilere ermek, mal mülk, hazine, define sahibi olmak, onu zenginleştirmez.</p>

  <p class="normal">Zenginsen, zenginliğini de gizliyorsan ne çıkar bundan? Nice yılan vardır ki meydana çıkmak için fırsat gözetir.</p>

  <p class="normal">A mücevherler, inciler, taşlar isteyen, karanlıklarda hangisini elde ettin, nerden bileceksin?</p>

  <p class="normal">Kırık dökük taşları yoldan, belden, incileri de denizin dibinden devşir; geceleyin kalp para basmaya kalkışma, gündüzün meydana çıkar, iş anlaşılır.</p>

  <p class="normal">Paraları doğru bir ayarla sına da sana zararı dokunanı at gitsin, işine yarayanı al.<sup class="calibre2"><sup class="calibre2"><a href="../Text/divanson_split_682.html#footnote-200-36" id="footnote-200-36-backlink">[36]</a></sup></sup></p>

  <h3 class="h2baslik" id="calibre_toc_705">LXII</h3>

  <p class="normal">Kafdağı’ndaki Zümrüdüanka gene geldi çattı; gene göğsümdeki gönül kuşu uçmaya başladı.</p>

  <p class="normal">Şimdiye dek peşine düşüp sarhoş olan kuş, tuttu, yemleri yaktı da çırpınıp uçmaya koyuldu.</p>

  <p class="normal">Ayrılık gecesi kanlara gark olan göz, gene sabah yüzü gördü.</p>

  <p class="normal">Sıddıyk’la Mustafâ, mağarada eş dost oldu; örümcek de mağara kapısına ağ kurmaya koyuldu gene.</p>

  <p class="normal">Zevk, safâ dişi ayrılıkla körleşmişti de yüzü ekşimişti; bugün gene vuslat şekerini dişlemeye başladı.</p>

  <p class="normal">Savaş günü giyindiği zırhı bugün ta göbeğine dek yırttı gene.</p>

  <p class="normal">Mısır’daki ırz ehli kadınlar, gene Yusuf’un yüzünü gördüler de her biri bir turunç aldı eline, hepsi de ellerini doğramaya koyuldu gene.</p>

  <p class="normal">Feryat o Yusuf’tan ki gene Zelîhâ, yüklerle lâ’l verdi de mezattan satın aldı onu.</p>

  <p class="normal">O Yusuflar arslanının kanlı ceylan gözleri, gene âşıkların kanlarında yayılmaya koyuldu.</p>

  <p class="normal">Evinde oturup duran can kadını, aşka düştü de çarşafını başına aldı, koşmaya başladı gene.</p>

  <p class="normal">Hamları pişirip olgunlaştıran sevgilinin aşk hayali tenceresi, gene beynin en yüce basamağına kondu, beyni kaynatıp pişirmeye koyuldu.</p>

  <p class="normal">* Halil’i seyret, gene aşkın iki parmağından balla süt emmeye başladı.</p>

  <p class="normal">Aşkına tövbe edip bir yana çekilen gönül, gene sevgilinin afsununu duymaya, düzenine kanmaya kalkıştı.</p>

  <p class="normal">Uyuyanların, uykuya dalanların fikir damına çıkan gönül, gene aşkımızla bir bir yıldızları saymaya girişti.</p>

  <p class="normal">O işi gücü kötü hırsız ayyarın karasevdası, ip gibi gene saçlara tırmanmaya başladı.</p>

  <p class="normal">Aşkın özündeki naz, sanatında maharetli bir sarraf gibi gene avcuna altın, gümüş, bakır kesintileri koymaya girişti.</p>

  <p class="normal">Tebriz’de Tanrı Şems’inin lûtfu vardır, keremi vardır, o gene kulağımızdan tuttu, bizi kendine çekmeye koyuldu.</p>

  <h3 class="h2baslik" id="calibre_toc_706">— Ş —<br class="chapter"/>
  LXIII</h3>

  <p class="normal">A güzel, yüzyıl kaçsan da yanımıza gelmesen gene senin işini altüst ederiz, kendi işimize döndürürüz.</p>

  <p class="normal">Kaçma, çaresiz, feleğin çemberinden geçeceksin; ister kükremiş arslan ol, ister aşağılık, uysal koyun; bu böyle.</p>

  <p class="normal">Beden, canın omzunda çıkmış bir kan çıbanıdır, oldu mu neşter yarasına hacet kalmaz, patlar, boşalır.</p>

  <p class="normal">Ne mutlu o bâtıla ki bâtıldan kaçar, Tanrı aşkına sarılır, yapışır, hem de zamksız, çirişsiz.</p>

  <p class="normal">Gece gündüz, ömür elbisesini arşınlayıp duruyorlar, ölçüp biçiyorlar, ya bir gün, ya bir gece mutlaka sonu gelecek bunun.</p>

  <p class="normal">Zavallı insan, aşk zebun etmiş onu; böyle bir süvari, sırtı yaralı ata ağır gelmiş.</p>

  <p class="normal">Sus, sükût âleminde varlığını kaybet; çünkü o aşkın işi, din, mezhep âşıklarını öldürmektir.</p>

  <h3 class="h2baslik" id="calibre_toc_707">— G —<br class="chapter"/>
  LXIV</h3>

  <p class="normal">Aşk padişahının vefası yoktur diyorlar; yalan. Senin gecenin sabahı yoktur, gündüzü göremezsin diyorlar; yalan.</p>

  <p class="normal">Diyorlar ki: Aşk için ne diye öldürüyorsun kendini, beden yok olduktan sonra hayat yok; yalan.</p>

  <p class="normal">Aşk yüzünden gözyaşı dökmen abes, gözünü yumdun mu görmek, buluşmak yok diyorlar; yalan.</p>

  <p class="normal">Diyorlar ki: Şu zaman geçip gitti, biz de zamanımızı doldurduk mu can o yana gitmez, buna imkân yok; yalan.</p>

  <p class="normal">Hayale kapılanlar, hayalden vazgeçmeyenler, peygamberlerin bütün hikâyeleri düzme, hayalden ibaret diyorlar; yalan.</p>

  <p class="normal">Doğru yolu tutmayanlar diyorlar ki: Kulun, Tanrı kapısına varması mümkün değil; yalan.</p>

  <p class="normal">(s. 116) Gönül sırrını bilenler diyorlar ki: Sırları, gayb sırrını Tanrı, kuluna vasıtasız söylemez; yalan.</p>

  <p class="normal">Diyorlar ki: Kula gönül sırrını açmazlar, lûtfedip kulu göğe almazlar; yalan.</p>

  <p class="normal">Balçıktan meydana gelen insan, gök ehliyle âşinâ olamaz diyorlar; yalan.</p>

  <p class="normal">Diyorlar ki: Tertemiz can, şu yuvadan aşk kanadıyla uçup havalanamaz; yalan.</p>

  <p class="normal">Halkın zerre zerre iyiliğine, kötülüğüne, o gerçek güneş mükâfat vermez, ceza vermez diyorlar; yalan.</p>

  <p class="normal">Sus; eğer birisi sana harfsiz, sessiz söz olamaz derse de ki: Yalan.</p>

  <h3 class="h2baslik" id="calibre_toc_708">LXV</h3>

  <p class="normal">Bugün neşe günü, bu yıl eğlenme yılı; halimiz, ahvalimiz iyi, bağ bahçe de iyi olsun, hoş olsun.</p>

  <p class="normal">Bahar geldi, gül, gülerek nerkise dedi ki: Uzak olsun kuzgunun çirkin yüzü, çok şükür göründüğü yok, senin de gözün aydın, benim de.</p>

  <p class="normal">Gül bülbüllerin mezesi, şeker duduların. Karganın gözü kör amma ne çıkar? Onun inadına âlem yemyeşil, lâlelik, çimenlik.</p>

  <p class="normal">Nar, elmaya bir şeftali ver dedi; o da, çayırlığın çimenliğin bütün işsiz güçsüzleri bu heveste dedi.</p>

  <p class="normal">Mesîh’ten can verip şeftali almak gerek; hem de gönülden, kafadan gelişip yücelen canı değil, gerçek canı.</p>

  <p class="normal">* Bağ da, bahar da gayb cennetinden gelen elçinin sarhoşu, dinle de işit; elçinin ödevi ancak haber ulaştırmak.</p>

  <p class="normal">Kerem, ihsan güneşinin altında yeni bir kol kanat aç; çünkü güneşin önünden bulut da gitti, sis, pus da.</p>

  <p class="normal">Bahar sâkîsi, şimdi öylesine şarap döktü ki gayb âleminin suya yanmışları bile bu feyze kandı da yeter diye feryada başladı.</p>

  <p class="normal">Güneşimiz, can baharında Hamel burcuna kondu, o burcu yurt edindi; ne karakış korkusu var, ne kânun; ne de hoş bir şey.</p>

  <p class="normal">Böylece başını salla, yâni gel diye işaret et de geleyim; sonra başımı kaşı, bunu istiyorum, vazgeçemiyorum bundan.</p>

  <p class="normal">Bugün ayağını dire, sâkî ayakta, toprak suya kanmış, gökyüzü yüzlerce mumla, yüzlerce ışıkla bezenmiş.</p>

  <p class="normal">Gâh su gösterir bize, gâh ateş; gönlüm dağlanmıştı, dağlar vardı gönlümde, hepsinden kurtardı beni.</p>

  <p class="normal">Gam, kedinin pençesine düşmüş fare gibi cik cik diye bağırmada; sen söyle ona, de ki: İster cik cik de, ister cak cak cak, kurtuluş yok.</p>

  <p class="normal">Örekeyi ateşe yak, artık pamuk eğirme; şu harfler, şu söz, boğazında düğümlendi kaldı da boynun iğe döndü bu yüzden.</p>

  <h3 class="h2baslik" id="calibre_toc_709">— L —<br class="chapter"/>
  LXVI</h3>

  <p class="normal">Bugün neşe günü, bu yıl gül yılı; halimiz, ahvalimiz iyi, iyi olsun, hoş olsun gülün de hali, ahvali.</p>

  <p class="normal">Güle sevgilinin gül bahçesinden yardım geldi; artık gözlerimiz gülün zevâlini görmez.</p>

  <p class="normal">Gülün debdebesinden, letafetinden, yetişip gelişmesinden nerkisin gözleri sarhoş olmuş, bahçe ağzını açmış, gülüyor.</p>

  <p class="normal">Süsen ağzını açmış da selvinin kulağına bülbülün aşkına ait sırlar söylüyor, gülün güzelim huylarını anlatıyor.</p>

  <p class="normal">Gül bize yardım için elbisesini yırtarak koştu geldi, biz de ona kavuştuk da o yüzden neşeyle elbisemizi yırtıyoruz.</p>

  <p class="normal">Gül, bir âlem ki bu âleme sığmıyor; hayal âlemi bile gülü hayal etmeye dar geliyor.</p>

  <p class="normal">Gül dediğin kim? Akıl bahçesinden, can bağından gelmiş bir haberci. Gül dediğin de ne? Asıl gülün, solmayan, dökülmeyen gülün ululuğunu bildiren bir şeyceğiz.</p>

  <p class="normal">Gülün eteğini tutalım, ona yoldaş olalım da oynaya güle gülün aslına, zevâlsiz gül fidanına gidelim.</p>

  <p class="normal">Gülün aslı, zevâlsiz gül fidanı, Mustafâ’nın terinden bitmiş, lûtfundan meydana gelmiştir; o ulunun yüzünden yeniayken dolunay haline gelmiştir gül.</p>

  <p class="normal">Siz, gülün yapracıklarını koparırsınız amma yeniden yeniye can verirler ona, diriltirler onu, yeniden yeniye kol kanat ihsan ederler güle.</p>

  <p class="normal">* Baharın davetine nasıl icabet etti gül, seyret de gör; hani ölmüş, yok olmuşken o dört kuş da Halil’e koşup gelmişti ya, tıpkı onun gibi.</p>

  <p class="normal">Sus hoca, dudağını açma, gülün gölgesinde otur da gonca gibi dudak altından, gizlice gülümse.</p>

  <h3 class="h2baslik" id="calibre_toc_710">LXVII</h3>

  <p class="normal">Üstünlükleri elden kaçırmakla ne de ziyana düştü; yazık nefsimize; vesileleri bozdu, fırsatları kaçırdı gitti; eyvahlar olsun canımıza.</p>

  <p class="normal">Bütün kabilelerin övüncü olan o candan ayrıldım da kayalar bile halime acıdı, bana ağlayıp inlemeye koyuldu.</p>

  <p class="normal">Ayrılığım, Tur Dağı’yla Safâ tepesine bir an bile yükletilse depremlere uğrarlar, yıkılıp giderler.</p>

  <p class="normal">İçimizdeki aşkın kıvılcımları belirse bizi kınayanların tümünü yakar, kavurur.</p>

  <p class="normal">Güzelliğinden bir zerre bile yeryüzüne vursa hiçbir çöl korkulu olmaz kervanlara.</p>

  <p class="normal">Yüceliği gönlü aydınlatan, vuslata da, her yüce kişinin anlayamayacağı nura da and olsun;</p>

  <p class="normal">Apaçık söyleyemediğim, ancak kinaye yollu anlatabildiğim o aramızda geçen gizli şeylere, güzelim işlere and olsun;</p>

  <p class="normal">Gönlümden hiç mi hiç çıkmayan, fakat dilimle söylemeye de imkân bulunmayan cömertliğe, verdiğin nimetlere and olsun;</p>

  <p class="normal">Bütün dileklerimize kavuştuğumuzu, bütün isteklerimize eriştiğimizi apaçık gösteren parlak bir vuslata erdir bizi.</p>

  <p class="normal">Ağlamaktan gözlerim öyle kızarmış, öyle şişmiş ki bu gözlerle hiçbir konuğu ağırlamaya gücüm kuvvetim yok.</p>

  <p class="normal">Kapısının eşiğindeki topraktan bir avuç toprak dilerim ki sürme gibi gözlerime çekeyim de gözlerimi ışıklandırsın, aydın etsin.</p>

  <p class="normal">Tebriz’in bütün toprağı böyle bir toprak mı; imkân mı var buna? Ben canın tıpkısıyım diyen beden olmaz olsun.</p>

  <p class="normal">Efendimiz, sahibimiz Şemseddin, yaşadıkça yaşasın, var olsun; boynumda hakları var, işimi gücümü ancak o başarır benim.</p>
</body>
</html>
