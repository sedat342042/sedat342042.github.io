<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h3 class="h2baslik" id="calibre_toc_711">— M —<br class="chapter"/>
  LXVIII</h3>

  <p class="normal">Usanma, bezme bizden, çok güzeliz biz; kıskançlığımızdan örtülere büründük.</p>

  <p class="normal">Bir gün beden örtüsünü canın üstünden attık mı görürsün bizi; Ay da kıskanır bizi, Ferkad yıldızı da, o da hasrettir bize, bu da.</p>

  <p class="normal">Bizi görmek için yüzünü adamakıllı yıka, arın. Yıkamayacaksan, arınmayacaksan uzak ol bizden, kendi güzelliğimiz kendimize yeter.</p>

  <p class="normal">Yarın kocayacak güzel değiliz biz; biz ebedî genciz, gönlümüz rahat, hoşuz, önümüze ön yok, sonumuza son.</p>

  <p class="normal">Örtü eskidiyse, yıprandıysa güzel ihtiyarlamadı ya; ömür örtümüz fânî, fakat biz uçsuz bucaksız bir ömrüz.</p>

  <p class="normal">İblis, Âdem’in örtüsünü gördü de yüz çevirdi; Âdem ona seslendi; sen sürülmüş, kovulmuşsun, biz sürülmedik de, kovulmadık da.</p>

  <p class="normal">Geri kalan melekler secdeye kapandılar da bir güzele düştü gönlümüz dediler;</p>

  <p class="normal">Dediler ki: Örtü altında öyle bir güzel var ki güzelliği aklımızı başımızdan aldı, secdeye kapandık.</p>

  <p class="normal">Kocalmış, ihtiyarlamış kişileri güzellerden ayırt edemezsen, aşk âleminde bu seçmeyi yapamazsa aklımız, dinimizden dönmüş olalım.</p>

  <p class="normal">Güzelin de sözü mü olur? Tanrı arslanı o; biz çocukça sözlere daldık, zaten de çocuklarız, ebced okuyoruz biz.</p>

  <p class="normal">Çocuğu cevizle, kuru üzümle kandırırlar; çocuk olmasak cevize, üzüme lâyık olur muyuz hiç.</p>

  <p class="normal">Bir kocakarı zırhlar, tolgalar giymiş, bunlarla kendisini gizlemiş de savaş eriyim, yüce bir Rüstem’im ben diyor.</p>

  <p class="normal">İstediği kadar giyinsin, kuşansın, herkes bilir ki kadındır o, nasıl olur da yanılırız? Ahmed’in nuruna gark olmuşuz.</p>

  <p class="normal">* İnanan anlar, fark eder; böyle dedi Mustafâ; şimdi ağzını yum, sözsüz bulduk doğru yolu.</p>

  <p class="normal">Geri kalanını Tebriz’in övündüğü Şems’ten dinle; çünkü hikâyenin hepsini o padişahtan duyamadık biz.</p>

  <h3 class="h2baslik" id="calibre_toc_712">LXIX</h3>

  <p class="normal">Kıtlığa düşmüş susuzlarız, pek çok yemekler yemişiz; çaresiz değiliz amma, dertlere dermanız, çaresizliğe çare.</p>

  <p class="normal">Mecliste şaraba benzeriz, savaşta Zül-fekaar’a. Şükretmede kaynağız sanki, dayanmada mermer kaya.</p>

  <p class="normal">Rüşvet alan para pul padişahı değiliz; paramparça gönül hırkalarını diker, yamarız biz.</p>

  <p class="normal">Bizden sır saklama; zaten gönlündeyiz senin. Gönlünü alma bizden, zaten elimizde gönlün.</p>

  <p class="normal">Saman altında gizli, uçsuz bucaksız deniziz; yahut da yıldızlarda parlayan güneşiz biz.</p>

  <p class="normal">Sarhoş bir halde dam kenarında durduğumuza bakma; dam da bilir ki kıyımız, kenarımız yoktur bizim.</p>

  <p class="normal">(s. 117) Ay ışığı dam kıyısına vurmaktan korkar mı hiç? Peki, biz ne diye gam yiyelim? Ay’a binmişiz biz.</p>

  <p class="normal">Ciğerlerimiz aşk oklarıyla oklandıysa ne çıkar? Bak da gör hele, ciğer zahmetinden kurtulmuşuz da ne işlere dalmışız.</p>

  <p class="normal">Köy kasabı ağlatıp inleterek bizi kesti amma gene de hem köyde yayılmadayız, hem kanarada asılı durmada.</p>

  <p class="normal">Hem mühreyiz, hem mühreye hokka kesilmişiz; hem gönül hengâmesine dalmışız, altüst oluyoruz, hem karşıya geçmişiz, kendimizi seyre dalmışız.</p>

  <p class="normal">* Ahmed’in müjdesini vermedeyiz, Mesîh gibi beşikte çocukken konuşuyoruz amma susalım;</p>

  <p class="normal">* Tebriz’in övündüğü Şems’in aşkıyla gece gündüz, şihap gibi, kıvılcım gibi gökyüzünde şeytanları yakıp öldürmedeyiz.</p>

  <h3 class="h2baslik" id="calibre_toc_713">LXX</h3>

  <p class="normal">Yüzünü seyretmedeyiz, yeşilliğe de boş vermişiz, gül bahçesine de; gözüne dalmışız, şarabı da boşlamışız, şarapçıyı da.</p>

  <p class="normal">Evi rehine vermişiz, mahalleni yurt edinmişiz; dükkânı yıkmışız, işe boş vermişiz.</p>

  <p class="normal">Neyimiz varsa hepsini de aşk yağmaladı; kârdan da geçmişiz, ziyandan da, alışverişten de.</p>

  <p class="normal">Aşk dâvasına girişmek, ondan sonra da namus, ad san, âr, hayâ kaydına düşmek, olmayacak bir iş; utanmayı satmışız, âra, hayâya boş vermişiz.</p>

  <p class="normal">Neşe yurdu, gönül hoşluğu ülkesi bize verilmiş; azın, çoğun varından da geçtik, yoğundan da.</p>

  <p class="normal">Başımız yüceldikçe yüceldi, gökleri bile aştı; çünkü aşk zevkiyle baştan da geçtik, sarıktan da.</p>

  <p class="normal">Biz söz söylüyoruz, sen inkâr ediyorsun, iki âlemin ikrarına da boş verdik biz, inkârına da.</p>

  <p class="normal">Şu bir avuç köpeğe bak; nasıl da birbirlerine düşmüşler; biz köpekten doğmadık, köpek değiliz, leşe boş verdik biz.</p>

  <p class="normal">Sırlarını Tanrı bilir ancak, bu da yeter gider; bizse kötünün kötülüğünden de geçmişiz, düzencinin düzeninden de.</p>

  <p class="normal">Aşkın verdiği ders nasıl, ne vakit unutulur? Artık ondan bahsetmeye de boş verdik, ona dair söz kavgasına girişmeye de, onu tekrarlamaya da.</p>

  <p class="normal">Gizlice ne yaparsan apaçık o biter; dilediğin tohumu ek, boş vermişiz biz.</p>

  <p class="normal">Yol arkadaşlarının mıhladızı çekti de söyletti bizi; yoksa bu yolda sözden geçmişiz biz.</p>

  <p class="normal">Tebriz’in övündüğü Şemseddin’in yüzündeki nur sayesinde dönüp duran gök kubbedeki güneşe bile boş vermişiz biz.</p>

  <h3 class="h2baslik" id="calibre_toc_714">LXXI</h3>

  <p class="normal">Kalk, şarabı koca sağraklarla, testilerle içelim; padişahlar padişahının meclisi bu, bu mecliste ne diye şarap içmeyeceğiz?</p>

  <p class="normal">Padişah bir deniz, şarap da bir tatlı, bir sinen şarap ki; sun o lâ’l renkli şarabı, sun da gör, ne biçim bir özümüz, ne çeşit bir mayamız var.</p>

  <p class="normal">Güneş yeryüzüne öylesine bir ışık kadehi serpti ki; biz de zerre gibi sarhoş bir halde yücelerde uçalım.</p>

  <p class="normal">Zevâlsiz güneş bize bir şarap sundu ki, gururumuzdan güneşin kadehine bile bakmıyoruz artık.</p>

  <p class="normal">Getir o akılları yakıp yandıran, gönülleri ışıtıp aydınlatan şarabı, getir de gönül gibi varlığımızın balçığından geçelim gitsin.</p>

  <p class="normal">Dolu dolu içmedeyiz, çünkü padişahın keremini, ihsanını biliyoruz; şarap içmede ileri gitmişiz, hizmette geri kalmışız, kusur etmişiz.</p>

  <p class="normal">Çünkü şükretmek, gerçekten de hizmet etmeye engeldir; bu yanda gelişmişiz, o yandaysa arık mı arıkız.</p>

  <p class="normal">* Sırçada, kandil konan yerde parıl parıl parlayan nurla ışıt bizi, biz zaten onun yalımlarıyla ışıyıp duruyoruz.</p>

  <p class="normal">Beden, tandır gibi bu şarabın yalımıyla çok ısındı, çok soğudu; bizi odun gibi yak, yandır da hiç üşümeyelim.</p>

  <p class="normal">Gökyüzü fanusu gibi can ateşlerle dopdolu; sanki bakır mıyız, kalp mıyız, yoksa halis altın mı, bunu anlamaya yarayan bir ocak.</p>

  <p class="normal">A gül yanaklı, lâleye benzeyen kadehi meclise getir de biz de o lâleye benzer kadeh yüzünden gül gibi yaseminler devşirelim.</p>

  <p class="normal">Güzel güzel gül, güzelliğin, hoşluğun özünü, mayasını getir meclise; biz herkesle hoşuz amma seninle olduk mu, daha hoşuz.</p>

  <p class="normal">Çalgıcı, o terütaze nağmeyi bir kere daha söyle de seyret bir; sen tazesin, lâtifsin amma biz senden de daha tazeyiz, daha lâtifiz.</p>

  <p class="normal">Coş, güzel sesin gelsin, vursun bize; aşkına vefa göstermede biz mermer kayayız âdeta.</p>

  <p class="normal">O nefesi, miras olarak Mesîh’ten aldın sen; üfür kulağımıza, ne üfürülürse çaresiz o sesi veren zurnayız tıpkı.</p>

  <p class="normal">Ağız sözlerle dolu amma yum ağzını, sus, çünkü inkâra döşenmiş hasetçilerin yanındayız.</p>

  <h3 class="h2baslik" id="calibre_toc_715">LXXII</h3>

  <p class="normal">Dünyada kimseyle uyuşamayız, uzlaşamayız; gök kubbe altında bir ev kuramayız biz.</p>

  <p class="normal">Mahmuruz, sarhoşuz, susuzuz, içtikçe içiyoruz; herkes yeter demiş, sızmış, yeterimiz yok bizim.</p>

  <p class="normal">Rahmet denizidir bu, düşmansa üstündeki köpük, çerçöp; her çerçöp için gönül dalgasından vazgeçmeyiz biz.</p>

  <p class="normal">* Burnu büyük Âd gibi, Semûd gibi şu yokluk alanında köşk kurmayız, çardak yapmayız biz.</p>

  <p class="normal">O ölümsüzlük mülkünde Nuh gibi, Halil gibi aşk köşkünden başka bir yapı yapmayız biz.</p>

  <p class="normal">Avlanmak istedik mi uçup gittiğimiz yer Kafdağı’dır, akbaba gibi leş avlamayız biz.</p>

  <p class="normal">Güzelim tertemiz huriler dururken kahpecikleri kandıran o kapkara Şeytan’ı gelin almayız biz.</p>

  <p class="normal">Kapkara hırs, tamah toprağına meyvesi cefa olan fidanı dikmeyiz biz.</p>

  <p class="normal">Gözümüzde onun kutluluğunun tadı varken kutlu cana bile bakmayız biz.</p>

  <p class="normal">Sus, bundan böyle, bizim cinsimizden olmadığı için pek o kadar nazma da, pek öyle kafiyeye de aldırış etmeyiz biz.</p>

  <h3 class="h2baslik" id="calibre_toc_716">LXXIII</h3>

  <p class="normal">Şu durmadan, şu her an sunulan, şu kıpkırmızı şarapla dolup boşalan kadeh yüzünden kanlı gözyaşlarım şıp-şıp-şıp damlamada. Bu sesler bir davulu andırıyor sanki; a gönül, şükrederek çal davulu sen de: güm-güm-güm.</p>

  <p class="normal">Şarap davulunu buldun, hadi, çal şükür davulunu; gâh zîr perdesinden çal a gönül, gâh bem perdesinden, bem-bem-bem.</p>

  <p class="normal">Benim için de bir davul al davulculardan, al da çalayım, çalayım da dünya bahçesinden gamın, kederin dallarını koparayım, kökünü söküp atayım.</p>

  <p class="normal">Bir ordu geldi çattı, ordunun kumandanı da aşk; dağ da davulla, bayrakla doldu, ova da.</p>

  <p class="normal">Biz şarapla dopdolu bir hale geldik, sâkî de inadına şarabı aşırı sunmada, derya gibi sunmada.</p>

  <p class="normal">Bilir misin, deniz neden kabarıp coşar, dalgalanıp köpürür? Benden işit, çünkü deniz adamıyım, denizdeyim ben.</p>

  <p class="normal">Kabı dar gelir kendine, geniş yer ister de sonucu su havalara kalkar.</p>

  <p class="normal">A güzelim benim, su ta gökteyken yolculuğu huy edinmiştir; gökten yağar, havaya ağar, dağdan çağlar, derede akar.</p>

  <p class="normal">Bizim abıhayatımız, denizin suyundan aşağı değil ya; biz de varlıktan yokluğa dalgalanıp gidiyoruz.</p>

  <p class="normal">Cana, ne şu topraktan yaratılmış dünyada bir karar vardır, ne şu boyu bükülekalmış gök kubbenin altındaki havada.</p>

  <p class="normal">Hangi bahçede açılıp saçılmışsa can oraya meyleder, yâni o büyük mü büyük, yüce mi yüce padişahlar padişahının sanat kucağını ister.</p>

  <p class="normal">Şu halde bırakma, daha şarap içebilirsin; hocam, bu zulme, bu siteme razıyız biz.</p>

  <p class="normal">Sus, şehre fitneler saldın; fakat amcanın canı bir deryadır; beyhude yere onun susmasını bekleme.</p>

  <h3 class="h2baslik" id="calibre_toc_717">LXXIV</h3>

  <p class="normal">Hiçbir şeycikler söyleme, gizli bir hazine elde ettim; can verdim amma bir cihan aldım.</p>

  <p class="normal">Yüzüm bir kuyumcuya benziyor, ondan işit bu sözü; diyor ki: Bir kesim altın verdim, bir maden satın aldım.</p>

  <p class="normal">Sevgilinin güzelim gözlerinden ne oklar yedim, kalem kaşlarından ne yaylar elde ettim.</p>

  <p class="normal">Halka, örtülü, kapalı söyleyeyim şu sözü; bunu falandan satın aldım demeyeyim kimseciklere.</p>

  <p class="normal">Balık gibi dilsizdim ben, fakat bir şeker dudaklıyı gördüm de bir dil satın aldım.</p>

  <p class="normal">Ansızın bahçede bir ağaç gibi bittim, boy attım; o eseri belirmeyen bahçeden bir iz buldum, bir eser elde ettim.</p>

  <p class="normal">Bahçede, bu bahçenin dedim, ucu bucağı yok; yok amma ben yoklukta bir bucak buldum.</p>

  <p class="normal">* Tebriz’in övündüğü Şemseddin’e ulaştım, iki âlemden de dışarı, bir kırana eriştim.</p>

  <h3 class="h2baslik" id="calibre_toc_718">LXXV</h3>

  <p class="normal">(s. 118) Kalkın a âşıklar, göğe ağalım; şu dünyayı gördük, bir de o dünyaya varalım.</p>

  <p class="normal">Hayır, hayır; şu iki bahçe de güzel, ikisi de hoş, fakat ikisinden de geçelim de bahçıvana gidelim.</p>

  <p class="normal">Sel gibi secdeler ederek denize dek gidelim, denize kavuştuktan sonra da üstündeki köpükler gibi el çırpa çırpa koşalım, yürüyelim.</p>

  <p class="normal">Şu yas âleminden düğün dernek âlemine sefer edelim, şu safran gibi sapsarı yüzü bırakalım, erguvan gibi kıpkırmızı bir yüz elde edelim.</p>

  <p class="normal">Düşme korkusundan yaprak gibi, dal gibi titreyerek, yüreğimiz atarak aman yurduna varalım.</p>

  <p class="normal">Gurbetteyiz, dertten kurtulmamıza bir çare yok; toprak yurdunda yola düşmüşüz, tozdan kurtulmamız mümkün değil.</p>

  <p class="normal">Yemyeşil dudu kuşları gibi güzelim kanatlarımızı çırpıp uçalım, şeker yurdu kesilelim, şeker alana gidelim.</p>

  <p class="normal">Şu şekiller, hep izinin tozu belirmeyen bir ressamın varlığına delil, kem gözden gizli, ta izi belirmeyen ressama varalım.</p>

  <p class="normal">Belâlarla dopdolu bir yol; fakat kılavuzumuz aşk; bu yolda nasıl gideceğimizi öğretiyor, belletiyor bize.</p>

  <p class="normal">Padişahın lûtuf, kerem gölgesi korur bizi; korur amma gene de kervanla yol almamız daha iyi.</p>

  <p class="normal">Yarıklarla dolu bir dama yağan yağmura benziyoruz, yarıklardan kaçalım, oluğa varalım.</p>

  <p class="normal">Yay gibi eğriyiz, çünkü kiriş boğazımızda; mademki dosdoğru geldik, yaydan ok fırlar gibi dümdüz gidelim.</p>

  <p class="normal">Kedilerin korkusundan fareler gibi evde kaldık; arslan oğluysak varalım, o arslana gidelim.<sup class="calibre2"><sup class="calibre2"><a href="../Text/divanson_split_683.html#footnote-200-37" id="footnote-200-37-backlink">[37]</a></sup></sup></p>

  <p class="normal">Yusuf gibi güzele karşı canımızı ayna haline getirelim de Yusuf’un güzelliğine bir armağanla varalım.</p>

  <p class="normal">Susalım da sözler bağışlayan söylesin, o nasıl söylerse biz de o çeşit gidelim.</p>

  <h3 class="h2baslik" id="calibre_toc_719">LXXVI</h3>

  <p class="normal">Gözünü aç da bak, o gözler yüzünden apaydınız zaten; hâşâ, gözümüzü o yüzden ayırmayız biz.</p>

  <p class="normal">Pervanene, gene de kendin için yalım yalım yak, aydınlat göğsünü; aydınlat da aşkla atalım kendimizi o aydınlığa.</p>

  <p class="normal">Aşk korkusunu arttırdıkça arttır, emin olmayı istemiyoruz; senin aşk korkundadır adamakıllı emin oluşumuz bizim.</p>

  <p class="normal">Pervaneye, her gün, senin mumundan bir müjde geliyor, öl diyor yâni, öl ki sana biz can vermeyi kabullendik, diyetin bize.</p>

  <p class="normal">Benliğimizden geçelim, varlığımızı terk edelim, aşkla yüzlerce batman varlığa ulaştık, aşkla varız ancak dediğin gün yok mu? İşte o gün neşeliyiz, o zaman sevinç içindeyiz biz.</p>

  <p class="normal">Senin güzellik bahçeni görmüşüz, o yüzden selvi gibi boyumuz yüce, o yüzden süsen gibi dilli miyiz dilli.</p>

  <p class="normal">Yürü, zamanenin gül bahçesini ateşlere yak; yüzüne âşık olduk da o gül bahçesine daldık çünkü.</p>

  <p class="normal">A aşk yoluna girip de gönlü pörsüyen, alt olup giden, çabuk kaç, gel, bize sığın, çünkü biz demirden bir kaleyiz.</p>

  <p class="normal">Tebriz padişahı Şemseddin’in ateşindeki zevk yüzünden yüzümüzün suyunu tamamıyla döktük, sâfi yağ kesildik.</p>

  <h3 class="h2baslik" id="calibre_toc_720">LXXVII</h3>

  <p class="normal">A benim kulağımı tutup çeken, apaydın gözüm sensin; beni ne diye bahçeye götürmek istiyorsun; zaten bağım da sensin, gül bahçem de sen.</p>

  <p class="normal">Bir ömür boyunca senin sofrandayım, senin nimetini yiyorum; senin lûtuf bayrağının altında davul çalıp durmadayım.</p>

  <p class="normal">Sevgili, bu rüya mıdır, hayal mi diye iki gözümü ovup duruyorum, acaba ben miyim bu? Bir türlü inanamıyorum.</p>

  <p class="normal">Evet, benim, fakat benliğimi bırakmışım, varlığımdan soyunmuşum, yeniay gibi senin dolunayına karşı pek ince, pek sönük görünmedeyim.</p>

  <p class="normal">Padişahlar padişahının tacını bile hor görüyorum; yüzünün şevki, boynuma bir halka benim, elbette böyle olacak bu.</p>

  <p class="normal">Balıklarla beraber senin denizinin nimetlerini yiyorum; kıskançlığımdan karadakilerle bir türlü kaynaşamıyorum, suyla yağ gibi tıpkı.</p>

  <p class="normal">İşim gücüm, denizden su içmektir amma balık gibi benim de su içtiğimi gören yok.</p>

  <p class="normal">Cefa tırnağı dilek damarımı kaşırsa o tırnağın zahmetiyle çeng gibi pek güzel sesler veririm.</p>

  <p class="normal">Fakat sen de anladın ki bir tek damarım bile yok; atan, oynayan bir tek damarım varsa göster, kökünden kesip atayım onu.</p>

  <p class="normal">Ne iştesin dedin, yok olanın işi de olmaz. Evet, doğru; fakat ben yok değilsem, yok olmamışsam neden yurdum, konağım, yokluk olmuş?</p>

  <p class="normal">Sen kıyamet Sûr’usun, bense bir ölüyüm; sen ilkbaharın canısın, bense selviyim, süsenim.</p>

  <p class="normal">Ben şöylece yarım yamalak söyledim, gerisini sen söyle; sen aklın da aklına akılsın, bense pek akılsızım.</p>

  <p class="normal">Ben bir resimdir yaptım, ona can vermek sana düşer; sen canın da canına cansın; bense beden isteyen biriyim ancak.</p>

  <h3 class="h2baslik" id="calibre_toc_721">— N —<br class="chapter"/>
  LXXVIII</h3>

  <p class="normal">Apaydın, dupduru bir suya benziyorsun, bulandırma bu suyu; gönlüne perde salma, kapatma gönlünü, etme gönül, etme bu işi.</p>

  <p class="normal">Temiz erler seyir seyran için toplandılar, gönlün çevresine oturdular, bu yüce erlere karşı sen de utanç içinde kalma, gönlü de utandırma.</p>

  <p class="normal">Gönül, kendini aşktan çek diye nara atıyor; tamamıyla can kesilmişsen gönlü böyle nekes alıştırma.</p>

  <p class="normal">Bakırı altın ederler ya; bu bir başka bilgidir; şu ettiğin işlerle bakır altın olmaz, bırak bu işleri.</p>

  <p class="normal">A can, gönülden ayrı düşeli bir hayli zaman oldu; otuz yıl uzak kaldın, bâri şu otuz yılı kırk yıla çıkarma.</p>

  <p class="normal">Gök havanında ezilip toz haline gelen şey, sürme değildir; sürme diye çekme onu gözüne.</p>

  <p class="normal">Nice hengâmeler var; öyle her yol başında durma; vakit geçti, gün bitiyor, oyalanıp kalma.</p>

  <h3 class="h2baslik" id="calibre_toc_722">LXXIX</h3>

  <p class="normal">Sevgili, şarap getir, bahtımı tamamla; zevkimi aman yurdu, esenlik mülkü gibi kutlu bir hale getir.</p>

  <p class="normal">Zühre yıldızı senin şarap meclisinde değersiz bir halayıkcağızdır; gönül güneşin tutulmuş, aç güneşini de Ay bile kul köle olsun.</p>

  <p class="normal">Mesîh gibi gökten yemek getir; insanları vazgeçir şu ekmekten, şu çorbadan.</p>

  <p class="normal">Bir avuç donmuş, buz kesmiş kişiyi sıcak nefeslerinle canlandır, açılıp saçılsınlar; bir avuç yoksul dilenciyi yüceler yücesi padişah haline getir.</p>

  <p class="normal">Şu bumburuşuk, somurtkan yüzü güldür, neşelendir, şu kesilip biten ömrü ebedîleştir.</p>

  <p class="normal">A her başın şevki, âşıkların başlarını kaşı; a her durağın zevki, kucağımıza gel, orayı durak edin.</p>

  <p class="normal">Mademki kadehi olmayan evin ışığı da yok; biz de bir ev kurduk, kadeh tedarikine bak.</p>

  <p class="normal">Lûtfun, bize yüz binlerce nimetler vermede; gönül şaşırıp kalmış, ne diyeceğini, hangisini isteyeceğini bilemiyor.</p>

  <p class="normal">Sus, dost sormadan da cevap verir; sen onu seyre dal, sözü bırak.</p>

  <h3 class="h2baslik" id="calibre_toc_723">LXXX</h3>

  <p class="normal">Kızmışsın, seni seven, esirgeyen, sana acıyan dosttan gönlünü almışsın, betinden benzinden bunu anlıyorum, bu kokuyu alıyorum.</p>

  <p class="normal">Cismin şekli, güneşe benzeyen yüzünden meydana geldi, parladı; bu yüzden benim de gökyüzü gibi sırtım kambur, göğsüm gömgök.</p>

  <p class="normal">Attığın o kızgın bakış oklarından yüzlerce ok gibi dümdüz boy, yay gibi iki büklüm olmuş.</p>

  <p class="normal">Soruşuma kızdın da lâ’l dudaklarını yumdun; bunun derdiyle bende can mı kaldı, gönül mü, dil mi?</p>

  <p class="normal">Lûtfun bir merdivendi devlet damına, ikbal konağına; halbuki o lûtuftan vazgeçmişsin, merdiveni kırmışsın şimdi.</p>

  <p class="normal">A her an hayali yüzlerce canın canına can kesilen, şu yalvarışım, vallahi canımı kurtarmak için değil.</p>

  <p class="normal">Hatırla; hani bir gece kan kesilmiş candan bir eser istemiştin de göstermiştim sana;</p>

  <p class="normal">Sevgili, o gecenin hatırı için o simsiyah, o kıvırcık saçları boynuma dola da sarhoşça çek beni;</p>

  <p class="normal">Çek de can kutluluklarla yuvarlana yuvarlana gitsin; mekânsızlık âleminde ikiye bölünmüş saçların çevgen olsun, gönül de top kesilsin, yürüsün varsın.</p>

  <p class="normal">Şemseddin’in şehrine, Tebriz’e adalet kürsüsünü kur da Arş da nurlansın, dünya da hayran olsun.</p>

  <h3 class="h2baslik" id="calibre_toc_724">LXXXI</h3>

  <p class="normal">Duydum ki sefere çıkmayı kuruyormuşsun, etme. Bir başkasını sevmeye, bir başkasını dost edinmeye niyetlenmişsin, yapma.</p>

  <p class="normal">Zaten dünyada garipsin, eşin, benzerin yok, ne diye bir de gurbete düşeceksin? Hangi ciğeri yaralanmışa kastediyorsun? Etme.</p>

  <p class="normal">Bizden ayrılıp yabancılara gitme; gizlice, hırsızlamaca başkalarına bakıyorsun, bakma.</p>

  <p class="normal">(s. 119) A ay yüzlü, gök bile senin yüzünden altüst olmuş; bizi yıkıyor, yerlere seriyor, altüst ediyorsun, etme.</p>

  <p class="normal">Ne diye vaad ediyorsun, ne diye yemin ediyorsun? Yemini, işveyi kalkan ediniyorsun kendine, yapma şu işi.</p>

  <p class="normal">Nerde benimle ettiğin ahit, hani bana verdiğin söz? Bu kulla ettiğin ahdi bozuyorsun, bozma; verdiğin sözden dönüyorsun, dönme.</p>

  <p class="normal">Ey tapısı varlıktan da üstün ve yüksek olan, yokluktan da; varlık ülkesinden geçip gidiyorsun, gitme.</p>

  <p class="normal">Cennet de senin buyruğuna kul, cehennem de; bize cenneti cehennem ediyorsun, etme.</p>

  <p class="normal">Senin şeker yurdunda zehirden eminiz, fakat tutuyorsun, o zehri şekere katıyorsun, katma.</p>

  <p class="normal">Canım ateşlerle dopdolu bir ocak sanki; yetmez mi bu yaptığın? Ayrılıkla yüzümü altına döndürdün, sarardım soldum; etme.</p>

  <p class="normal">Sen yüzünü gizledin mi Ay bile derdinle kararır, Ay’ın tutulmasını mı istiyorsun, kastın bu mu? Yapma.</p>

  <p class="normal">Kırılıp darıldın da sustun mu bizim de dudaklarımız kurur; ne diye gözlerimizi gözyaşlarıyla ıslarsın? Etme şu işi.</p>

  <p class="normal">Mademki âşıklar topluluğuna tahammülün yok, ne diye aklını şaşırırsın, âşıklara hiç bakma, hiç görme onları.</p>

  <p class="normal">Pehriz yüzünden hastaya helva vermiyorsun, tatlı bir yüz göstermiyorsun amma hastanı daha da beter ediyorsun, etme.</p>

  <p class="normal">Şu haramlar yemeye alışmış gözüm güzelliğinin hırsızı; fakat canım benim, göz hırsızına ceza veriyorsun, verme.</p>

  <p class="normal">Çek başını a yol arkadaşı, söz söyleme sırası değil; aşkın zaten başı yok, hal böyleyken ne diye başını kesmeye kalkışıyorsun? Kesme.</p>

  <h3 class="h2baslik" id="calibre_toc_725">LXXXII</h3>

  <p class="normal">Bizden beziyorsun, sıkılıyorsun, etme bu işi; kızıyorsun, yüz çeviriyorsun bizden, çevirme.</p>

  <p class="normal">Kendi kârını düşünüyorsun, kendi faydanın kaydına düşmüşsün, bizim de ziyanımızı istiyorsun; hiç kimsecik kâr etmedi bundan, ziyan ediyorsun sen de, etme bunu.</p>

  <p class="normal">Bundan böyle ziyanımızı istememeye razı oldun, fakat etme; kimin, kimlerin razı olması için bu işe katlanıyorsun?</p>

  <p class="normal">Şarap yerine gam sirkesi veriyorsun, verme. Ne diye derede kan ırmağı akıtmadasın? Akıtma.</p>

  <p class="normal">Yüzümden zevk, neşe sevincini gideriyorsun, giderme. Bakışlarına yüzümü hedef tutuyorsun, tutma.</p>

  <p class="normal">Hem mazlum öldürmedesin, hem acınmada; yol vuran da sensin, feryat eden de sen, etme.</p>

  <p class="normal">Elim, ayağım hiçbir işe varmıyor, çünkü sevgilinin sarhoşuyum; bırak sarhoşu yıkılıncaya dek, ne diye çekip duruyorsun? Çekme.</p>

  <p class="normal">Diyorsun ki: Gel, sana sabrı çoban edeyim; kuzuya ne diye kurdu çoban edersin? Etme.</p>

  <p class="normal">Gündüzün zahitsin, geceleyin zahitleri öldürürsün; bu gece uzlaşma, barış gecesi, fakat gene de o işi yapıyorsun, yapma.</p>

  <p class="normal">A güzelim, dostlar kıskançlıktan birbirlerine düşman kesildi; bu dostu ne diye öbürüne düşman edersin? Etme.</p>

  <p class="normal">Şarap içme diyorsun, şarap vermeyeceksen ne diye mahmuru dudakları kupkuru bırakırsın? Yapma bunu.</p>

  <p class="normal">Dümdüz, ok gibi yürü, havamızda uç diyorsun; pekâlâ, fakat doğru oku ne diye tutar da bükersin, yay haline getirirsin? Etme şu işi.</p>

  <p class="normal">Sus diyorsun, fakat beni susturmayan da gene sensin; her kılımı, aşkınla bir dil haline getirirsin, getirme.</p>

  <h3 class="h2baslik" id="calibre_toc_726">LXXXIII</h3>

  <p class="normal">Görüyorum ki cefa etmeyi kuruyorsun, etme. Bizi azarlamaya niyetleniyorsun; bizden ayrılmaya hazırlanıyorsun, yapma.</p>

  <p class="normal">A benim iki gözüm, köpürüp kükremiş arslan gibi kıskançlık çayırında ne diye kanıma giriyorsun? Girme.</p>

  <p class="normal">Bahtımı kalem gibi baş aşağı tutmadasın, tutma. Belimi “dal” gibi ikiye bükmedesin, bükme.</p>

  <p class="normal">A güzelim, sen tamamıyla Tanrı lûtfusun, Tanrı ihsanısın, böyle olduğu halde tutuyorsun da kendini Tanrı azabı, Tanrı kahrı haline getiriyorsun; yapma.</p>

  <p class="normal">Lûtfunla, kereminle gönlümü aldın, lûtfunu, keremini eş ettin gönlüme; sonra ne diye bu lûtuftan, bu keremden ayırırsın onu, etme.</p>

  <p class="normal">Güzel yüzünün sayesinde şah olan piyadeyi tekrar neden gamla mat eder, yoksul bir dilenci haline getirirsin? Getirme.</p>

  <p class="normal">Yüzünün ışığıyla dolunay haline gelen kulu, neden dertlerle yeniaya döndürür, iki kat edersin? Etme.</p>

  <p class="normal">İster kâfir olsun, ister mümin, hepsi de senin havana düşmüş; ne diye tutar da kâfirle savaşırsın? Savaşma.</p>

  <p class="normal">Mûsa gibi kendinden geç, sopa gibi sus; Tur Dağı gibi neden ses verip duruyorsun? Verme.</p>

  <h3 class="h2baslik" id="calibre_toc_727">LXXXIV</h3>

  <p class="normal">Sevgili, şarap getir, bahtımı yücelt, o halka halka saçların gönlüme kement olsun.</p>

  <p class="normal">* Meclis hoş, biz de, arkadaşlar da hep hoşuz; ateş getir, bir çaresini bul, ateşe bir avuç çöreotu at.</p>

  <p class="normal">O esirgenmeyen şarabı dök düşüncelerin, kaygıların başına; geç kendinden de şu kendini beğenmiş gönlün lâyığını ver.</p>

  <p class="normal">A gam, yürü git, sarhoşlarla, işin yok senin; kimi ayık bulursan ziyanın ona dokunsun.</p>

  <p class="normal">Sarhoşlar düşüncelerden de kurtulmuştur, gamdan da; sen var git de kurtulmayanları sıkıştır.</p>

  <p class="normal">* Ey “İtaat eden ve iyilikte bulunanlar, şüphe yok ki kâselerle şaraplar içerler, kâfur ırmağının suyu da karıştırılmıştır bu şaraba” meclisinde sarhoş olan can, hevâsına, hevesine tutsak olanın ağlayışına acı acı gülmeye bak.</p>

  <p class="normal">Bak da gör, hepsinin de sakalı ölümün elinde, gör de acı; hepsini ölümden kurtar da faydalandır.</p>

  <p class="normal">Ey Ay, varını yoğunu vur öküzün sırtına, düş yola; sarhoş arslan avcısıyla bahse girişme, öğüt vermeyi bırak.</p>

  <p class="normal">Gözümüze bak da seyret, nasıl kendimizden geçmişiz; bizi al ata, kula ata bindir (kızıl, bozsarı şarap sun bize).</p>

  <p class="normal">Şu bedenimizde aklı başında, ayık bir kıl bulabilirsen otur da onunla hesaplaşmaya giriş, yetmiş küsur defter karala.</p>

  <p class="normal">A kara yüzlü tabiat, yürü, gene Hint diyarına git, a Türk’e benzeyen aşk, at sür, Cend şehrine yürü.</p>

  <p class="normal">Nerde sarhoş olursan orda otur, orasını yurt edin; nerde şarap içtiysen orda yat.</p>

  <p class="normal">Sana Tanrı mutfağında can gıdası yoksa o zaman yürü, başını sok şu koyunların ağılına.</p>

  <p class="normal">Gökyüzü güzellerinin sana görünmesini, cilvelenmesini istiyorsan gönlünü aynacıya ver, cilâlat, parlat.</p>

  <p class="normal">A gönül, sus da hep harfsiz konuş; neliksiz-niteliksiz âlemden, dilsiz-dudaksız bahset.</p>

  <h3 class="h2baslik" id="calibre_toc_728">LXXXV</h3>

  <p class="normal">Âşıklarla düş kalk, daima aşkı seç; âşık olmayana bir an bile eş dost olma.</p>

  <p class="normal">Sevgili, lûtfetti de yüzünden yücelik perdesini açtıysa yürü, örtüsüz bir sûrette yüzüne dal, seyre bak.</p>

  <p class="normal">Yüzünde onun yüzüne ait izler bulunan kişinin yüzünü gör, alnında güneş parlayan güzeli seyret.</p>

  <p class="normal">Güneş, onun yanaklarına yanaklarını koymuş, ona öylesine bir ışık vermiştir ki yüzünü görünce Ay bile kendinden geçer de yerlere döşenir.</p>

  <p class="normal">* Alnına dökülen saçlarında “Ancak sana taparız” âyeti yazılıdır, gözlerinde “Ancak senden yardım isteriz” bakışı vardır.</p>

  <p class="normal">Bedeni hayale dönmüştür, kansızdır, damarsızdır; içi de, dışı da tamamıyla sütten ibarettir, baldan ibaret.</p>

  <p class="normal">Eşsiz sevgili onu o kadar çok kucaklamıştır, öylesine bağrına basmıştır ki o artık sevgilinin kokusunu almıştır, bırakmıştır şu toprağın kokusunu.</p>

  <p class="normal">Bir sabahtır, beyazlığı yok; bir akşamdır, rengi, boyası yok; bir zattır, yanı beli yok; bir yaşayıştır o, bu yaşayışa benzemez.</p>

  <p class="normal">Güneş, hiç gökyüzünden borç ışık ister mi? Nasıl olur da gül fidanı yaseminden koku ister?</p>

  <p class="normal">Balık gibi konuşma, deniz suyu gibi arı duru bir hale gel de çabucak inci, mücevher hazinesine emin ol.</p>

  <p class="normal">Kulağına söyleyeyim, hiç kimseye söyleme; biliyor musun, bütün bu vasıflara sahip olan kim? Tebriz’in övündüğü Şemseddin.</p>

  <h3 class="h2baslik" id="calibre_toc_729">LXXXVI</h3>

  <p class="normal">Yarabbi, şu sükûta varanların, şu dalıp gidenlerin tuzağıyla bizi çeke sürüye kendine doğru çekip alan da kim?</p>

  <p class="normal">Ey canımızın yakasından yapışan, ey bizi baş çekip kendine güvenenlerin topluluğundan, sarhoş olup kendinden geçenlerin topluluğuna çeken;</p>

  <p class="normal">Ey kulağımızı tutan, aklımızı fikrimizi dağıtan; ey akıllılara sâkîlik eden, aklı başında olmayanlara rahat, huzur olan,</p>

  <p class="normal">Bizi elsiz çekiyorsun, kılıçsız öldürüyorsun; suçsuz, sebepsiz âşıkları öldüren gözler, bakışlar, senin gözünün, senin bakışının talebesi.</p>

  <p class="normal">Abıhayat, senin aşk şehitlerinin nasibidir; şu susuzları kandır o nimetle.</p>

  <p class="normal">(s. 120) Gönüldeki düğümleri açan senin vuslat yelindir, ümit dalına bir esintidir gönder.</p>

  <p class="normal">Zaten güzellik, varlık âleminde oturup durmadadır; yukarda, aşağıda şu arayıp aktaranlar, o oturup duranın yüzünden arayıp taramaya koyulmuşlardır.</p>

  <p class="normal">Bütün yola düşenlerin maksatları, oturanlara kavuşmak, onlara ulaşmaktır. Söz söyleyenlerin meramları, sözlerini susanlara işittirmektir.</p>

  <p class="normal">Ateş suda gizlenmiştir, fakat su, fıkır fıkır kaynamaya başladı mı ateş kesilir, ateş yüzünden ses çıkarmaya başlar.</p>

  <p class="normal">Şekillerden geçtin mi cana kavuşursun, ay yüzlüleri bıraktın mı gökyüzünden de geçersin, yücelere ağarsın.</p>

  <p class="normal">Heybeyi ne diye müflislere emanet eder, bırakırsın, canını ne diye kertenkelenin dişine sunarsın?</p>

  <p class="normal">* Abdallar beyi senin külâhını, ayakkabını aldıktan sonra sen ister köylü ol, ister iğdişlerden.</p>

  <p class="normal">Bilgi silahındır senin, silah da erkeklik alâmetidir; erkek değilsen erkeklik alâmetinin olmaması daha yeğ.</p>

  <p class="normal">Artık söz söyleme; çünkü söz, suyunun dibindeki kumdur; körlerden değilsen, gözün görüyorsa kaldır başını da güneşe bak.</p>

  <h3 class="h2baslik" id="calibre_toc_730">LXXXVII</h3>

  <p class="normal">Ey andan âna bedenin içinde canı sûretten sûrete koyan; ey bu nükteleri düşünüşümden de daha yakın olan bana.</p>

  <p class="normal">Geleceği, geçmişi ne diye anıp durayım? Zamanın tadı tuzu da sensin, kıblesi de.</p>

  <p class="normal">Gerçeklerin canısın sen, aynı zamanda gönüller alan hayaller de sensin, şu ağza sığmayan yüce, büyük şekiller, sûretler de sensin.</p>

  <h3 class="h2baslik" id="calibre_toc_731">LXXXVIII</h3>

  <p class="normal">Sarhoşluk, âşıklık, gençlik ve cinsten her şey bir araya geldi; kutlu bahar erişti de bütün bunlar toplandılar, beraberce oturdular.</p>

  <p class="normal">Şekilleri yokken birer şekle büründüler; yâni düşünülenler şekilleşti, seyret de bak.</p>

  <p class="normal">Gönül, gözün dehlizidir; gönüle ne gelirse ordan göze gelir de bir şekle bürünüverir.</p>

  <p class="normal">* “Gizli şeyler açığa vurulmuş”, bağda bahçede kıyamet kopmuş, o Çin güzelleri, gönüllerini göstermede.</p>

  <p class="normal">Yâni diyorlar ki: Senin de gönlün varsa göster, ne vakte dek gönlün toprak içinde gizli kalacak?</p>

  <p class="normal">* Kışın, bağın bahçenin duası, “Sana taparız ancak” sözüdür; ilkbahardaysa “Senden yardım isteriz, ancak” der;</p>

  <p class="normal">“Sana taparız ancak”, yâni bir şey dilemeye, lûtfunu istemeye geldim, aç zevk, neşe kapısını, artık böyle hüzünler içinde bırakma beni;</p>

  <p class="normal">“Senden yardım isteriz ancak”, yâni meyvelerle dopdoluyum, ağırlığından nerdeyse kırılacağım, sen beni koru ey yardımı istenen, ey yardım eden.</p>

  <p class="normal">Lâle, her an güle der ki: Ne tuhaf, nerkis yasemine dalmış, ne de hayran hayran bakmada.</p>

  <p class="normal">Süsen, yazıklar olsun diye dile gelir, yasemin, a dilbaz der kimseyi hor görme, kimseye acıklanma.</p>

  <p class="normal">Menekşe iki büklüm olmuş amma yalancıktan, o, tek, eşsiz bir düzenci; düzenini de nilüfer biliyor a arkadaş.</p>

  <p class="normal">Sünbülün başı, mahmurluktan sağa sola eğilmede; solunda bahar yelleri, sağında reyhanlar.</p>

  <p class="normal">Çimen, selvinin ardınca yaya, koşmada; gonca, kem gözden yüzünü gizlemede.</p>

  <p class="normal">Salkım söğüt eğilmiş, şu terütaze dal, ne diye kollarını salmış, oynuyor diye ırmak aynasına hayran hayran bakmada.</p>

  <p class="normal">Toplamak için önce el, kol salmak gerek, sonunda kol açıp oynayışta da topladıklarını serper, döker saçar.</p>

  <p class="normal">Yaratıcı, bağda bahçede öylesine bir meclis kurdu ki kuşlar çalgılar gibi aferin demeye, nağmelerle ötüşmeye koyuldu.</p>

  <p class="normal">O çalgıcıların beyi, hani adına bülbül derler, işte o, gülün sarhoşu, güle âşık, onun için böyle güzel, böyle hoş.</p>

  <p class="normal">Üveyik, kekliğe nerdeydin şimdiye dek der; o da, hani bir yer var ya der, orda ne mekân var, ne oturan, ordaydım.</p>

  <p class="normal">Şahin, doğana der ki: Bu güzelim avları yokluktan kim avladı da yeryüzüne getirdi?</p>

  <p class="normal">* Bir bölük gül yüzlüler, bir bölük de sakalları, bıyıkları yeni terlemiş dilberler; hepsi de gayb perdesinin ardında; “Büyüktür onlar, yazarlar” diye anlatılan melekler sanki.</p>

  <p class="normal">Biz birkaç kişiyiz derler, öncü gibi ilkin geldik, şimdicek o pusudan çıkar, güzeller ordusu da gelir çatar.</p>

  <p class="normal">O dünya Ken’an’ından Yusuf yüzlüler gelir, erişir; dudakları tatlı dilberler, bal denizinden çıkar, gelir.</p>

  <p class="normal">İşte hurmaya, şekerkamışına, o tane tane nara, o tanesiz incire de mektupları geldi.</p>

  <p class="normal">Ne güzel ova orası; rengini kokusunu ordan aldı elma; o güzel kokuyu, o gelişip olgunlaşmayı ordan elde etti turunç.</p>

  <p class="normal">Üzüm geç geldi, atı yoktu çünkü; geç gel, fakat ol da gel, çünkü fitnesin sen a hain, fitnesin a ulular ulusu.</p>

  <p class="normal">* Ey en son gelen ilk, ey meyvelerin sonu olan ilk meyve, ey Tanrı’nın “sağlam ipine” el atmış, ona yapışmış meyve.</p>

  <p class="normal">Tatlılığın görülmemiş bir şey, acılığınıysa hiç sorma; akla benziyorsun hani; şer de ondandır, hayır da, küfür de ondan meydana gelir, din de.</p>

  <p class="normal">Belâ zamanında şeker gibisin, genişlik, ferahlık çağında ot gibi; devedikeninin üstüne inen kudret helvasına benziyorsun, acılığın da tatlı bir belân.</p>

  <p class="normal">Ey bilgi, anlayış sahibi, ey her şeyin temeline ermiş, özünü anlamış er; elin kolun uzun, gücün kuvvetin her şeye yeter, zaman sana ısmarlanmış.</p>

  <p class="normal">Kavun, senin elinle öyle bir eve konmuş, gizlenmiş ki ne kapısı var o evin, ne penceresi; çünkü sen cansın, bense böyleyim, gördüğün gibiyim işte.</p>

  <p class="normal">Kabak, senden kaçmış da ipe tırmanmaya koyulmuş, fakat o kırık testiceğiz, nerden kurtulacak kaynaktan?</p>

  <p class="normal">Seni dinlemedi de boynunu bağladılar; kulağı olsaydı tutar, çekerdin, bir hoşça çınlatırdın kulağını.</p>

  <p class="normal">* Tanrı, “güzelim boynunu hurma lifinden örülmüş bir iple” bağladı onun, çünkü duyulup anlanması gereken habere kulak asmadı.</p>

  <p class="normal">Tanrı sözünü duymayan kulak, eşek kulağıdır; sen her an Tanrı’nın apaçık davetini duyagör.</p>

  <p class="normal">Bütün varlığını boğaz kavgası, bel sevdası kaplamış, kabak gibi senin de kulağın yok, ta yüreğinin damarı bağlanmış kalmış.</p>

  <p class="normal">Padişahın kulağına halka ol da boynundan ipi çöz; insan kulak yoluyla yetişir, gelişir.</p>

  <p class="normal">Bu sözün geri kalanını o levh padişahı yazar, güzel Çin ressamı söyler; sen resimlere dalma, ressama bak.</p>

  <p class="normal">Canın ta kendisine Çin ressamı dedim, o Tebriz’in tek padişahı Şemseddin’i böyle övdüm işte.</p>

  <h3 class="h2baslik" id="calibre_toc_732">— V —<br class="chapter"/>
  LXXXIX</h3>

  <p class="normal">Sevgili, sen Kelîm’sin, ben de sopanım senin; gâh halk dayanır bana, gâh ejderhân olurum senin.</p>

  <p class="normal">Senin lûtuf, merhamet elinde dostum, sopayım; fakat beni bir başka hale soktun mu da yılan kesilirim.</p>

  <p class="normal">Ey ölümsüz Tanrı, varlığına ne gün sığar, ne zaman; günüm de senin havana düşmüş, zamanım da.</p>

  <p class="normal">Bana yüzlerce gün, yüzlerce zaman bağışlasan hepsi de aşkına, mahabbetine feda olsun.</p>

  <p class="normal">Gözüm, dilsiz-dudaksız senin görülmemiş, eşsiz vasıflarını gönüle söyledi; gönül, baştan başa göz oldu gitti.</p>

  <p class="normal">Gözlerim senden gönüle haber götüreli gönül iki gözüme dua edip durmada, gözlerine sağlık diye gene sana yalvarıp yakarmada.</p>

  <p class="normal">Gökyüzü, yüzlerce mumla gece gündüz senin gönüller alan o güzel gözlerini aramada, dönüp durmada.</p>

  <p class="normal">Kâsede nimet kalmadıysa, kese boşaldıysa ne çıkar? Cana canlar katan yüzün, yüzlerce can veriyor, yüzlerce gönül bağışlıyor bize.</p>

  <p class="normal">Havana düştüm de bu yüzden evim barkım, dükkânım, işim yıkılıp gittiyse ko yıkılsın; bu yıkık yere senin ışığın vurdu, harabemi sen aydınlattın ya.</p>

  <p class="normal">A benim canım, razılığın, gönlün gam yemesindeyse, razı olasın diye gama yüzlerce gönül veririm ben.</p>

  <p class="normal">Senin gam havanında bir güzelce döv, ez beni; senin tutyan olur, bu ezişinle gözlere çekilirim, gözleri aydınlatırım ben.</p>

  <p class="normal">Can da nedir? Güzelliğinin gül bahçesinden bir yarım yaprak; gönül dediğin de ne? Senin bağında bahçende açılmış bir çiçek ancak.</p>

  <p class="normal">Söyleyen ben değilim amma gene de susayım; söz senindir, halkın sözleri, senin sesindir ancak.</p>

  <h3 class="h2baslik" id="calibre_toc_733">XC</h3>

  <p class="normal">O gül bahçesine benzeyen yüzünün hayali geldi de dudaklarına dair şeker hikâyelerini haber verdi.</p>

  <p class="normal">Ona, candan ne haber dedim, ne âlemde o? Canın da senin cihanından bir haberi yok, cihanın da.</p>

  <p class="normal">Neymişsin yâni, aslın neymiş senin? Nasıl bir incisin sen, madenin ne biçim madenmiş?</p>

  <p class="normal">(s. 121) Kılavuzum aşktı, o çekti, götürdü beni sana, önce aşka kulum köleyim, sonra sana.</p>

  <p class="normal">Kanlarla dolu gönlüme, bu da kimin diye el attı; utandım amma gene de dedim: Senin.</p>

  <p class="normal">Gözü gözüme ilişti de bu da ne dedi; a ay yüzlüm dedim, senin inciler saçan iki ıslak, terütaze bulutun.</p>

  <p class="normal">Safran gibi sararmış yüzümü kanlara bulanmış, lâleliğe dönmüş gördü de a gül yüzlüm dedim, hepsi de senin izin, senin eserin.</p>

  <p class="normal">Nerde kokladıysa beni, kendi kokusunu duydu; iyi bak da gör dedim, canına and olsun, böyleyim işte.</p>

  <p class="normal">Ey Şemseddin, ey Tebriz’in övüncü, canımız oturup senin tortulu şarabını içenlerin halkasında.</p>

  <h3 class="h2baslik" id="calibre_toc_734">XCI</h3>

  <p class="normal">A utancından yüzü gül gibi kızaran, neden çekiniyorum ben, senden mi, utancından mı?</p>

  <p class="normal">Gül bahçesi, yüzünü gördü de yüzlerce renge boyandı, ne diye utançtan gül gibi yüzün kızarıyor senin?</p>

  <p class="normal">Sevdadan yüz binlerce hırka diktim, türlü tedbirlere başvurdum, fakat utancın bir anda hepsini de yaktı gitti.</p>

  <p class="normal">Utancının arı duru olanı, aslı, mayası, gayb perdesinin ardında; şu görünen utancın, gül bahçesine benzeyen yüzüne dökülen tortusu onun.</p>

  <p class="normal">Taş kesilmiş gönül, senin utancını gördü de eridi, su oldu; yarabbi, bu nedir, utancın, aklı başında olana neler etti?</p>

  <p class="normal">Senin utanç dağlarına düştü de taştan, topraktan ibaret olan dağ, kan kesildi, adı da lâ’l oldu.</p>

  <h3 class="h2baslik" id="calibre_toc_735">XCII</h3>

  <p class="normal">Güzelim, kendi güzelliğimi de senin güzelliğinde gördüm, hayalin için baştan başa bir ayna kesildim.</p>

  <p class="normal">Şurası daha da tuhaf; iştiyakından gözüme uyku girmiyor, gene de gözlerim, seninle buluştuğundan her seher çağı kalkıp hamama gidiyor.</p>

  <p class="normal">Bir kadına benzeyen hatırım, her an doğurmada, gebe, fakat senin ışığından, senin parlaklığından gebe.</p>

  <p class="normal">Hem de dokuz aylık gebe, nasıl dursun, dayansın; çektiği ağrıdan, sancıdan nerden haberin olacak senin?</p>

  <p class="normal">Ey aşk, kanım senden başkasına kaynarsa muradına ermeden helâl olsun kanım sana.</p>

  <p class="normal">Aşkla baştan başa hal dili kesildim; feryadım Arş’a çıktı, senin halini, hatırını sormadayım.</p>

  <p class="normal">Yokluktan, yeniden binlerce dünya yaratılsa hepsi de senin güzellik yanağında bir bene benzer ancak.</p>

  <p class="normal">Nice demdir sinek gibi senin tatlılığına gark olmuş gitmişim; fakat huylarını gördüm mü pervane kesilirim de ateşe yanarım.</p>

  <p class="normal">A gök, Tebriz padişahı Şems’in huzurunda secdeye kapan, olgunluğun budur senin.</p>

  <h3 class="h2baslik" id="calibre_toc_736">XCIII</h3>

  <p class="normal">A ay yüzlü Türk, ne olur, sabahleyin hücreme gelsen de gel beri desen.<sup class="calibre2"><sup class="calibre2"><a href="../Text/divanson_split_684.html#footnote-200-38" id="footnote-200-38-backlink">[38]</a></sup></sup></p>

  <p class="normal">Sen ay yüzlü bir Türk’sün, ben Türk değilsem de bu kadarını bilirim ki Türkçede âb’a su derler.<sup class="calibre2"><sup class="calibre2"><a href="../Text/divanson_split_685.html#footnote-200-39" id="footnote-200-39-backlink">[39]</a></sup></sup></p>

  <p class="normal">Bu kul yüzünden abıhayatın bulandıysa a Türk huylu güzel, beni öldürmekle kötülük etme, bağışla, kanıma girme benim.</p>

  <p class="normal">A kat kat binlerce devlet, a kat kat binlerce ikbal olan güzel, rızkımızın genişliği, o daracık gözlerinden senin.</p>

  <p class="normal">A arslan, kanıma girmek için kılıç çekme, kıldan kıla, bütün vücudumu aşkın kaplamış.<sup class="calibre2"><sup class="calibre2"><a href="../Text/divanson_split_686.html#footnote-200-40" id="footnote-200-40-backlink">[40]</a></sup></sup></p>

  <p class="normal">Gökçek yaya benzeyen kaşların bize afsun okumada; a sözdeşi seyrek güzel, sözdeş hani, ara bakalım.<sup class="calibre2"><sup class="calibre2"><a href="../Text/divanson_split_687.html#footnote-200-41" id="footnote-200-41-backlink">[41]</a></sup></sup></p>

  <p class="normal">Adına Türk dedim amma duyanları şaşırtmak için dedim; çünkü aşkın yüzlerce hasetçisi vardır, yüzlerce düşmanı.</p>

  <p class="normal">Tek dur dedin, duydum da susakaldım; fakat bu aşkta sırlarımı gammazlamaya zaten rengim yeter, kokum kâfidir.<sup class="calibre2"><sup class="calibre2"><a href="../Text/divanson_split_688.html#footnote-200-42" id="footnote-200-42-backlink">[42]</a></sup></sup></p>

  <h3 class="h2baslik" id="calibre_toc_737">XCIV</h3>

  <p class="normal">Ateşim yatışmaz, çünkü Tanrı diliyor bunu, bu yana bakma, bakma bu yana; dilek, istek, o yandan.</p>

  <p class="normal">Eteğimin bulaşıklığına bakma, o deniz ıslattı beni; inciysen bak da gör, nasıl bir deniz istemektesin.</p>

  <p class="normal">Can balıktır, dilek, istek, Tanrı oltası; canlar feda eden bir avcı, ne de güzel şey dilek.</p>

  <p class="normal">Bu dünya yokken de Tanrı vardı, yüceydi, uluydu; beni, seni yaratıp buraya getirmekle ne istedi, ne diledi, bilmem ki.</p>

  <p class="normal">İstek eğri bile olsa ona adamakıllı sarılmak, onu düpedüz istemek yeter; hayır, zaten istek, aslında eğrilikten de ayrıdır, doğruluktan da.</p>

  <p class="normal">* O devlet madeninin adı kötüye çıkmıştır da o kötü adla gizlenmiştir o; nedir, hani, eğri otur da doğru söyle derler, istek de öyledir işte.</p>

  <p class="normal">Karıncanın kanadı yoktur amma kanatlanmak ister de tutar, aşk sarayını deler.</p>

  <p class="normal">Ona, bilgisizliğe düşüp de karınca deme, vaktin Süleyman’ıdır o; çünkü taç taht istemededir, padişahlık dilemededir.</p>

  <p class="normal">Dilek, öylesine bir şey; ne biz oyuz, ne de o bizden başka bir şey. Ey Tebriz’in övündüğü Şems, sen çöz bu düğümü.</p>

  <h3 class="h2baslik" id="calibre_toc_738">XCV</h3>

  <p class="normal">Hadi bakalım hadi ey dilberin yüzü, güzelliği; vaktin hoş olsun, seninle çok hoşuz, çok iyiyiz biz, senin de vaktin hoş olsun, zamanın kutlu.</p>

  <p class="normal">Halimiz, ahvalimiz iyi, senin de iyi olsun halin, ahvalin. Feleğin devri, devranı da hoş olsun, çünkü bu güzel vakte onun sayesinde eriştik.</p>

  <p class="normal">Canına, başına and olsun ki o güzel vaktin, o hoş ânın, koca sağrakla bize sunduğu şarap hâlâ başımızda.</p>

  <p class="normal">Kadehin bile şarabının keskinliğinden feryat etmede; içinde bulunduğun an bile sevinç parlaklığından feryada gelmede.</p>

  <p class="normal">Bulunduğun yer, öylesine övünmede ki hiçbir yerlere sığmıyor; vaktin, zamanın, aşkla Ferhad gibi dağları deliyor.</p>

  <h3 class="h2baslik" id="calibre_toc_739">XCVI</h3>

  <p class="normal">Şu gürültüyü patırtıyı bıraktı ya; hikmet var bunda elbet; ya kinini gizledi, yahut da iyi huyluluğu tuttu, bağışladı.</p>

  <p class="normal">Ya fırsat bulunca gürültüyü bırak, sabret; yahut da o kat kat kini sök, çıkar gönlünden.</p>

  <p class="normal">Kötü dosttan incinme, kendi noksanından incin; o düşman asıl sensin, senin aksindir, iki sanma sakın.</p>

  <p class="normal">Başkasının ululanmasından, nekesliğinden incinme, kendinden incin; çünkü ırmak kış yüzünden donar.</p>

  <p class="normal">Aşkla kızışan, başkasının soğukluğundan incinmez; temmuzda susamış adam kar arar.</p>

  <p class="normal">Peygamberlerin kızması, ananın kızmasına benzer; o kızış, güzel yüzlü çocuğa karşı hilimle dopdoludur.</p>

  <p class="normal">Bir kızıştır o ki toprağa benzer; fakat toprak vardır meyve verir, nesrin, süsen, misk kokulu sadberk gülleri bitirir.</p>

  <p class="normal">Toprak da vardır, ondan hep diken biter; amca, her iki toprak aynı renktedir amma biri o, biri de bu.</p>

  <p class="normal">Mezarda yılan yoktur, fakat sen yılan sepetisin, çünkü sende bu kötü huylar var ya, bir bir hepsi de düşmandır sana.</p>

  <p class="normal">Meniye bak, ister Zenci olsun, ister Hintli, ister Kureyş boyundan olsun, yüce bir soydan gelsin, herkesin menisi aynı renktedir, aynı işe yarar.</p>

  <p class="normal">Arazlar da, cisimler de hep topraktan ibaret, fakat mertebe bakımından bak da gör, kimisi aşağılık, kimisi yüce.</p>

  <p class="normal">Her zerre, onun yolunda dilencilerin kâsesine benzer; bunu altınla doldurur, öbürünü taşla, toprakla.</p>

  <p class="normal">* Öylesine bir sanatkârdır, öylesine bir sanatı vardır ki iyiden kötü doğurtur, kâfirden din ehlini meydana getirdiği gibi; sonra da tutar, kötüden bir iyiyi peydahlar.</p>

  <p class="normal">Yazık olur diyorsun, acıyorsun bana, çok sarf ediyorsun diyorsun, sarf ettiğim, harcadığım benim değil ki, onun malını harcıyorum ben.</p>

  <p class="normal">Şu sermayeyi bilmiyorsun sen, iki âlemin de kazancı, kârı, yer yer gezip kazanmakla elde edilmez, cömertlikle elde edilir.</p>

  <p class="normal">Kendine saç, dök, dostlarına da bağışla; çünkü senin hırsın yatışmaz bir türlü, kabak gibi elsiz-ayaksız, yücelere doğru sarılır, çıkar.</p>

  <p class="normal">Cömertlikte inat et, nekeslikte değil, Tebriz’de toy yapan Şemseddin’in eli gibi aç elini, avcunu.</p>

  <h3 class="h2baslik" id="calibre_toc_740">XCVII</h3>

  <p class="normal">Hocanın mahallesine gittim, hoca nerde dedim; dediler ki: Hoca âşık, hoca sarhoş, yer yer, mahalle mahalle dolaşmada.</p>

  <p class="normal">Dedim ki: Bir işim var onunla, bir iz verin bana; hocanın dostuyum ben, severim onu, düşman değilim ya.</p>

  <p class="normal">Dediler ki: Hoca o bahçıvana âşık oldu; onu ya bahçelerde ara, ya ırmak kıyısında.</p>

  <p class="normal">Sarhoşlar, âşıklar, sevgililerinin bulunduğu yere gider; birisi âşık oldu mu bırak, elini yıka ondan.</p>

  <p class="normal">Suyu gören balık karaya gelmez; âşık nasıl olur da renge, kokuya kapılır kalır.</p>

  <p class="normal">Donmuş, buz kesilmiş kar, kat kat bile olsa güneşin yüzünü gördü mü erir gider.</p>

  <p class="normal">(s. 122) Hele birisi padişahımıza âşık olursa, o vefada eşi olmayan, o şeker huylu padişaha tutulursa…</p>

  <p class="normal">* O hadde, hesaba sığmayan, o kıyaslanmasına imkân bulunmayan kimya, kime dokunursa “geri dön” buyruğuyla hemen onu altın haline sokar.</p>

  <p class="normal">Uykuya dal, âlemden vazgeç, altı yandan da kaç; niceye bir ahmakçasına başıboş, o yandan bu yana gezip duracaksın?</p>

  <p class="normal">Çaresiz seni çekip götürecekler; bâri sen kendi dileğinle git de padişahın huzurunda yerin olsun, ağırlan, şerefinden olma.</p>

  <p class="normal">Ortada bir eşekbaşı olmasaydın, varlığından geçseydin sırları keşfeder, İsa kesilirdin, kıl kadar bir şey bile gizli kalmazdı sana.</p>

  <p class="normal">Şu ağzımı yumdum da gizli ağzımı açtım; dedikodu sevdasından, söz kaydından bir kadeh şarapla kurtuldum gitti.</p>

  <h3 class="h2baslik" id="calibre_toc_741">XCVIII</h3>

  <p class="ortayazi">“Tercî-i Bend”</p>

  <p class="normal">Gece, sevgilinin sarhoşuydum, onun havasına kapılmıştım, onun hay-huyuna uymuştum, o güzel yüzüne, o güzelim işvelerine, edalarına hayran olmuştum.</p>

  <p class="normal">Gâh ne de güzel vakit, ne de hoş bir zaman diye el çırpmadaydım, gâh sarhoş bir halde ayaklarının bastığı topraklara yıkılmadaydım.</p>

  <p class="normal">Yedi gök de ona bir kol çengi olmuş, aşkla oynamada; hepsi de onun cana canlar katan şarabıyla semirmiş, gelişmiş.</p>

  <p class="normal">Akıllar fikirler, olasıya kendinden geçmiş; kulaklar onun çağırı sesleriyle dolmuş.</p>

  <p class="normal">Adaleti sayesinde her kuzu arslanın kulağını tutmuş, çekip sürümede; her zerre onu övmek için ağız açmış, dil kesilmiş.</p>

  <p class="normal">Her yerde vefa var, vefakârlık var; nerde bir vefakâr varsa onun vefasını görmüş de utancından yanmış, erimiş.</p>

  <p class="normal">Gün değirmisine baktın mı gözün kamaşır, göremezsin; güneş gibi yüzlercesi onun yüzüne bakamıyor, gözleri kamaşmış;</p>

  <p class="normal">Öylesine kamaşmış ki bir gün lûtfedersin, kerem buyurursun da izinin tozunu tutya gibi belki gözlerine çekersin de görürler, hepsi bu ümide kapılmış.</p>

  <p class="normal">Önüne serdiğin o kalp akçeler, kimyana kavuşup altın olmak için cıva gibi oynamada.</p>

  <p class="normal">Şunun bunun hayalleri seni her yana çekip durmada; fakat vallahi onun dileğinden başka çeken yok, hep o çekiyor seni.</p>

  <p class="normal">Her birimiz gemilere benziyoruz, dalgalanıp duruyoruz, birbirimize çarpıyoruz, kerem denizi o, bizse o denizde yüzmedeyiz.</p>

  <p class="normal">Bana sensin can veren, fakat öldürmüyorsun da; öldüreceksen söyle, kaç keredir canımın kan parasından geçtim, çoktan bağışladım diyetini.</p>

  <p class="normal">Müridin, irâdesini sana verenin çalışıp çabalaması, senin inayetlerinin eseri; onun ağlayıp inlemesi, yalvarıp dua etmesi, onu çağırdığından meydana gelmede.</p>

  <p class="normal">Senin suyuna kavuşmak ümidiyle seraba meylediyor; senin geçer akçeni elde etmek için kalp akçeye yöneliyor.</p>

  <p class="normal">A gerçek mürit mademki aşk tacı başında; sarhoçasına onun bayrağı altına salına salına yürü.</p>

  <p class="normal">Gene bir tercî söyleyeyim, çünkü sevgili öyle istedi; söylediğim her eğri sözü sevgili düzeltir elbet.</p>

  <p class="ortayazi">*</p>

  <p class="normal">Bu yıl, zevk yılı, işret yılı; devlet, ikbal tam yerinde. Ay gibi talihli kişiye ne mutlu.</p>

  <p class="normal">Zühre, tefi altüst ederek, oynayıp oynatarak çalıyor; çengi gâh başına almada, gâh yanına, gâh da boynuna dayamada.</p>

  <p class="normal">İnsana binlerce coşkunluklar vermede; neye nefesleriyle güzel sesler üfürmede.</p>

  <p class="normal">Öylesine bir zevk, öylesine bir neşe kurulmuş, düzenmiş ki dünya görmemiş onu; zaten Güneş’in ıssılık vermekten, her yanı ışıtmaktan başka ne kârı var?</p>

  <p class="normal">Zühre talihliysen bu yıl senin yılın; Zühre bile bu müjdeyi duydu da eline, ayağına kınalar yaktı.</p>

  <p class="normal">Tanrı, ebedîlik sofrasını yaydı, bir yeni temel, bir yeni düzen koydu; Tanrı’dan çekindim de onun için yıl dedim, ay dedim ben.</p>

  <p class="normal">Padişahım, sarhoşlukla külâhını öylesine yıktın, öylesine eğri giydin ki bittik; artık kaç defa hırkamız meyhaneye rehin olacak, bilmem.</p>

  <p class="normal">Canlar feda olsun Tanrı’nın onlara sunduğu kadehe; düşüncelerden de kurtulmuşlar, savaşlardan da, olaylardan da.</p>

  <p class="normal">Şu hayli uzun süren gurbette nasıldınız, ne âlemdeydiniz der; derler ki: Devâsı bulunmayan derde düşülür ya, işte tıpkı o derde düşmüştük;</p>

  <p class="normal">Sıcak kumlar üstünde çırpınan balıklara dönmüştük, sana kavuşmaktan uzaktık, senden ayrılmıştık ey ululuk denizi.</p>

  <p class="normal">Denizde doğmuşuz da sonra karaya düşmüşüz; a onun vefasından doğan, şu cefa içinde nasılsın sen?</p>

  <p class="normal">Hamd olsun Tanrı’ya ki gene döndük, denize geldik; artık sûfîler gibi yum ağzını, geçmişten bahsetme.</p>

  <p class="normal">Dertten bahsetmek, barıştan sonra savaşı anmak, yeni bir derttir, yeni bir savaş; böyle söylemiştin bana.</p>

  <p class="normal">Erenler meclisinde ne bozulup sınmak var, ne kavgaya, savaşa girişmek; Tanrı harmanında ne ucuzluk var, ne pahalılık.</p>

  <p class="normal">Orda öylesine bir kutluluk var ki hiçbir şeyle kıyaslanamaz; orda her an yeniden yeniye yücelme var.</p>

  <p class="normal">Üçüncü tercî bu; Tanrı istemeseydi canın haddine mi düşmüştü şiir söylemek?</p>

  <p class="ortayazi">*</p>

  <p class="normal">Çiçek bahçesinde sağa sola gezip durmadasın; bilmem ki şu çiçek demetini kime yapıyorsun, kime sunacaksın?</p>

  <p class="normal">Çiçek demeti, ufûnetli havada dayanmaz; onu buraya getirmek hem yanlış bir iştir, hem doğru değil.</p>

  <p class="normal">Zincirden boşanır, aslına gider; çünkü o mülayim, o güzel havada yetişmiş, gelişmiştir o.</p>

  <p class="normal">Burda elbisesinden bahsetmek, sözden ibaret, fakat Yusuf’un gömleği can gözüne tutyadır.</p>

  <p class="normal">Kendine gel de sen de elbiseni soymaya gayret et; denizde elbisesiz olman, yüzmenin şartıdır.</p>

  <p class="normal">A bir kat elbise giyinen, kat kat elbiseler giyme; deniz adamıysan bezenip giyinmek, yastır sana.</p>

  <p class="normal">* Tanrı elçisi, yokluk övüncümdür dedi, bu yüzden Mustafâ yürük ata binmiştir, yürütür de yürütür; bütün yüzenlerin de padişahıdır o, denize at sürer gider.</p>

  <p class="normal">Gemisi vardır amma anlayışsızlar sürçmesinler diyedir bu; yaya için sen de yaya olsan, onunla yolculuk etmek için attan insen yerinde bir iştir bu.</p>

  <p class="normal">* Hile, düzen yeter amma, sen gemiyi tanımaya bak; çünkü dünyanın işi büyüdür, simyadır.</p>

  <p class="normal">Dünya kehribardır, hep saman çöpünü çeker, fakat buğdayı olan sap, kehribara aldırış bile etmez.</p>

  <p class="normal">Kim deniz yolculuğuna düşerse gemide oturur durur, oturduğu halde yol alır gider, yoldaşları peygamberlerdir.</p>

  <p class="normal">Ekmek için, yiyim için karada çok yolculuk ettin, gezdin, derdin devşirdin, denizde de yola düş;</p>

  <p class="normal">Deniz yolculuğundan sonra kat kat yücelirsin, fakat en yüce mertebe, yüceliklerden de ayrıdır, dışarıdır.</p>

  <p class="normal">Kılavuzun razılık oldu mu bu upuzun yolu bir adımda alırsın; şu bahçe, uzak değildir sana.</p>

  <p class="normal">* Evet, uzak, yakın beden içindir, Tanrı’ya ne sabah vardır, ne akşam.</p>

  <p class="normal">Yol, ister cefa ile alınsın, ister vefa ile; canından canınadır, senden sanadır, senden nereye gidecek ki?</p>

  <h3 class="h2baslik" id="calibre_toc_742">— H —<br class="chapter"/>
  XCIX</h3>

  <p class="normal">(s. 123) Güle bak, lûtfetti, kerem buyurdu da dikenin yanına geldi; gönül naza, edaya başladı, açılıp saçıldı, çünkü sevgili geldi.</p>

  <p class="normal">Ay’ı seyret, eteğini çemredi de ışıklar âleminden çıkageldi, doğdu da geceye konuk oldu.</p>

  <p class="normal">* Güneş’e bak hele; yıldızların padişahıyken tuttu da bez yıkayandan özür dilemek için çıkageldi.</p>

  <p class="normal">Noktayı hor görme; sen şuna bak: Sevgili, noktanın çevresini dönüp dolaştı, âdeta pergele döndü.</p>

  <p class="normal">Bütün dilberlerin gönüllerini kapan o dilber, şu hasta gönülle ahde, mîsâka girişmeye geldi.</p>

  <p class="normal">Şu cana benzeyen aşk, Mustafâ’ya benzer, kâfirleri imana getirmek için kalktı da gurbete düştü, şu toprak yurda geldi, kondu.</p>

  <p class="normal">O güzellik ilkbaharı, kuru ağaçlarımızı yeşertmek için lûtuflar etmeye, bağışlar saçmaya geldi bize.</p>

  <p class="normal">Bahar gizlidir amma ettiği işlere bak; bağ bahçe onun yüzünden dirildi, onun yüzünden gelişti, yeşerdi.</p>

  <p class="normal">Canı görmüyorsan güzellere bak, selvi boylarıyla, nar çiçeğine benzer yüzleriyle nasıl da bezenip geldiler.</p>

  <p class="normal">Aşkı görmüyorsan âşıklara bak. Hepsi de Mansûr gibi darağacına neşeli bir sûrette geldiler.</p>

  <p class="normal">Sevgiliyi gören, onunla buluşan, bu lûtfa eren kaynak, ölümün ta kendisinde abıhayat kaynağını buldu, ölümsüzlüğe erdi.</p>

  <p class="normal">Aşk baharı geldi, can bahçesine gel de seyret; dallara, yapraklara bak, hepsi de bunu bildirmede, söylemede.</p>

  <p class="normal">Bildiriyorlar, söylüyorlar, kıyamet koptu diyorlar, bahçenin ölüleri tekrar dirildi diyorlar.</p>

  <p class="normal">A gönül, kendinden haberin varsa yürü, sus; haberi yokken duyup gelen, söyleyip duran adama dönme.</p>

  <h3 class="h2baslik" id="calibre_toc_743">C</h3>

  <p class="normal">A yüzlerce harmanı ateşe veren, yakıp kül eden, bundan böyle yakma bizim harmanımızı.</p>

  <p class="normal">Aşkla granit kaya, kendini bir demire vurmuş; bir kıvılcımdır sıçramış, kayayı yakmış,yandırmış.</p>

  <p class="normal">Ey güzellik güneşi, sana varmak, ulaşmak için başımı ayak yaptım, fakat hem baş coşup gitti, hem ayak yandı bitti.</p>

  <p class="normal">Şu zurnaya benzeyen gönlüm, senden bir perdedir belledi, fakat hem perdesi yırtıldı, hem zurna yandı.</p>

  <p class="normal">Zemheri mevsimine senin ateşinden bir yalım düşse kıyamete dek kış mevsimi kalmaz, yanar gider.</p>

  <p class="normal">Yersiz, duraksız âlemden aşkın bir ses verdi, bir ün saldı da kulağı olup duyan her can, olduğu yerde, bulunduğu durakta yandı, kül oldu.</p>

  <p class="normal">Bu yakışta ne de lûtuf var, ne de kerem; yüzünün, güzelliğinin kıvılcımları, canları tapısına çekmiş de bile bile, isteye, dileye yakmış gitmiş.</p>

  <p class="normal">O al al yüzü kızıl şarap, bir ancağız, bir kerecik gördü; o yüzdeki aşk sarılığı kızıl şarabı bile tutuşturdu, yaktı.</p>

  <p class="normal">O kıpkırmızı, o al al yüzünü bir kere daha gösterirsen, sevdana tutulur da o sarılık da yanar gider.</p>

  <p class="normal">Senin güzelim saçlarından bahsedip duran tabiat, o alnına düşen simsiyah, büklüm büklüm saçlarından kıvrıla, büküle bir güzelce yanmış gitmiş.</p>

  <p class="normal">Seni aramak, seni bulmak için göklere kapı açmaya yeltendim, kapı açılmadı, ben şaşırıp kaldım, yandım, yandım.</p>

  <p class="normal">Ne vakit göreceğim, vuslat yalımlarından bir ateştir gelmiş de o geniş alanda senin ayrılık yolunu yakmış, yandırmış, kavuşmuşum sana;</p>

  <p class="normal">Bense terütaze şiirimi, güzelim kasidemi yakıp kül etmişim de çöreotu gibi o ateşte oynayıp durmadayım?</p>

  <p class="normal">Bir yıldırımdır düşmüş âşıkların dükkânına; alışverişi de yakıp yandırmış, parayı da, para sahibini de, malı mülkü de, kumaşı da.</p>

  <p class="normal">Usta, iksirle bakırları nasıl yakar, yok ederse, bakıra benzeyen beden de can iksiriyle yok olmuş, altın kesilmiş.</p>

  <p class="normal">Aşk yüzünden iman da şaşırıp kalmış, inananlar da; hattâ aşk, koca yobaz keşişin zünnârını bile yakmış yandırmış.</p>

  <p class="normal">Şemseddin’den, Tebriz’den çakan bir şimşek, çakıp gelmiş de yücelerde perde olan bulutu yakmış, sıyırmış gitmiş.</p>

  <h3 class="h2baslik" id="calibre_toc_744">— Y —<br class="chapter"/>
  CI</h3>

  <p class="normal">Gönül, sevgiliye bir işarette bulundu mu, o yandan da bu elsiz-ayaksız kula gizlice bir baş işaretidir gelir.</p>

  <p class="normal">O çeşit bir işaret ki Elest gününde, inananın da canına gelmişti, kâfirin de hani; tıpkı onu okşuyor.</p>

  <p class="normal">Çünkü kahır da o denizlerden gelir, lûtuf da; taşa da bir buyruk verilmiştir, inciye de.</p>

  <p class="normal">Taşa, kendi halinde ol, öylece kalakal buyruğu verilmiştir, inciyeyse her an bir başka buyruk verilmededir.</p>

  <p class="normal">Taşa bir resimdir yapılmış, yapan ressam o, put yonan Âzer’den her an resme bir buyruk var.</p>

  <p class="normal">Buyruk inciye geldi de inci eridi, su kesildi; aferin, maşallah, ne de aydın buyruk.</p>

  <p class="normal">Eridikten sonra da yüz binlerce coşkunluklar gösterdi inci, ateşin ıssısından buyruk geldikçe coştu, köpürdü.</p>

  <p class="normal">Coştu, deniz oldu da dünya dünya âlemi kapladı; çünkü ona ulular ulusu Tanrı’dan gelmişti bu buyruk.</p>

  <p class="normal">Susuza Kevser çeşmesinden bir haber, bir müjde gelir gibi bize de Tebriz’den, Şemseddin’den bir işaret, bir müjde var.</p>

  <h3 class="h2baslik" id="calibre_toc_745">CII</h3>

  <p class="normal">Yüzünü görmediniz, şu halde kınamayın beni; bir şey hakkında görülmeden verilen hüküm suçtur, hatadır.</p>

  <p class="normal">Mum o olduktan sonra pervane nasıl yanmaz? Öylesine bir selviye karşı nasıl olur da boyum bükülmez.</p>

  <p class="normal">O ay yüzlü, kıyamet günü doğarsa kıyamet içinde bir kıyamet daha kopar.</p>

  <p class="normal">Gökyüzünün bile adını anmaya haddi olmayan o Ay’ın bir başka alâmeti var, bir başka hali var; kendiliğinden yalım yalım yanıp durmada.</p>

  <p class="normal">Güzellik, ondaki güzellikse nerde takvâ, nerde çekinip sakınma? O ateş gibi bakışlara karşı nerde bir esenlik bucağı?</p>

  <p class="normal">Gönlüm her an biraz daha aşkına haris, biraz daha sevdasına düşmede; gönlüm her an aşkıyla bir başka çeşit kırılıp dökülmede.</p>

  <p class="normal">A ayrılık, Rabbimiz Tanrı hakkı için bırak beni, yeter artık, bize bu engel oluşların ne vakte dek sürecek?<sup class="calibre2"><sup class="calibre2"><a href="../Text/divanson_split_689.html#footnote-200-43" id="footnote-200-43-backlink">[43]</a></sup></sup></p>

  <p class="normal">Pek taş yüreklisin, bu uzayıp giden ayrılık, bir âfetle ümit testimi kırmasın, bundan korkup duruyorum.</p>

  <p class="normal">A güzelim, Cebrâil bile seni görünce yolunu yitirir; şu gökyüzü bile ayrılığına dayanamaz, gücü kuvveti yoktur.</p>

  <p class="normal">Aşk, gönlü aldı gitti, fakat gönül faydalansın diye götürdü onu; hâşâ, aşkın ne bir tamahı var, ne bir ticareti.</p>

  <p class="normal">Aşk, öylesine zengindir ki zenginliğinden kimseye minneti yoktur, hiçbir şeye aldırış etmezlik var ya, ona bile aldırış etmez o.</p>

  <p class="normal">Bunu bana sorma, olgun akla sor, mücevherlerin ayarlarını seçip anlamada onun bir başka mahareti vardır.</p>

  <p class="normal">O bile ne söyleyecek? Anlayışı kadar lâf edecek ancak; abdestlinin abdesti bozuldu mu yeniden bir abdest alması gerek.</p>

  <p class="normal">Akıl, vuslat ümidine düşer de Mecnun gibi koşar, yeler, bir kerecik ziyaret ümidiyle aşka gider.</p>

  <p class="normal">O yolda aşkın olgunluğunu bulmasa bile kıvılcımlarının parıltısından bir ıssılık elde eder ya.</p>

  <p class="normal">Aşk nurundan ben de aydınlanayım, Akl-ı Küll de; o yüce şekerden ben de bir acı şifa elde edeyim, o da;</p>

  <p class="normal">O tatlılığın lezzeti âşıklara da tesir etsin de onlarda sarhoşçasına bir hal belirsin.</p>

  <p class="normal">Can gözümüz Tebrizli Şemseddin’in yüzünden açılırken, ordusu nasıl olur da gönlümü yağmaya gelir, bilmem ki?</p>

  <h3 class="h2baslik" id="calibre_toc_746">CIII</h3>

  <p class="normal">Ormanlardaki arslansın, güneş gibi bir yüzün var, amma tuttun da havuzun çevresinde dönüp dolaşmaya koyuldun, derken havuza düşüverdin.</p>

  <p class="normal">Atını getirsinler, pek, çevik bir binicisin sen. Şerbet sunsunlar, mahmurluğun var senin.</p>

  <p class="normal">Geceleri, gündüzlere dek ne uykun var, ne kararın, kutluluğun kapanmış, baht, uykunu dağıtmış.</p>

  <p class="normal">Ayaktan düştün, elden çıktın; elsiz-ayaksız ol, ne diye âza kaydına düşüyorsun?</p>

  <p class="normal">Tanrı meydanında elsiz-ayaksız bir topa döndün mü meydan senindir, çevgenle meydanda döner durursun.</p>

  <p class="normal">* Yüzünü kıbleme döndür, Elham oku; çünkü ben çağırmadayım seni, beş âyetsin sen.</p>

  <p class="normal">A akıl, canınla oyna, niçin şişeye sığınmışsın? A can, şarap getir, neden mürüvvetin, lûtfun yok?</p>

  <p class="normal">Yürü, misk madeni kesil, çünkü pek temiz bir nâfesin sen; var baştan başa kâr kesil, çünkü pek kutlu ticarettesin, ticaretin ta kendisisin sen.</p>

  <p class="normal">(s. 124) Başıma çık, aklımı fikrimi al, şarap gibi ferahlık veriyorsun; gözüme gir, görüş kesil bana, can gözünün ışığısın sen.</p>

  <p class="normal">Fakat akıllara, fikirlere sığmazsın, ucun bucağın yok; bedenlere sığmazsın, onlardan da genişsin, onlardan da üstünsün sen.</p>

  <p class="normal">A boyuna vurulup duran, tokatlar yiyen tef, ne de mazlumsun, ne de sabırlısın; a sırlar söyleyen, gizli şeyleri açıklayan ney, ne de keramet sahibisin.</p>

  <p class="normal">Sus, beyit düzüp durma; senin evine konuk olan ne beyitlere sığar, ne evlere, konaklara.</p>

  <p class="normal">Gonca gibi dudağını yum da gül gibi ağızsız, dudaksız gül; böylece de hiç kimsecikler bilmesin ne nimete eriştiğini, nasıl bir lûtfun içinde olduğunu.</p>

  <p class="normal">A kutlu padişah, a Tebriz’in övündüğü Şemseddin, sırları bildir, ulaştır bize; haber ulaştırmanın ehlisin, elçilerindensin sen.</p>

  <h3 class="h2baslik" id="calibre_toc_747">CIV</h3>

  <p class="normal">* Büyücülük haramdır, Tanrı büyücülükten uzaktır; fakat sen öyle bir büyücü sevgilisin ki sana haram değil.</p>

  <p class="normal">* Düğümleri bağla, aç, büyücülük de budur zaten; bağışla, kap, al, yücelik de bundan ibaret.</p>

  <p class="normal">İçinde inci olan denizi gördük, fakat incinin içinde deniz var desem nasıl inanılır, kim inanır bu söze?</p>

  <p class="normal">* Helâl büyü geldi de kol kanat açtı; Babil kuyusu da masal oldu, Sâmirî hikâyesi de.</p>

  <p class="normal">Altın heybesini ortaya koydu, kusurlu mal alıyor; a âşıklar, Ay’ın Müşteri olduğunu kim görmüş?</p>

  <p class="normal">Bugün çarşıdan at seçiyordu; baktım, sırtı yaralı atları, arık yedek beygirlerini alıyor.<sup class="calibre2"><sup class="calibre2"><a href="../Text/divanson_split_690.html#footnote-200-44" id="footnote-200-44-backlink">[44]</a></sup></sup></p>

  <p class="normal">Dedim ki: Ölmüş at böylesine yolu nasıl alabilir? Dedi ki: Bizim yolumuz semizlikle alınamaz.</p>

  <p class="normal">* Hızır’ın gölünde geminin kırık, delik olması gerek; gemiyi kırmazsan demir atar, kalakalırsın, gezip gidemezsin, yol alamazsın.</p>

  <p class="normal">Dünya bir geçide benzer, kırık ayakla geç o geçidi; sağlam ayakla bu köprüden geçemezsin.</p>

  <p class="normal">* Çünkü geri dönüş, gelişin zıddıdır, ona aykırıdır; “geri dön” emrini serseri bir kulakla dinleme.</p>

  <h3 class="h2baslik" id="calibre_toc_748">CV</h3>

  <p class="normal">Can, o ay yüzlüye toprak kesilsin; müşterisi Tanrı onun; öylesine bir ay ki ne gökyüzü onu görmüş, ne insan, ne peri.</p>

  <p class="normal">Varlığından çıkmış, soyunmuş, insanlık kalmamış onda; aydın can gözü açık, haberler getiren can kulağı açık.</p>

  <p class="normal">İnsan insan olalı, melek melek olalı ikisinin de gözü o cana, o dilbere karşı kapalı, onu ne insan görebilmiş, ne melek.</p>

  <p class="normal">Âlem onun hükmünde, fakat bundan ne övünç ona? Çünkü bir uğurdan âlemi yaratan, onun.</p>

  <p class="normal">Bir deniz ki en aşağılık, en değersiz boncuğu bile inci haline getirir, hâşâ, artık inciden söz mü eder o deniz?</p>

  <p class="normal">Öyle bir zerre o ki böyle bir ışıkta oynamaya lâyık; çünkü güneş gibi, Ay gibi yüzlerce aydın varlıktan ayrılmış da, hiçbirine aldırmamış o.</p>

  <p class="normal">Bir zerredir ki güneş, ayağını öpse onun, dönüp de aydınlığına, ışığına bakmaz bile.</p>

  <p class="normal">A ay, güneşin inadına bir parla da gözleri kör olsun, bundan böyle aydınlığından, parlaklığından söz açmasın, olmayacak yere çene oynatmasın.</p>

  <p class="normal">A padişahım, a Tebriz’in övündüğü padişah Şems, bir parla da iki dünya da yücelik, ululuk ışığıyla dopdolu bir hale gelsin.</p>

  <h3 class="h2baslik" id="calibre_toc_749">CVI</h3>

  <p class="normal">A gönül, sabahtan beri bir başka hal var sende; öyle coşkunsun, öyle darmadağınsın ki kendi coşkunluğundan, kendi dağınıklığından bu coşkun kulu görmüyorsun bile.</p>

  <p class="normal">Zayıf gözünde gönüller alan bir sarılık var, ne görmüşsün ki a gönül, o güzelliğe ait sarılıktan da daha sarısın, sararmış solmuşsun?</p>

  <p class="normal">A gönül, ne ateşsin ki her yelle yalımlanıp yücelmedesin, alevlenip gönüllere ağmada; hayır, hayır, sen ateşten de üstünsün, yelden de.</p>

  <p class="normal">Her neysen osun a gönül, ancak ben şu kadarını biliyorum ki şimdi sen güneş gibi göklerin perdelerini yırtmadasın.</p>

  <p class="normal">* Canım sana feda olsun, yarabbi, ne incisin sen a gönül, ne gök değerini bilir, ne Müşteri.</p>

  <p class="normal">Otuz yıldır, Mecnun gibi deli divane oldum, senin ardında koştum durdum; hem de bir adada yelip yorttum ki ne kuruydu, ne ıslak.</p>

  <p class="normal">Haberim yoktu ki varlığın tümü senmişsin; benim fikrimse imanla, kâfirlikle oyalanıp durmadaydı.</p>

  <p class="normal">* Halbuki iman da senden vuran, senin ışığından gelen bir şey, kâfirlik de, şüphe de, ta’til de; sen hem cennetsin, hem cehennem, hem de Kevser havuzu.</p>

  <p class="normal">A gönül, bütün, tüm varlık sensin, fakat iki âlemden de dışarısın; a gönül, her şey sensin, her şeyden de münezzehsin sen.</p>

  <p class="normal">A âlemin önü, ardı, yüzü, sırtı, bana bak, benim yüzümü gör de safran gibi sararmış yüzümden safranlar devşir.</p>

  <p class="normal">Gücüm kuvvetim kalmadı, şu sözüm ağzımda kaldı gitti, hem de peri gibi gizli, göze görünmez yüz binlerce dertlerle, elemlerle beraber.</p>

  <h3 class="h2baslik" id="calibre_toc_750">CVII</h3>

  <p class="normal">Her gün seher çağı bir peri çıkagelir de can benim der, beni bırakıp nereye gidiyorsun, sonra da tutar, çeker beni dışarıya.</p>

  <p class="normal">Âşıksan der, benim gibi bir güzel bulamazsın; tacirsen nerde benim gibi alıcı, istekli, hararetli müşteri?</p>

  <p class="normal">Arifsen gerçekten de canın bildiği, tanıdığı er, benim; yok, hiçbir şeye elin varmıyorsa benimle dost oldun mu, öyle bir hale gelirsin ki kendiliğinden uçarsın âdeta.</p>

  <p class="normal">Bozuk düzen bir duyguysan sana Mustafâ’nın nurunu veririm; değersiz bakırsan seni Ca’ferî altına döndürürüm.</p>

  <p class="normal">Âlemin dayana, güvenci olsan gene de yüzümüze muhtaçsın; apaydın sabah kesilsen gene bir güneşe ihtiyacın var.</p>

  <p class="normal">Karadan, denizden geç de Kafdağı’na yürü; kurunun, yaşın üstünde oturma, onların kaydında kalma, ikisinden de üstünsün sen.</p>

  <p class="normal">A gönül, gönülsen gönlünü o sevgiliden ayırma; a baş, başsan şu secdeye sersemce kapanma.</p>

  <p class="normal">At gibi benden kaçıyorsun amma üstüne binmişim; üstüne binenden kaçma, buna eşeklik derler.</p>

  <p class="normal">Yüzlerce düzene başvursan, yüzlerce şehre gitsen gene de ulu Tanrı’nın bayramına kurbansın, hançerine boyun vereceksin.</p>

  <p class="normal">Sus, deniz, esirgemeden inciler verir durur amma her isteyene satmak da mubah değildir yâni.</p>

  <h3 class="h2baslik" id="calibre_toc_751">CVIII</h3>

  <p class="normal">Her gün seher çağı gönülleri çelme töreniyle bana gelirsin de a benim canımın canına can olan, gönlümü alır gidersin.</p>

  <p class="normal">A benim güzelim, mahallem kokunla bir gül bahçesine dönmüş; yüzüm, yüzünden altın kesilmiş, kuyumcuya benzemiş.</p>

  <p class="normal">Her gün gönül bahçesine bir başka renk verirsin; artık yüreğimin çam kozalağına benzer şekli kalmadı.</p>

  <p class="normal">Her gece bir başka durakta, her gün bir başka şehirde; kayıtsız, başıboş gezginciler gibi gönlüm yolculuğa düşmüş.</p>

  <p class="normal">Şu aşk binicisi kervanı çekip gitmede; fakat bindiği arık at nasıl çekiyor onu; buna şaştım kaldım.</p>

  <p class="normal">Tırnağı, şimşeği de aşmış, suyu da, yeli de; tırnağının bastığı yerde ne kuruluk var, ne yaşlık.</p>

  <p class="normal">Öyle bir yola gidiyor ki düşünce bile o yola gidemez; kükremiş arslanların bile onu görünce gönüllerindeki güç kuvvet yok olup gidiyor.</p>

  <p class="normal">Arslan da ne? Gökyüzü, yeryüzü bile bu korkunç yolu duyunca, görünce eriyip gidiyor, arıklaşıp kalıyor.</p>

  <p class="normal">* Kaderin heybetinden cebre yüz tutuyorlar, yol kesicilerin korkusundan birisini kılavuz bile alamıyorlar.</p>

  <p class="normal">Evet, yiğitliğin şartı, aşırı deliliktir; aklı başında olan hiçbir kimse erliğe, yiğitliğe kalkışamaz.</p>

  <p class="normal">Kendinde oldukça kendilerinden geçmişlerin safına nasıl girebilirsin? Kapıda durdukça ayrılık safını nasıl yarabilirsin?</p>

  <p class="normal">A gönül, hayalini önüne al da kıble edin; onunla habersiz, serserice geçimi yeter bulma.</p>

  <p class="normal">Sana bir şekil verdi, ne diye onu yeter buldun? Sanır mısın ki o ancak bu bir tek şekli yapabilir?</p>

  <p class="normal">Sus, davul dövme, saldırış zamanı geldi çattı; orduya lâyık ersen gel de savaş safına gir.</p>

  <h3 class="h2baslik" id="calibre_toc_752">CIX</h3>

  <p class="normal">A aşk, örtü altındasın, yırt şu perdeyi; güzellikte hurisin sen, acımada ana.</p>

  <p class="normal">* Canların halkasına gir de seyret; hepsi de kulluk, kölelik töresine uydular, kulaklarına küpe taktılar.</p>

  <p class="normal">Aynaya bak da gözünü seyret, o gözler yüzünden, o gözlerin büyüsünden yüzlerce can düğüm düğüm düğümlenmiş sevgiye, tutulmuş sana.</p>

  <p class="normal">Her düğüme bak de Tanrı’nın sanatını gör, kudretini seyret; bir düğümle Mûsa’yı da bağlamış, Firavun’u da, Sâmirî’yi de.</p>

  <p class="normal">Mumu eteğinin altından çıkar da Tanrı’nın yaptığı, düzdüğü resim, put yapan, puta tapan Âzer’in canına gülsün.</p>

  <p class="normal">* Ortadan ayrılmış saçların kâfirliğe el ayak uzatalı, iman her an kâfirliğin ayakları ucunda can verir, ölür.</p>

  <p class="normal">(s. 125) Gönlüm, seni canında, özünde bulmazsa ben bin kere uzağım öyle candan, öyle gönülden.</p>

  <p class="normal">Kupkuru dudaklarımla ıslak gözlerim, öylesine bir ummana gitti ki orda ne kuruluk bulabilir, ne yaşlık.</p>

  <p class="normal">Dün hayalin lûtuflar etti de ona dedim ki: A vefalı dost, a ahdinde duran dost, sen benden ziyade vefalısın.</p>

  <p class="normal">Fakat biliyorum, bütün bu vefalar sana Şemseddin’den gelmede; bu selâmı götür canımıza, götür Tebriz’e.</p>

  <h3 class="h2baslik" id="calibre_toc_753">CX</h3>

  <p class="normal">Gerdekten de güzelliğiyle şaşkınlığımı arttırıp duran güzel, hoş geldin, merhaba o apaydın ışığa.</p>

  <p class="normal">A güzelim, rûh nasıldır, nicedir diye sordun bana; rûh, güzelin ayından parlayıp yalımlanmıştır, seyret de bak.</p>

  <p class="normal">O güzelin yanaklarındaki şimşekte ebedî bir hayat var; onu bırakıp da şu uydurma, şu geçici yaşayışa kapılma.</p>

  <p class="normal">Gözlerindeki sarhoşluk yüzünden her yanda tertemiz şarapla sarhoş olmuş bir âşık görmedeyim.</p>

  <p class="normal">İçimden, onu kuruyor, şöyledir, böyledir diye düşünüp duruyordum; ululuğunun şekli belirince kuruntum da yandı, yok oldu, düşüncem de.</p>

  <p class="normal">Dininin içyüzünü, özünü dile, kabuklarından vazgeç; Allah için olsun, şu özleşmiş sözü dinle.</p>

  <p class="normal">Yaşayışın, onun dolunayının ışığıyla ışıdı, arındı mı müjdeler olsun, Şems’e de eriştin, kutlandın, Müşteri’ye de.<sup class="calibre2"><sup class="calibre2"><a href="../Text/divanson_split_691.html#footnote-200-45" id="footnote-200-45-backlink">[45]</a></sup></sup></p>

  <h3 class="h2baslik" id="calibre_toc_754">CXI</h3>

  <p class="normal">La’l renkli şarap meclisi, meyhane, kâfirlik, Kalenderin mülküdür, fakat Kalender bundan uzak.</p>

  <p class="normal">Kalenderim diyorsun, fakat gönlüm kabul etmiyor bunu; çünkü Kalenderlik, yaratılmış değildir, ezelîdir o.</p>

  <p class="normal">Ne vakte dek Utarid’le Zühal tedbirlerde bulunacak, niceye bir Mirrîh hançer vuracak, yaralayıp duracak?</p>

  <p class="normal">Ne vakte dek Ay çavuşu at koşturacak, nal sökecek? Niceye bir Zühre kıpkızıl şarap kadehini sunacak?</p>

  <p class="normal">Ne vakte dek Güneş, hararetiyle mutfak hizmetini görecek? Niceye bir Müşteri, halka pazarı dar edecek?</p>

  <p class="normal">Ne vakte dek gök dolabı su dökecek yere? Niceye bir Hamel burcu su sindirecek?</p>

  <p class="normal">Ne vakte dek gece kötü kişilerin sığınağı olacak? Niceye bir gündüz, perdeler yırtıp gizli şeyleri ortaya dökecek?</p>

  <p class="normal">Ne vakte dek karakış bahçelerin kökünü sökecek? Niceye bir bahar, yemyeşil kumaşlar dikecek, atlaslar biçecek?</p>

  <p class="normal">Şu ayrılıktan bıktım, şu gurbetten usandım; a gönül kuşu, hâlâ uçacağın zaman gelmedi mi?</p>

  <p class="normal">Şu kanlara bulanmış kırık kanadını sahibinin kapısına, kendisine hizmet ettiğin zatın tapısına götürmeyecek misin?</p>

  <p class="normal">Yeryüzünde ne diye yamanıp kaldın? Ne dağsın, ne demir. Gök kubbenin altında ne işin var senin; ne bulutsun, ne yıldız.</p>

  <p class="normal">O terütaze güzellikle ciğerini tazeledin mi, ne Hızır’ın abıhayatını ararsın, ne Kevser havuzunu.</p>

  <p class="normal">Suyla yağ gibi bir türlü birleşemiyorsun, fakat bir kere de tutulmuşsun bu âleme; gönlünde ne var, söylemiyorsun, neye lâyıksın sen?</p>

  <h3 class="h2baslik" id="calibre_toc_755">CXII</h3>

  <p class="normal">Nice demdir yukarılarda, aşağılarda seni aradım durdum; gâh gönül levhini okudum, gâh kâfirlik yazısını.</p>

  <p class="normal">Gâh hizmet yeryüzünde yerlere döşendim, yollarda toprak oldum, gâh bir yıldızla can göğüne uçtum.</p>

  <p class="normal">Binlerce defa kendimi de kaybettim, gönlümü de, sevgiliyi de; gâh gönül sırrını aramaya koyuldum, gâh güzellik sırrını.</p>

  <p class="normal">Tur Dağı’na çıktım, Kelîm gibi, bana görün dedim, onu görmeyi istedim, gâh da dünyada, Sâmirî gibi halktan kaçtım.</p>

  <p class="normal">Öyle bir vadiye geldim çattım ki ne mucize oranın kokusunu almıştır, ne keramet, ne düzen, ne büyücülük.</p>

  <p class="normal">Vadi sevgilinin kokusuyla bana kılavuzluk etti; o koku ne miskte vardı, ne amber gibi kokan saçlarda.</p>

  <p class="normal">A dost, orda ayakla koşulmaz; hattâ kanatlansan da uçsan kanadın bile yanar.</p>

  <p class="normal">Çünkü bu duygunun tabiatı, sıcaktan, soğuktan, kurudan, yaştandır; bu dört kuş, unsurlara ait olan şu bahçenin kuşudur.</p>

  <p class="normal">Oraya dostun kokusuyla biten kanatla uçulabilir; uçmaya, ulaşmaya bak, yoksa şu altı kapılı yere düştün gitti.</p>

  <p class="normal">A olgunluğa ulaşmış olgun, bir olgunu seç, onun yanına var; yersizlik, mekânsızlık âlemine varmaya gayret et, varmamaktan sakın, kusur etmiş olursun sonra.</p>

  <p class="normal">Karada uçan kuşun olgunluğu kuruluktandır, denize varınca âciz kalır, ıslaklıktan rüsvay olur gider.</p>

  <p class="normal">Kara da, deniz de aynı cinstendir, aynı işi yapar, öyle olmakla beraber her biri duyguya bir başka çeşit görünür.</p>

  <p class="normal">Gayb âleminin boşluğunda yüzlerce kara, yüzlerce deniz, yüzlerce gök, elden, ayaktan çıkmıştır, başıboş bir şekil gibi yerlere döşenmiştir.</p>

  <p class="normal">Bu karadan, bu denizden, her ikisinden de binlerce defa kurtulup aşka düşen, aşkla bunlardan geçen kişi ulaşır oraya.</p>

  <p class="normal">Gerçekten de Tanrı’nın tertemiz zatından başka ne varsa, isterse baş olsun, başbuğluk etsin, gayb kılıcından baş kurtaramaz.</p>

  <p class="normal">Âzer’e benzeyen bir sevgilinin aşkıyla kupkuru kuruyan kişi, nerden Halil’in ateşine gelip girecek?</p>

  <p class="normal">A aşk Halil’inin canı, neşeyle, kutlulukla ateşe gir, altın gibi eri de her pislikten arın.</p>

  <p class="normal">Güzellik ateşinde mahvolur gidersen gönüllere huzur veren, rahatlık bağışlayan ateşli aşk içinde belirir, görünürsün.</p>

  <p class="normal">Ateşe benzeyen bu aşk, her şeyi kahreder; sen ne tuhaf adamsın ki ateşe gücün yetiyor.</p>

  <p class="normal">Ateş, seni karartmaya ne kadar uğraşırsa uğraşsın, sen onun inadına lâtifsin, tatlısın, kıpkırmızısın.</p>

  <p class="normal">Biliyorum, padişahlık görüşündeki ışığa sahipsin; padişahlıkla, başbuğlukla gayb âleminin gözüsün, ışığısın.</p>

  <p class="normal">Lûtfeder de kuru dikene bakarsan dikenden yüzlerce güzel kokulu çiçekler biter.</p>

  <p class="normal">Hattâ yoka, yokluğa göz ucuyla bir baksan yoktan, yokluktan, gönlü, gözü gelişip yetiştiren bir güzel meydana çıkar.</p>

  <p class="normal">A kılıç, niceye bir yaralar açıp duracaksın? O padişahın lûtfunu, keremini bir seyret.</p>

  <p class="normal">Hayır, hayır, ayrılık bile onun lûtfundan, kereminden şiddetlendi; çünkü bu lûtuf da, o kahır da bir fidandan bitmedir.</p>

  <p class="normal">Gönlüm, lûtfuna alışmamış olsaydı, şu dönüp duran zamanede, ayrılık nedir, ne bilecekti.</p>

  <p class="normal">Hançer bile gıda yedi de boğazı gelişti, sonra da o savaşta gıdalar verdi de hançerliğini gösterdi.</p>

  <p class="normal">Bütün bu söylediklerim, Şemseddin’in lâkaplarıdır, kıskançlığından o Tebriz’de gamlara batmış, kendini gizlemekte.</p>

  <p class="normal">Bütün bu sözlerin aslı odur, bütün bu sözlerden maksat odur, fakat dileyene de satmak istemem bu sözleri ben.</p>

  <h3 class="h2baslik" id="calibre_toc_756">CXIII</h3>

  <p class="normal">Padişahım, çek katarı, padişahçasına çekiyorsun doğrusu; eteğimizi tutmuşsun, gül bahçesine çekiyorsun bizi.</p>

  <p class="normal">Deve katarlarının hepsi de sarhoş, el çırpıyorlar; bir koku almışlar, sen çekiyorsun katarı.</p>

  <p class="normal">Her deve, bal gibi, şeker gibi zincirini gevelemede; çünkü onu çekip sevgiliye götüren sensin.</p>

  <p class="normal">O sarhoş gözler, sâkîlik eden gözlerine, bir güzelce çek, buluşmaya, görüşmeye çekiyorsun bizi diyor.</p>

  <p class="normal">Senin ekinindik, aşk orağıyla sen biçtin bizi, samandan ayırdın, ambara çekmedesin.</p>

  <p class="normal">Pat pat yürüyorduk, sürçüyorduk, doğruluk yolunda topaldık, bizi düpedüz, dosdoğru çekiyorsun, onun için rahvanlaştık artık.</p>

  <p class="normal">Yıllardır yeşillikte güller, çiçekler vermiştik; birden, nazar değmesin, kem göz dokunmasın diye bizi tuttun, dikene doğru çekiyorsun.</p>

  <p class="normal">Ne diye yanılalım? Ne yana dilersen çek; nereye çeker, götürürsen bol bol zevke, olasıya neşeye çekip götürürsün.</p>

  <p class="normal">Padişahlar, kullarını öç almaya, öldürmeye çeker, sürürler; sense lûtuflar etmeye, keremler buyurmaya çekersin.</p>

  <p class="normal">Bu lûtuflarla suçluları küstahlaştırıyorsun; darağacına asılası hırsızları bile bir güzelce okşaya okşaya, bir hoş uyanık halde çeker, götürürsün.</p>

  <p class="normal">Her usanan, bezen, bana sus diyor, fakat sen inat ediyor, ayak diriyorsun da beni söze çekiyorsun.</p>

  <p class="normal">Sıkıntı çekenler, şu feleğin dönüşünden gam içindeler; fakat hepsinin inadına şu dönüp duran feleği çekip döndürüyorsun sen.</p>

  <p class="normal">A Tanrı nuru, Tebriz’in övüncü padişah, ey Şems, sen bir nurlar nurusun ki zerreleri tutuyor, tümlere çekip götürüyorsun.</p>

  <h3 class="h2baslik" id="calibre_toc_757">CXIV</h3>

  <p class="normal">(s. 126) A güzel sesli ney, gönüller almadasın, hoşsun, güzelsin; sıcak sıcak nefes vermedesin, soğuk havaları silip süpürmedesin.</p>

  <p class="normal">İçinde ne boğum var, ne bir şey, bomboş; dertlere düşmüş, perişan olmuş gönülden, candan derdi, elemi almada, onları da kendine döndürmedesin.</p>

  <p class="normal">Herkesin sevgilisine uygun bir resimdir yapıyorsun; okuma yazma bilmiyorsun amma içyüzde bir ressamsın âdeta.</p>

  <p class="normal">Ey tüm gerçeklerin şekli, sûreti, hangi perdedesin sen? Neyin nağmeleri arasından bir baş göster, şekerler gibisin çünkü.</p>

  <p class="normal">Gözün dokuz olmuş sanki, can da on kulağını sana vermiş; altı yana da üfle nağmelerini, altı yana da bildiksin, tanıdıksın sen.</p>

  <p class="normal">Ey başı kesilmiş kamış, dilsiz-dudaksız sırlar söyle; boğazdan tattığın nefesi, halka da bir hoşça tattır.</p>

  <p class="normal">Neye ateş düştü, âlemi duman kapladı; çünkü sesin aşk sesi, aşk sesini duyurmadasın, ateşlisin sen.</p>

  <p class="normal">Aşkınla Leylâ’nın, Mecnun’un sırlarını okşa; gönüle ne tatsın sen, cana ne huzur.</p>

  <p class="normal">Hasılı nefesinde Tebriz’den bir koku var; güzelliğinle, alımınla nice gönüller kapmadasın sen.</p>

  <h3 class="h2baslik" id="calibre_toc_758">CXV</h3>

  <p class="normal">Topluluğun arasındaki o tek güzel, nasıl bir güzel? Ona bir tek can diyemem ki; bir cihan çünkü o tek güzel.</p>

  <p class="normal">Güzelliğine, olgunluğuna and içerim ki kendi gözünden bile gizlidir o tek güzel.</p>

  <p class="normal">Toprağın başından suyu akıttı aşkı; aşk bahçesinde salına salına yürüyen bir selvidir o tek güzel.</p>

  <p class="normal">Bütün güzeller çiçektir, meyve o; hepsi de altın, gümüş kesintileridir, madendir o tek güzel.</p>

  <p class="normal">Gönül huylarından, sıfatlarından dalgalanıp durmada, fakat sessizce; çünkü açıklamadan da üstündür, anlatışa da sığmaz o tek güzel.</p>

  <p class="normal">Onun doğduğu zaman ne yer vardı, ne zaman, yerden de daha üstündür, zamandan da o tek güzel.</p>

  <p class="normal">Âşıkların kıskançlığı yüzünden ağzımda kilit var; filândır o tek güzel diye söylememek için kilitledim ağzımı.</p>

  <p class="normal">Göz ucuyla onu gördüm mü Tanrım derim, ne biçim güzel o tek güzel.</p>

  <p class="normal">Gözünde hastalık yoksa aç gözünü de seyret; çünkü güneş gibi apaydın, ortadadır o tek güzel.</p>

  <p class="normal">Yüz binlerce halk, yolunu kesse de, yoktur o, yok deseler inanma, şüpheye bile düşme; vardır, odur, o tek güzel.</p>

  <p class="normal">Huzurunda secde et de padişah ol, çünkü padişahları da tâyin eden odur, padişahlar padişahıdır o tek güzel.</p>

  <p class="normal">Toprağı, aşkın başından suyu akıttı; aşk bahçesinde salına salına yürüyen bir selvidir o tek güzel.<sup class="calibre2"><sup class="calibre2"><a href="../Text/divanson_split_692.html#footnote-200-46" id="footnote-200-46-backlink">[46]</a></sup></sup></p>

  <p class="normal">Tebriz’in övüncü Şems’e, hele bak ona dedim; dedi ki: Şaşırıp kalma, öyledir, öyle o tek güzel.</p>

  <h3 class="h2baslik" id="calibre_toc_759">CXVI</h3>

  <p class="normal">Ben her derdin, her gamın el atıp benimle oynamasından sararıp solsaydım bir adam olmazdım, akıllı bir aptal olur giderdim.</p>

  <p class="normal">Aşk güneşi olmasaydım Zühal gibi gâh elemlerin, kederlerin yücelişine, yükselişine sebep olurdum, gâh alçalışına, eksilişine.</p>

  <p class="normal">Mısır ülkesine benzeyen aşkın kokusuna iletecek kılavuz olmasaydım hırs, tamah çölüne düşenler gibi ben de gulyabanilere uğrardım elbet.</p>

  <p class="normal">Canlara doğan, canları ışıtıp parlatan güneş, evde otursaydı ben de kapıyı açmak, girenin çıkanın derdine düşmek kaydında olurdum.</p>

  <p class="normal">Can gül bahçesi sınanmış kişiyi okşamasaydı, ona lûtfetmeseydi nasıl olurdu da seher yeli gibi vefa bahçesinin habercisi olurdum ben?</p>

  <p class="normal">Aşk, çalıp çağırmaya, gülüp oynamaya, tef çalmaya düşkün olmasaydı, ben ney gibi, çeng gibi nerden gazele düşer, bağırıp çağırırdım?</p>

  <p class="normal">Sâkîm bana, beni geliştirecek, semirtip kuvvetlendirecek ilaç sunmasaydı sırça kandilin, sırça kadehin dudağı gibi incelir giderdim.</p>

  <p class="normal">Çayırlığın, çimenliğin gölgesi, orda yetişen ağaçların dalları, budakları olmasaydı otların talih ağaçları gibi benim de köküm, temelim olmazdı.</p>

  <p class="normal">* Toprağıma Tanrı emanetinin nuru vurmasaydı ben de toprağın tabiatı gibi pek zalim bilgisiz kalırdım.</p>

  <p class="normal">Mezardan cennete bir yol olmasaydı beden mezarında ne diye enine boyuna güzelce yatar dururdum?</p>

  <p class="normal">Sol yandan sağ yana bir yol olmasaydı ne diye yeşillik gibi sağa sola sallanıp duracaktım?</p>

  <p class="normal">Kerem, lûtuf gül bahçesi olmasaydı nerden açılıp saçılacaktım? Tanrı lûtfu coşup köpürmeseydi ben beyhude yere yeler, abes sözlere dalar giderdim.</p>

  <p class="normal">Sus da hikâyelerin doğuşunu güneşten duy; o doğu olmasaydı ben zaten doğamaz, söner kalırdım.</p>

  <h3 class="h2baslik" id="calibre_toc_760">CXVII</h3>

  <p class="normal">Bundan böyle cefa etmeyeceğine dair yemin etmiştin; yeminini bozdun, gene cefaya başladın.</p>

  <p class="normal">Bugün eteğine yapıştık, çekiyoruz; ne vakte dek bahaneler bulacaksın, niceye bir zulmedeceksin?</p>

  <p class="normal">Güzelim, dudaklarında bir gülümseme var, bu bize müjde vermede; galiba bundan böyle vefa etmeyi düşündün.</p>

  <p class="normal">Sen olmadıkça namaz kılmamız doğru değil, yerinde değil, kılsak bile ne fayda? Sen dileklerimizi yerine getirirsen namazımız o vakit doğrudur ancak.</p>

  <p class="normal">Denizin olmadıkça balık gibi toprak üstünde çırpınıp duruyoruz; sudan ayrı düştü mü balığın yapacağı iş budur zaten.</p>

  <p class="normal">Zalim cefa eder, zulmeder de tutsak, sen bize ne yaparsan Tanrı da sana onu yapar diye zalimi korkutur.</p>

  <p class="normal">Fakat sen cefaya girişirsen kim korkutacak seni? Ne yaparsan baş eğip razı olmaktan başka ne çare var?</p>

  <p class="normal">Sus, eşi bulunmaz incileri boyuna satıp durma; değeri biçilmez şeye nasıl değer biçebilirsin?</p>

  <h3 class="h2baslik" id="calibre_toc_761">CXVIII</h3>

  <p class="normal">Sâkî, on batmanlık sağrağı sun, düşünceyi, kaygıyı bırak, bir iş var ki yapılması gerek.</p>

  <p class="normal">A canımın canı, günler nöbetledir, gâh bize, gâh size deme; hocam, boynunu kaşıyıp durma, borcu vermek gerek.</p>

  <p class="normal">Ey abıhayat, susuzlara bak, dosta acı da kör olsun düşman.</p>

  <p class="normal">* Bizim ayağımızı bağlayan, şu akıl fikir; fakat sence aklın fikrin bir değeri yok; Hayber kalesi bile olsa yıkıp atmak istemiyorsun, aldırış ettiğin bile yok.</p>

  <p class="normal">Akıl fikir durağında tamamıyla korku var, titreyiş var, deprem var. Geçim, zevk, safâ, eminlik, hep akılsızlık âleminde.</p>

  <p class="normal">Akla fikre boş verme meclisinde canlar, her şeyden, her bağdan kurulmuştur, hepsi de güneşlerinin ışığında, güneşlerinin aydınlığında zerreler gibi oynar durur.</p>

  <p class="normal">A can güneşi, bedenin kapısını, duvarını yak yandır; bu ışığın bir tek pencereden vurmasını yeter bulamıyoruz.</p>

  <p class="normal">Şu hikâyeyi bırak, çok susamışız; sense çekinmeden, esirgemeden veren ganî, kerem sahibi bir sâkîsin.</p>

  <p class="normal">Âşıkların hay-huyları, hep bir gül bahçesinin kokusundan meydana gelmede, fakat kimseciklerin haberi yok, nasıl bir bahçe, ne biçim bir güllük gülistanlık?</p>

  <p class="normal">Sus da bir ancağız olsun sağa sola bak; a taş yürekli, söyle, ne vakte dek söylenip duracaksın?</p>

  <p class="normal">Boş yere niceye bir söyleyeceksin, sus artık, yeter; söze buyruk yok, dilsizliği takın.</p>

  <p class="normal">Tebrizli Tanrı Şems’i bir ferahlık vermedikçe bu söz söyleme kabiliyeti, sesle, harfle bir fayda vermez kimseye.</p>

  <h3 class="h2baslik" id="calibre_toc_762">CXIX</h3>

  <p class="normal">Ne vakte dek ayrılıkla inciteceksin beni, feryadımı duymayacaksın, feryat ettireceksin bana, kırıp dökeceksin beni?</p>

  <p class="normal">Ayrılık elin, elimi kırdı, işten güçten kaldım; bir bilseydim, daha ne vakte dek kıracaksın beni?</p>

  <p class="normal">Â ayrılık şişesiyle oynayıp duran, dikkat et, taşlık bir yere geldik, şu sırça gönlüm daraldı, aman, aklını başına al, sakın kırmayasın.</p>

  <p class="normal">Şu ayrılık taşlığından buluşma yeşilliğine varmak için tez olmalısın, burayı bırakmazsan çaresiz kırarsın beni.</p>

  <p class="normal">Kanım gönlümde dondu, nar tanelerine döndü, narı yardın mı kanı böyle akar işte.</p>

  <p class="normal">Hasretlerle dopdolu gönlümü kıracaksan bâri o ayyar dilberimin yüzünü göster, beni ona kavuştur da o zaman kır dök.</p>

  <p class="normal">Ey âlemin kendisine kul köle kesildiği Şemseddin, sen görüş âleminde padişahlar padişahısın; bir bakışta yüzlerce gönlü, yüzlerce gönül alanı kırar dökersin.</p>

  <p class="normal">Övünme Tebriz’i, bu yüzden sana mülk olmuştur; sen yüzlerce tacı tahtı bir sarık ucu için kırar geçersin.</p>

  <h3 class="h2baslik" id="calibre_toc_763">CXX</h3>

  <p class="normal">A gökyüzü, başımızın üstünde dönüp duruyorsun; amma güneşin aşkıyla sen de benim hırkamı giyinmişsin, sen de âşıksın benim gibi.</p>

  <p class="normal">Vallahi âşıksın, hem de neden anladım, söyleyeyim: İçin de terütaze, yemyeşil, apaydın, dışın da.</p>

  <p class="normal">Deniz ıslatmamış seni, toprağa da boş vermişsin; ateşten de yanmıyorsun, yelden de eminsin.</p>

  <p class="normal">(s. 127) A değirmen dolabı, dönüşün hangi su yüzünden? Bir kerecik söyle bâri; ne de demirden yapılma bir dolapsın sen.</p>

  <p class="normal">Bir dönüşte yeryüzünün kucağını İrem bağına çevirirsin; gene bir dönersin, nice ağaçları köklerinden söker, atarsın.</p>

  <p class="normal">Güneş bir mumdur, sense pervanesin sanki, pervane gibi bu çeşit bir mumun çevresinde dönüp dolaşırsın.</p>

  <p class="normal">Hacılar gibi sen de ihrama büründün, mavi bir örtü sarındın, hacı gibi Kâbe’yi tavaf edip duruyorsun.</p>

  <p class="normal">* Tanrı, haccedilecek yere erişen amandadır dedi; a hak tanıyan gökyüzü, sen de eminsin âfetlerden.</p>

  <p class="normal">Hepsi bahaneler; ne varsa aşktan ibaret; Tanrı evidir aşk, sen de o evde konaklamışsın.</p>

  <p class="normal">Bundan fazla söylemem, fakat and olsun Allah’a, şu gönülde söylenecek ne ince sözler var, yalnız söylemeye imkân yok.</p>

  <h3 class="h2baslik" id="calibre_toc_764">CXXI</h3>

  <p class="normal">Keşke bir an olsun kendini bilseydin, o güzelim yüzünden bir haberin olsaydı.</p>

  <p class="normal">Binek hayvanları gibi toz, çamur içinde yatmış, uyumuşsun; ne olurdu, kendini güzellerin evlerindeki zevk, işret meclisine çekseydin.</p>

  <p class="normal">Kendi çevrende dolanmadasın, çünkü kendini görmede, kendini göstermedesin; halbuki sende bir define var, var amma benliğin gizlemiş onu.</p>

  <p class="normal">Bedenden ibaret bulundukça candan haberin bile olmaz, fakat can olursan can mülküne girer, orda karar kılarsın.</p>

  <p class="normal">Başkaları gibi iyiye, kötüye kapılıp durmadasın; buysan, oysan bununlasın, onunla.</p>

  <p class="normal">Bir tek yemek olsaydın tek bir çeşit lezzetin olurdu; bir tek kazana girmiş olaydın, hep aynı tarzda kaynar, coşardın.</p>

  <p class="normal">Tortulu nesne gibi eğer sen de bu kaynayışla sâf bir hale gelseydin, arınanlar, sâf bir hale gelenler gibi göklere ağardın.</p>

  <p class="normal">Her hayale canım diyorsun, cihanım diyorsun; hayaller kaybolsaydı, hayallerden geçseydin sen can olurdun, cihan kesilirdin.</p>

  <p class="normal">Yeter, sus artık, şu dilin, aklına bağ oldu gitti; böyle olmasaydı Akl-ı Küll gibi baştan başa dil olurdun.</p>

  <p class="normal">Yeter, sus artık; bilgiye perde olan, gene bilgidir; padişah olduğunu bilseydin tercümanlık mı ederdin hiç?</p>

  <h3 class="h2baslik" id="calibre_toc_765">CXXII</h3>

  <p class="ortayazi">“Tercî-i Bend”</p>

  <p class="normal">Şu dumanlarla dolu evde bir pencere açtılar da duman çıktı gitti, güneş ışığı girdi.</p>

  <p class="normal">O ev hangi ev? Gönül. O duman da ne? Kaygı, düşünce. Kaygıdan, düşünceden, zevkinin, neşenin boynu kırılmıştır âdeta.</p>

  <p class="normal">Uyan da düşünceden de kurtul, hayalden de; yarabbi şu bizim uykuya dalanımıza bir davulcu gönder.</p>

  <p class="normal">Uyuyan, bir hiç için binlerce gam yer; rüyasında ya kurt görür, ya yol kesen haydut.</p>

  <p class="normal">İnsan, rüyasında yüz binlerce kılıç, yüz binlerce mızrak görür, fakat uyandı mı onlar şöyle dursun, bakar ki bir iğne bile yok.</p>

  <p class="normal">Ölenler derler ki: Ne olmayacak gamlar yedik, ömrümüz çeşitli vesveselerle geçti gitti.</p>

  <p class="normal">Bir hayal için toplar kurmuş, başka bir hayal için zırhlar giyinmiş.</p>

  <p class="normal">Bu düğün de hava, şu yas da; bugün ne ondan bir oyun kaldı, ne bundan bir ağıt, bir feryat.</p>

  <p class="normal">Yüzlerine vururlar, yüzlerini yırtarlar dururlar; fakat uyku bitince görürler ki yüzlerinde bir tırmık beresi bile yok.</p>

  <p class="normal">Nerde o bizimle sütle bal gibi kaynaşan; nerde o bizimle suyla yağ gibi bir türlü uzlaşamayan?</p>

  <p class="normal">Şimdi gerçekler belirdi, uyku da geçti, hayal de; huzur, rahat var, emniyet, istirahat var; ne bizlik kaldı, ne benlik.</p>

  <p class="normal">Ne ihtiyar var, ne genç, ne tutsak var, ne haydutlar. Ne yumuşak var, ne sert kaldı, ne mum var artık, ne demir.</p>

  <p class="normal">Bir renklilik, bir sıfata bürünüş, birlik… Bir can ki uçup gitmiş, bedenden kurtulmuş.</p>

  <p class="normal">Bu bir, herkesin bildiği, bileceği bir değil; tercî söyle de gönüle doğsun, hatıra gelsin.</p>

  <p class="ortayazi">*</p>

  <p class="normal">Ey bu yola gerçek olarak ayak basan, gerçeklik ayağını atan, benimle hemdem oldun mu iki âlem de seninledir, senindir.</p>

  <p class="normal">Hiçbir şeyi zâyi etmezsin, her şey hazırdır sana ey baht ağacından neşelenen, eğilip bükülen.</p>

  <p class="normal">Eline aldığın her elma, her armut, her meyve, içindeki aydınlığı, lezzeti, tadı belirtir sana.</p>

  <p class="normal">O aydınlıktan, her an yeni bir aydınlık doğar; her güzelden, her an, yeniden yeniye bir, daha güzel belirir, çıkar.</p>

  <p class="normal">* Meyvelere, sonu gelmez bunların, tükenme yok bunlara yazısı yazılmıştır; yapraklara güzden emindir bunlar çizisi çizilmiştir.</p>

  <p class="normal">A göz, göz ucuyla bak, işvelen, göz kırp; pek tanınmış pek güzel bir yerdesin; a gönül, burdan başka bir yere gitme; güzel bir yerde konaklamışsın, hoş bir yeri yurt edinmişsin.</p>

  <p class="normal">Yemyeşil ağaçlar gibi bezenip kuşanan birçok zengin vardır; fakat şu görülmemiş, eşsiz ağaç, yeşermeye de doymuştur; bezenmeye de aldırış etmez.</p>

  <p class="normal">Nice bir batmanlık taş vardır ki dağdan yuvarlanır, düşer; fakat dağ kesilen kaya, yerinden bile kıpırdamaz, benlikten kurtulmuştur o, kayalıktan çıkmıştır o.</p>

  <p class="normal">Çünkü yokluktan korkup duran her var, büyük yüce yerden en aşağılık yere düşüverir.</p>

  <p class="normal">A yokluktan doğan, sen her an biraz daha gençsin; a dostun aşkına rehin olan, sen her an biraz daha mal olmadasın aşka.</p>

  <p class="normal">Çırılçıplak atlas kumaşlara, kıldan, çuldan yapılma libaslara bürünmektense candan meydana gelmiş deriye bürünmek, elbette daha iyi.</p>

  <p class="normal">* Yahudi’nin gözünde kupkuru bir hurma fidanısın amma Meryem’in derdine devâ olmak için yüzlerce taze hurma veriyorsun.</p>

  <p class="normal">Dışını sırça gibi pırıl pırıl bir hale getirmedesin, içini görüş sahibi etmedesin; dünya senin hükmündeyken nasıl olur da aşağılık bir hale gelir?</p>

  <p class="normal">Ey can, ey cihan, ey cihanı gören, ey daha da başka bir şey olan, ey Güneş’e, Ay’a bir başka çeşit dönme kabiliyeti veren.</p>

  <p class="ortayazi">*</p>

  <p class="normal">A gönülde yurt edinen, ne de tuhaf gönül açışın var; yahut da canın ta içindesin de cana öylesine canlar katıyorsun ki.</p>

  <p class="normal">Bizimle karılıp birleşmenle bizden münezzeh oluşun, birbiriyle savaşmada; yâni sen bizim canımız mısın acaba, yoksa sen, biz misin?</p>

  <p class="normal">İster o ol, ister bu, pek tatlısın, bir tat, bir lezzet denizisin; baştan başa, tamamıyla tatlılıksın, neşesin, lûtufsun, bağışsın sen.</p>

  <p class="normal">Uzaktan ateş gördüm amma yakından baktım, gördüm ki nurmuş; ejderhâ göründün amma sopasın bize.</p>

  <p class="normal">Sen mutlak amanlıksın, emniyetsin; fakat inancımız şu: Hamlara, erişmemişlere korkusun, ümitsin sen.</p>

  <p class="normal">Yusuf gibi hani, kardeşlere tamamıyla kedersin, fakat Yakub’a daima safâ içinde safâsın.</p>

  <p class="normal">Leylâ’dan bir lûtuf elde edelim diye Mecnun olduk gitti; a aşk, sen bütün akıllara düşmansın.</p>

  <p class="normal">A akıl, bakırdın, aşkla altın kesildin; kimya değilsin, kimyanın bayrağısın (görenler koşup gelsinler de altın olsunlar diye bayrak gibi baş çekmişsin).</p>

  <p class="normal">Sırlar bildirmede Cebrâil’sin ey aşk, sanki bütün peygamberlere vahiy getiren sensin.</p>

  <p class="normal">Aklı başında olan kişi düşer bir şüpheye; halbuki sen şüpheden de ayrısın, akıldan da, düşünceden de.</p>

  <p class="normal">(s. 128) Bakış okların asla yanılmadı; yanılanın da suçunu, hatasını örter, bağışlarsın sen.</p>

  <p class="normal">A yatıp uyumuş, gözü kapalı toprak, yeli görmüyorsun amma yel esmeseydi ne sebeple havalanırdın, nasıl havalarda tozardın?</p>

  <p class="normal">Yüceldin amma ululuktan uzak ol; ululuktan, ululanmaktan utan, ulular ulusuylasın çünkü.</p>

  <p class="normal">Aydan balığa kadar her şey, senin zevkini, senin neşeni arıyor; pek çokları sana kavuşmayı, seninle buluşmayı özleyip duruyor.</p>

  <h3 class="h2baslik" id="calibre_toc_766">CXXIII</h3>

  <p class="normal">Kaybolan gönlü kendi canında ara, canının huzurunu, kararını sevgilinden iste.</p>

  <p class="normal">Şekerkamışında gayb bitkisinin zevki var, fakat o zevki de kendi dudağında, kendi dişinde ara.</p>

  <p class="normal">İki gözünü her gözsüze dikme; görene kaç, onda da kendindekini ara, kendindekini iste.</p>

  <p class="normal">* Tanrı elçisinden rivayet edilmiştir, insanlar madenlerdir demiş; sen de geçer akçeni kendi madeninde ara.</p>

  <p class="normal">Beden tahtından çık da can tahtına otur; gökten geç de kendi Zühal yıldızını ara.</p>

  <p class="normal">Bir şimşek gönlüne çaktı da gönlün kararsız bir hale düştü ya, bu şimşeği de yağmura benzer gözyaşlarında aramaya bak.</p>

  <p class="normal">Ebû Hurayra’nın heybesi, ancak senin vücudundur; muradın neyse, neyi istiyorsan kendi heybende ara.</p>

  <p class="normal">A izinin tozu belirmeyen, nerden, kimden arayım izinin tozunu; sen beni ara; lûtfunla, ihsanınla sen ara beni.</p>

  <h3 class="h2baslik" id="calibre_toc_767">CXXIV</h3>

  <p class="normal">Her gün seher çağı bizi arayan sensin; uykuya dalmışız, uykuluyuz biz, uyanık devletimiz sensin bizim.</p>

  <p class="normal">Dükkânımız da sensin, kazancımız da sen, kârımız da sen; o yüzden her gün bizi çekersin, işten güçten, kârdan, kazançtan edersin.</p>

  <p class="normal">Ne diye dükkâna gidelim? Madenimiz de sensin, dükkânımız da sen. Çarşıya pazara nasıl varalım? Pazarımız sensin bizim.</p>

  <p class="normal">Bize can bağışlayan sensin, o yüzden gönlümüz hoş, neşeliyiz; sarığımız sensin, o yüzden sarhoşuz, harabız.</p>

  <p class="normal">Para canlılar gibi gümüşle dopdolu küpü ne yapacağız? Küpü kıralım, şarap sunan sensin bize.</p>

  <p class="normal">Dudu gibi şekere düştün, gıdamız şeker oldu, çünkü şeker madenisin sen; bülbül gibi şakıyıp çilemedeyiz, gül bahçemiz sensin çünkü.</p>

  <p class="normal">Yüzlerce baharın var, o yüzden gül bahçesine döndük; sevgilimiz sensin, ondan dolayı gönlümüz apaydın.</p>

  <p class="normal">Denizinde gemiden de daha elsiz-ayaksızız; sesimiz de sensin, oynamamız da sen; sallanmamız da sensin, yürüyüp gidişimiz de sen.</p>

  <p class="normal">Çarelere başvuran kişinin senden sermayesi yoktur; bütün çarelerden vazgeçip çaresiz kalanın çaresisin sen.</p>

  <p class="normal">Gönül, nelere takılmışsa, nelere vurulmuşsa hepsinden soğumuş, vazgeçmiş de ondan sonra gönüle, bize tutulan, vurulan sensin demişsin.</p>

  <p class="normal">Bâzı bâzı, şu yaptıklarımızı biz yapıyoruz sanırız, fakat bu da sendendir, çünkü şüphemizin, zannımızın özü, mayası da sensin.</p>

  <p class="normal">Çektiğimiz bir şey yok ki onu gerçekte sen çekmeyesin; aldığımız bir şey yok ki gerçekten onu bizen alan, sen olmayasın.</p>

  <p class="normal">Söze tövbe ettim, tanık ol ey padişahım; sözsüz, feryatsız, sırlarımızı bilen sensin, sen.</p>

  <p class="normal">A Tebriz’in övüncü Tanrı Şems’i Şemseddin, şu dönüp duran göğümüzün güneşi de sensin zaten.</p>

  <h3 class="h2baslik" id="calibre_toc_768">CXXV</h3>

  <p class="normal">Şu âleme güneş, ışık kesildiğin an, ölü dünyaya doğar, can olursun.</p>

  <p class="normal">Körün iki gözüne gelirsin de görüş olursun, dilsizin dili kesilir de ona dil verirsin.</p>

  <p class="normal">Çirkin Şeytan’la uzlaşır onu Yusuf gibi güzelleştirirsin; kurdun ağzına girer, ondan çobanlık edersin.</p>

  <p class="normal">Her gün bir yeni çardaktan baş gösterirsin, oraya yüz döndüler mi de hemen gizleniverirsin.</p>

  <p class="normal">Gâh gül kokusu gibi beyinlere lûtfeder, genizleri güzel kokuyla doldurur, açarsın; gâh göze eş dost olursun, gül bahçesi haline gelirsin.</p>

  <p class="normal">Padişahım, hem eğri büğrü giden vezirsin, hem doğru giden ruh; fakat gene de oyunu sen kazanırsın; neylersin, ne edersin, kimsecikler bir şey bilmez.</p>

  <p class="normal">A izinin tozu belirmeyen aşk, tez tez, çabuk çabuk çevir yaprakları da sonucu bir yaprakta karar et, bir izin belirsin, yüzün görünsün.</p>

  <p class="normal">A gönül, gam, gussa zamanı dostun adaletinde mahvol; neşelendiğin vakit de onun lûtfunda mahvolur gidersin.</p>

  <p class="normal">Gülde yok olan su, gül kesilir; sen de böyle olursan ayrı huylara, temiz sıfatlara sahip olursun.</p>

  <p class="normal">O savaş narasını hava gibi her yana götürürsün o zaman, o kahır yakışına, duman gibi tanık kesilirsin o vakit.</p>

  <p class="normal">A aşk, bunların hepsi sen olursun da gene de bunlardan münezzeh bir hale gelirsin; kılıç bile olsan kızış gibi bir şeklin, sûretin belirmez.</p>

  <p class="normal">Şimdi sustun, ben de susayım; ne vakit söz olur, anlatış kesilirsen o vakit dile geleyim, söz söyleyeyim.</p>

  <h3 class="h2baslik" id="calibre_toc_769">CXXVI</h3>

  <p class="normal">Ey ney, ne de hoş, sırları biliyorsun; bu işi, zaten bütün işleri bilen kişi yapabilir.</p>

  <p class="normal">Ey ney, bülbül gibi o güle âşıksın, sen de feryat ediyorsun, inliyorsun; boynunu kaşıyıp durma, dikensiz gülden haberin var.</p>

  <p class="normal">Güle dedim ki: Dostun hemdemisin, sırrını gizleme; dedi ki: Tamamıyla duyar, anlarsan helâk olur gidersin.</p>

  <p class="normal">Dedim ki: Zaten kurtuluşum helâk olmamda, ateş sal, yak, yandır, ne duyuş, biliş kalsın, ne anlayış.<sup class="calibre2"><sup class="calibre2"><a href="../Text/divanson_split_693.html#footnote-200-47" id="footnote-200-47-backlink">[47]</a></sup></sup></p>

  <p class="normal">Dedi ki: Bu kervanın nasıl keseyim yolunu? Biliyorum ki kervanbaşı, her şeyi bilen, anlayan biri.<sup class="calibre2"><sup class="calibre2"><a href="../Text/divanson_split_694.html#footnote-200-48" id="footnote-200-48-backlink">[48]</a></sup></sup></p>

  <p class="normal">Dedim ki: Mademki dost kaybolanları aramıyor, okşamıyor, anlayış bile anlayıştan usanmıştır artık.</p>

  <p class="normal">Kendinden haberin bile yok ki göz kesilmişsin, her şeyi görüyorsun sen; bizeyse anlayış, biliş, göz hicabı olmuş, buluşma perdesi haline gelmiş.</p>

  <p class="normal">Başını kesmişler de o yüzden bir dudağa hemdem olmuşsun, bu yolda başa sahip olmak, ne ayıp; biliş, anlayış sahibi olmak, ne âr.</p>

  <p class="normal">Kendinden sıyrıldın çıktın da sırlarla doldun; çünkü kendisine tapanı da biliyorsun artık, inkâr edeni de.</p>

  <p class="normal">Mademki sevgilinin lâ’l dudaklarını tattın, feryat da ne oluyor? Bırak da ağlayıp inleyen anlayış, biliş feryat etsin.</p>

  <p class="normal">Hayır, hayır, sen kendin için feryat etmiyorsun a kerem sahibi; ağyar var sanana, ağyar bilip görene ağla, inle.</p>

  <p class="normal">Felek, şu tersine çakılmış nallar yüzünden, şu ters anlayıştan ağlayıp inlese yeri var; çünkü öküz gibi yük altında.</p>

  <h3 class="h2baslik" id="calibre_toc_770">CXXVII</h3>

  <p class="normal">A bize doyan, bizden bıkıp usanan, bizse düştükçe düşmüşüz sana, istedikçe istiyoruz seni; a yoldan ayak çeken, yol arkadaşlığının şartı bu muydu, nerde o şart?</p>

  <p class="normal">Dünyanın özü, içi sensin, sen; geri kalanı hep kabuk; insan kabuklarla gelişir, semirir mi hiç?</p>

  <p class="normal">Yıkılıp giden, altı üstüne gelen her şehir, bir padişahlar padişahının gölgesinden uzak kalmıştır.</p>

  <p class="normal">Güneş çekilip gitti mi ne kalır? Kapkaranlık gece; baştan akıl fikir gidince aptallıktan, ahmaklıktan başka ne kalır başta?</p>

  <p class="normal">A akıl, bütün fitneler senin gidişinden kopuyor da sonra sen tutuyor, akılsız başa suç buluyorsun.</p>

  <p class="normal">Nerden yüz çevirirsen orda yol bitiriş, savaş yüz gösterir, nereye yüz döner, ne yana yüz gösterirsen orda zevk, sarhoşluk, hayranlık belirir.</p>

  <p class="normal">On sekiz bin âlem de ancak iki kısma ayrılır; yarısı cansızdır, ölmüştür, yarısı diri, biliş, anlayış sahibi.</p>

  <p class="normal">Biliş, anlayış denizi var ya hani, bütün akıllar fikirler o denizden meydana gelmiş; işte en sona varmış akılların en son varacakları yer gene o deniz işte.</p>

  <p class="normal">A yüzme bilen can, o denize gidiyorsun sen; a ok gibi fırlayıp şu gökyüzünü geçen can.</p>

  <p class="normal">Bedeninin otağı yüzünden bütün bir dünya apaydın, ışıl ışıl; a otağa girmiş can, sen kim bilir, nasılsın?</p>

  <p class="normal">Rûh, şarabınla ebedî mest olmuş, ayılmasına imkân yok; toprak, avcunda ayarı tam halis altın kesilmiş, kalıplaşması mümkün değil.</p>

  <p class="normal">Seni örnek getirmeden övsem halk anlamaz, halbuki örnek de seni bir şeylere benzetenlerin hayallerini arttırmada.</p>

  <p class="normal">Fakat bir âşık, şevke düşse de seni bir şekle soksa, o çeşit övse her şeyden münezzeh oluş denizi bulanmaz ya.</p>

  <p class="normal">Yeniayı nala benzetseler şâirlerin şu saçma benzetişleri yüzünden Ay, aylıktan düşmez ya.</p>

  <p class="normal">(s. 129) Deniz Mûsa’ya engel olabilir, onun yolunu kesebilir mi; İsa’ya sığınan kişi nasıl olur da kör kalır?</p>

  <p class="normal">Bir tek kulu, bir tek kölesi bile olmasa gene herkesin efendisidir o; sen onu düzgün saymasan da usûl boylu selvidir o.</p>

  <p class="normal">Mûsa’sın, fakat henüz çobanlık etmedesin; Yusuf’sun, fakat henüz kuyunun dibindesin.</p>

  <p class="normal">O ücretten eline bir şey gelmiyor, faydalanamıyorsun, çünkü bu işe sarılmamışsın, arada bir el ucuyla yapışıyorsun işe.</p>

  <p class="normal">Sus ki Tanrı yemeği, gayb şarabı olmadıkça şu harf, şu söz, iki üç boş kâseden ibaret.</p>

  <h3 class="h2baslik" id="calibre_toc_771">CXXVIII</h3>

  <p class="normal">A can, a görür iki göz, nasılsın? A Ay’ın, a gök kubbenin kıskandığı güzel, ne âlemdesin?</p>

  <p class="normal">Biz de, bizim gibi yüzlercesi de sensiz perişan, yıkık dökük sarhoş bir hale düştük; sensiz bitkin bir haldeyiz a canım, sen bizsiz ne haldesin?</p>

  <p class="normal">Senin olmadığın yer, akrep oyuğuna benzer; senden başka kimseciklerin bulunmadığı o yerde nasılsın, ne âlemdesin sen?</p>

  <p class="normal">A canım benim, canları nice seçmedesin? A denizden de artık, deryadan da üstün inci, ne âlemdesin?</p>

  <p class="normal">A Arş kuşu, suya, toprağa düşmüşsün? Kanla, sevdayla, balgamla, safrayla karılmış, katılmışsın, ne haldesin bunlarla?</p>

  <p class="normal">O güzelim gül bahçesinden gelmişsin de şu külhana düşmüşsün; külhandakilerle nasıl geçiniyor, nasıl uzlaşıyorsun?</p>

  <p class="normal">Dayanıp durmada, irkilmeyip sarsılmamada Kafdağı’na benziyorsun, ne de sabırlısın; a Zümrüdüanka gibi yalnızlığı seçen, ne âlemdesin?</p>

  <p class="normal">Âlem seninle durmada, sen ne âlemdesin bakalım? Bedenler seninle diri, sen yapayalnız ne haldesin, bedenlerle nasılsın?</p>

  <p class="normal">Güneş bile seni görünce kendinden utanıyor, hangi doğudasın a güzel? Halis zehir bile seninle helva haline geliyor, nasılsın a şeker, a bal?</p>

  <p class="normal">Ne altımız var, ne üstümüz, fakat senin yüzünden altüst olduk; a dünyaya fitneler, kavgalar salan, ne âlemdesin?</p>

  <p class="normal">Gönülden kaybolduysan şu gönülde ne işin var, ne yapıyorsun orda? Yok, gönüldeysen sevda işiyle ne haldesin?</p>

  <p class="normal">* Ey Tebriz’in övündüğü eşsiz benzersiz padişah Şems, “İki yay kadar kaldı araları, daha da yakın” durağında ne âlemdesin?</p>

  <h3 class="h2baslik" id="calibre_toc_772">CXXIX</h3>

  <p class="normal">Ey o kıpkızıl şarap kadehini eline alan sâkî, ey o terütaze güzelim gazeli tutturan çalgıcı.</p>

  <p class="normal">A dilber, sen o dolunaya benzer yüzünden örtüyü kaldırdın da sâkî de yok oldu gitti, çalgıcı da.</p>

  <p class="normal">A meclisin sahibi, adını aşk komuşlar; bu ne kıyamettir ki yeni baştan kopardın gitti.</p>

  <p class="normal">A koskoca küp, her gamın ilacısın sen; hasta değilsin, başın da ağrımıyor, ne diye başını çatmışsın?</p>

  <p class="normal">Bir can var, pek lâtif; bir cihan var, pek zarif; fakat sen şu iki perdeyi de kaldırıvermişsin ortadan.</p>

  <p class="normal">Candan, cihandan âşıkın gönlünü kapmışsın; gerçekten de pek nazik, pek arık bir av avlamışsın.</p>

  <p class="normal">A böylesine tuzağa av olan, binlerce Husrev’in, binlerce Sencer’in tacına tahtına, malına, ülkesine sahip olmuşsun.</p>

  <p class="normal">Ucu bucağı, dibi, kıyısı olmayan bir denizdesin, su ancak topuğuna çıkmış; ateştesin, semenderin huyunu almışsın, yanmıyorsun.</p>

  <p class="normal">Şekerler içinde bir ev kuralı a gül, elbiseler yırttın, âşıksın.</p>

  <p class="normal">A yel, o ikiye ayrılmış, amberleşmiş saçların misk gibi kokularına büründün, fakat ululanmaktan sakın.</p>

  <p class="normal">A sarhoş bakışlı güzel, mademki sâkî sensin, sun; mademki kadehi aldın eline, bir an bile susma.</p>

  <p class="normal">Tebriz’in övündüğü Şemseddin’e saçmak için kuyumcudan altınlar almışsın, saç ey sapsarı yüz.</p>

  <h3 class="h2baslik" id="calibre_toc_773">CXXX</h3>

  <p class="normal">Ey o kıpkızıl şarap kadehini eline alan sâkî, ey o terütaze güzelim gazeli tutturan çalgıcı.<sup class="calibre2"><sup class="calibre2"><a href="../Text/divanson_split_695.html#footnote-200-49" id="footnote-200-49-backlink">[49]</a></sup></sup></p>

  <p class="normal">Ey gökyüzüne ateş salan Zühre, Mirrîh’e, söyle nasıl bir hançer elde etmişsin.</p>

  <p class="normal">A ayrılığı kıyamet gününden de uzun süren, bu ne kıyamettir ki yeni baştan koparmışsın sen?</p>

  <p class="normal">A gökyüzü, onunla sohbet edenlerin halkasını görmüşsün de, sen de dönerken yuvarlak, değirmi bir şekil almışsın.</p>

  <p class="normal">Arslan yürekli filler bile sana râm olmuş; şu birkaç sineği ne diye avcuna almışsın?</p>

  <p class="normal">Aklını başına devşir a yoksul, yoksulluktan şikâyet etme; çünkü Sencer’in ülkesi gibi yüzlerce ülke elde etmişsin.</p>

  <p class="normal">A yüzünü sevgilinin güzelim yüzünde gören, pek büyük, apaydın bir ayna elde etmişsin sen.</p>

  <p class="normal">A gönül, her an yaprak gibi ne diye titrer, çırpınırsın? Muzaffer bir Kubad’ın eteğini elde etmişsin.</p>

  <p class="normal">A göz, her an ne diye ağlarsın? Mesîh peygamberin sürmesine ulaşmışsın.</p>

  <p class="normal">On sekiz bin âlem senin olsa sevgilinin yüzü yoksa pek aşağılık, pek hor, hakir bir şey elde etmişsin ancak.</p>

  <p class="normal">Gökyüzünün kır atını bile geçecek kudretin var, ne diye tembelleşmişsin, ne diye eşek huyuna sahip olmuşsun?</p>

  <p class="normal">Sus, bir başka dille söyle, bir yeni tarzda söze giriş; şu eski vadide ne diye sözlerini tekrar eder durursun?</p>

  <h3 class="h2baslik" id="calibre_toc_774">CXXXI</h3>

  <p class="normal">Gökyüzüne bir uğultudur düştü; a Ay, ne diye oturmuşsun diyorlar; diyorlar ki: Otağı, otağ yerini nurlandır, ne diye oturup kalmışsın?</p>

  <p class="normal">A her şeyden haberi olan, a her şeyi bilen güzel, şu donmuş, buz kesilmiş olanlar, belki de seni, senin ateşini bilmezler, fakat sen ne diye oturmuşsun?</p>

  <p class="normal">Yolda ateş yiyenler var, yol başında bekleyip duruyorlar seni; sen aptal akıllılarla ne diye oturup kalmışsın?</p>

  <p class="normal">Gönül, ormandaki arslan, fakat başı sensin o arslanın; gönül Tanrı ordusu, ordunun başbuğu, padişahı sensin, ne diye oturmuşsun yâni?</p>

  <p class="normal">A kulağı kesilen can, içinden duy, sana her yol başında bir yoldaş var, ne diye oturmuşsun?</p>

  <p class="normal">Kendine gel, dinle de duy, gönlünün boğazından kopup çıkan vuslat naraları, gülüşler, kahkahalar, ta Arş’a ulaştı; ne diye oturmuşsun sen?</p>

  <p class="normal">Dün sabah gönül, canımın eteğini tuttu, o can geldi, erişti, o gönül ulaştı, eyvah dedi, sen ne diye oturmuş kalmışsın?</p>

  <p class="normal">Şemseddin Tebriz’den gelen bir devlet dolabıdır, el çırp, feyz al ondan, ne diye şu kuyunun dibinde oturakalmışsın?</p>

  <h3 class="h2baslik" id="calibre_toc_775">CXXXII</h3>

  <p class="normal">A aşk, ta ezelden beri bizimle bir tek sen varsın, bir bir söyle sırları, bizimle aynı evdensin sen.</p>

  <p class="normal">Ateşinden korktuk da ağzımızı yumduk, sözü bıraktık; çünkü sen ne ateşsin, ne yalımın vardır senin.</p>

  <p class="normal">Akıl şehri her an senin yüzünden yıkılıp gitmededir; akıl mumuna yelsin, muğların şarabısın sen.</p>

  <p class="normal">Dostla dostsun, düşmanla düşmansın sen, yahut da ikisinin arasında, ikisine de benzer bir şeysin sen.</p>

  <p class="normal">Akıllılar, âşıkların sözleri masaldır derler; gerçekten de masalsan geceyi nasıl oluyor da gündüze döndürüyorsun sen?</p>

  <p class="normal">A güzelliği fitneler belirten güzel, fitne olan aşkındır senin, sen o aşkın bir eserisin, onun bir belirtisisin ancak.</p>

  <p class="normal">A Tebriz’in övündüğü padişahlar padişahı Şemseddin, yeryüzündekilerin nurusun sen, zamanenin güzelliği, alımı.</p>

  <h3 class="h2baslik" id="calibre_toc_776">CXXXIII</h3>

  <p class="normal">A bana candan da güzel, gözden de değerli olan, canımda ne gördüysem ben görmedim, sen gördün.</p>

  <p class="normal">Evet, beni sen seçmişsin, bu seçiş hakkı için söylüyorum; ayrılığından ateşten yapılmış bir tabut seçtim, onun içindeyim ben.</p>

  <p class="normal">Gözüme sor; neden bir kaynak kesilmişsin de. Boyuma sor; kim seni iki büklüm etti de.</p>

  <p class="normal">Canıma sor; demir çarıklarla ayrılık yolunda nerelere vardın de.</p>

  <p class="normal">Ona şunu da sor; de ki: Güzellikte, alımda ona benzer kimsecikler var mı, hiçbir dilden böyle bir söz işittin mi?</p>

  <p class="normal">Şu sözü de söyle: Yüzü güneş değilse derdi, elemi, bulut gibi parça parça edip nasıl dağıtmış?</p>

  <p class="normal">Nefesinden anlaşılıyor, göbeğinde misk var; hangi çayırda çimende, hangi ovada, yazıda yayılmışsın?</p>

  <p class="normal">Anlaşılıyor ki bir gök görmüşsün a gönül, çünkü yeryüzündeki dilberlerden kaçmışsın sen.</p>

  <p class="normal">Anlıyorum ki gözlerinle bir Yusuf görmüşsün de sarhoşlukla turuncu da doğramışsın, ellerini de.</p>

  <p class="normal">Maksat Tebriz’dir, Şemseddin’dir, öbürleri hep bahaneler; iki âleme de bir yok çizgisi çizivermiş gitmişsin de yalnız ona yönelmişsin.</p>

  <h3 class="h2baslik" id="calibre_toc_777">CXXXIV</h3>

  <p class="normal">(s. 130) Ay yüzlü, parıl parıl apaydın elbiseli bir güzel gördün mü? Bir güzel, bir ateş, bir belâ gördün mü sen?</p>

  <p class="normal">İnsanı, olduğundan yüz binlerce defa daha da sarhoş eden bir göz, seher yelinden de lâtif bir cisim gördün mü hiç?</p>

  <p class="normal">Devlet, ikbal herkese şifadır, halbuki devlet, havasına kapılmış da bir şifa gördün mü diye peşinden koşuyor.</p>

  <p class="normal">Devlet kuşunu padişahlar arar, sınar; halbuki bu devlet kuşu, devlet kuşunu gördün mü diye padişahı aramada.</p>

  <p class="normal">A gökyüzü, doğru söyle, bunca demdir dönmedesin, o çeşit bir güneş yüzlü, ay yüzlü güzel gördün mü sen?</p>

  <p class="normal">Gönül, bu aşkta yok mu oldun, yoksa bu yokluğun aşkında bir varlık mı gördün?</p>

  <p class="normal">Her ağlayış, gülüşü arar; bugünse gülüşler, öyle bir ağlayış gördün mü diye göze yalvarmada.</p>

  <p class="normal">Ayrılığın lûtfu da, keremi de yakan, yandıran bir vebadır cana; ayrılıktan daha fazla helâk edici bir veba gördün mü hiç?</p>

  <p class="normal">O cefaya toprak kesilmişsin, yerlere döşenmişsin, lâf değil ya bu; şu cefada bir vefa gördün mü sen?</p>

  <p class="normal">Sahibimiz Şemseddin gibi bir padişah duydun mu? A Tebriz, senin padişahın gibi bir padişahı bir yerde gördün mü hiç?</p>

  <h3 class="h2baslik" id="calibre_toc_778">CXXXV</h3>

  <p class="normal">Ey bütün dünya, yüzünün güzelliğinden ancak bir eser olan; maksat senin güzelliğindir, öbürleri hep bahaneden ibaret.</p>

  <p class="normal">Seni resmedene yüzün kıble değilse maksadı neydi o resmi yapmaktan, şu evi kurmaktan?</p>

  <p class="normal">A halka halka güzelim saçları boynumuza geçen güzel, o halka içinde gönül kuşuna bir yuva kurun gitsin.</p>

  <p class="normal">A güzelim, yüz binlerce mum, bir yalım elde etmek, o yalımla uyanıp yanmak, eriyip bitmek ümidiyle aşk tandırının çevresine oturmuş.</p>

  <p class="normal">O padişahın meclisine nasıl varayım, nasıl ulaşayım; ne onun haddi, sınırı var, ne bunun kıyısı bucağı diyorsun.</p>

  <p class="normal">Bu lûtfu kim verebilir? Tebriz’in övündüğü Şemseddin ancak, bir tohumdan bir ağaç ihsan ettiği gibi gene o devletle seni bu meclise ulaştırır o.</p>

  <h3 class="h2baslik" id="calibre_toc_779">CXXXVI</h3>

  <p class="normal">A kuşbaz, gizliden gizli bir tuzaktır kurmuşsun; kıldan kurduğun o tuzağın üstünü de dumanla örtmüşsün.</p>

  <p class="normal">Bu kadar bin kuşu bu düzenle öldürmüşsün, tüylerini yolmuş, anlaşılsın, bilinsin diye tuzağın üstüne koymuşsun.</p>

  <p class="normal">Bekçi kuşların naralar atmada, hay-huylar etmede; onların hay-huylarında ne anlamlar gizlemişsin.</p>

  <p class="normal">Sabrı, tövbeyi korunma kalkanıyla yoğurmuşsun; kızgınlığa, cefaya bir mızrak keskinliği vermişsin.</p>

  <p class="normal">* Kılıç, kalkan zahmetine katlanmadan düşmanlardan korunmak için tekrarlanan yedi âyetin içine bir mülktür kurmuşsun.</p>

  <p class="normal">Susamış kuşlara, kendi yakınlık meyhanende mâna küpleri, mâna şarapları hazırlamışsın.</p>

  <p class="normal">Geceleri yol alan yolcun için hiçbir sâkînin, hiçbir sarhoşun kokusunu bile alamadığı küpü hazırlamışsın ki o yolcuyu ancak sen bilirsin.</p>

  <p class="normal">Göz karaltısının altından ışık dalgası akıtmışsın; dünyaya ihtiyarlar, gençler vermişsin.</p>

  <p class="normal">Hayalde kurulan şeyleri kalemsiz, parmaksız yazması için gönüle parmaklar ihsan etmişsin.</p>

  <p class="normal">Üstünde bunca et, sinir perdeleri varken gene de tutmuşsun, gönüle bunlardan geçmek, gizlice gezip seyretmek kudretini bağışlamışsın.</p>

  <p class="normal">Ne de şaşılacak şeydir ki bakışa ok gibi uçup gitme, kaşa yay gibi ok atıp vurma kabiliyeti vermişsin.</p>

  <p class="normal">Kaplara benzeyen bedenlere acı, tatlı şaraplar gibi çeşitli huylar bağışlamışsın.</p>

  <p class="normal">Şu gizli şarap, dilden sızar; üstü kapalı duran sözü dille meydana çıkarmış, anlatmışsın.</p>

  <p class="normal">* Her ayn, her araz, ağzını yummuş bir goncadır; onu ırz ehli kadınlara âdeta bir örtü etmişsin.</p>

  <p class="normal">A canın canına can olan, bir gün açtın da o örttüğün perdeyi çektin mi a benim canım,</p>

  <p class="normal">Kararları kalmayan gönüller, görürler, anlarlar, ayrılığa, yalvarmayı, özlemeyi neden vermişsin.</p>

  <p class="normal">Sus da sözleri o can söylesin artık, ortaya çıkardığın oyunbazlık, ne de uzunmuş, ne de bitmez tükenmezmiş.</p>
</body>
</html>
