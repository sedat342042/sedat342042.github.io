<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_61">BAHR-İ HEZEC<br class="chapter"/>
  –SÂLİM–</h2>

  <p class="ortayazi">mefâilün mefâilün mefâilün mefâilün</p>

  <h3 class="h2baslik" id="calibre_toc_2180">— Y —<br class="chapter"/>
  I</h3>

  <p class="indentmetin">Derâmed der miyân-ı şehr-i âdem zeft seylâbî</p>

  <p class="indentmetin">Fenâ şod çerh-o gedon şad zi nûr-ı pâk dûlâbi</p>

  <p class="normal">İnsan şehrine öylesine büyük, öylesine korkunç bir sel geldi ki şehir yok olup gitti; gökyüzü de ışıktan bir dolap kesildi o suya.</p>

  <p class="normal">Zaten o şehir sevdadan ibaretti; insanoğulları deli divaneydi o şehirde; uykudan uyanınca insan, dünden de kurtuldu, yarından da.</p>

  <p class="normal">Su coşunca yel kesildi; kasırganın önünde bir saman çöpü nasıl korka, ürke uçar giderse o yel, dağı bile öyle uçurur.</p>

  <p class="normal">Dağları yardılar mı madenler belirir; ay ışığı gibi lâ’l içinde lâ’l görürsün.</p>

  <p class="normal">O parıltının içinde de bir Çin güzelinin yüzünü görürsün ki iki ayrılık eli de kasap eli gibi kan içinde.</p>

  <p class="normal">Elinin kokusundan bütün canlar sarhoş; karşısında bütün gökler alçalmış; bütün lûtuflarıyla beraber ne de ihsan sahibi oluştur bu.</p>

  <p class="normal">Onun öldürmesi, üzümün ezilip sıkılmasına benzer; üzüm kalmadı mı, şırası, suyu kalır.</p>

  <p class="normal">Yüz binlerce üzüm olsa hepsi de bir olur gider; can da birliğe yetince bu çeşit bir varlık bulur.</p>

  <p class="normal">Fakat Tebrizli Şems’in şu canın elini tutması, parmağına bir yüzük takması, ona saltanat bağışlaması gerek.</p>

  <h3 class="h2baslik" id="calibre_toc_2181">II</h3>

  <p class="indentmetin">Yekî gencî bedî âmed derin dükkân-ı zer-kûbî</p>

  <p class="indentmetin">Zihî sûret zihî ma’nî zihî hûbî zihî hûbî</p>

  <p class="normal">* Şu kuyumcu dükkânında bir definedir belirdi; ama ne şekil, ne mâna, ne de güzellik, ne de güzellik.</p>

  <p class="normal">Ne de güzel kuyumcular çarşısı, ne de güzel Yakubların sırları; Yusuf’un canı bile aşkıyla Yakub’un coşkunluğuna tutulur da coşar, köpürür.</p>

  <p class="normal">* Aşkıyla yüzlerce Leylâ, Mecnun gibi bağlarını, zincirlerini koparır, bu ateşe karşı Eyyub sabrı bile zebun olur.</p>

  <p class="normal">Altın dövüldü, Hak kaldı; bedeni altın varak gibi bir hal aldı; o kerûbî kuyumcu, tabaktaki mücevherler gibi kalakaldı.</p>

  <p class="normal">Gel, âşıkı okşa; gerçeklere cansın çünkü, canın sıkılıyor, daralıyorsa vur münafıkın boynunu.</p>

  <h3 class="h2baslik" id="calibre_toc_2182">III</h3>

  <p class="indentmetin">Gulâm-ı pâsbânem men ki yârem pâsbânestî</p>

  <p class="indentmetin">Be custiyy o be şeb-hîzî çü mâh-o ahterânestî</p>

  <p class="normal">Bekçilere kulum köleyim, çünkü sevgilim bekçi; çeviklikte, geceleri uyumayışta tıpkı Ay gibi, yıldızlar gibi.</p>

  <p class="normal">Bahçıvanlara kulum köleyim, çünkü dostum bahçıvan; tazelikte, güzellikte erguvan dalına benziyor.</p>

  <p class="normal">Âşıklık ayıp değil, ayıp bile olsa, varsın olsun; çünkü ben ayıpları bilirim, sevgilimse gizli şeyleri bilir.</p>

  <p class="normal">Bütün dünya sence ayıp olsa aşk geldi mi, hepsini de yakar, yandırır; o pek yüreklidir, pek kahramandır.</p>

  <p class="normal">Bir uğraktan geçiyordum, bir bekçi gördüm; öylesi bir damın üstüne oturmuştu ki gökten de yüceydi o dam.</p>

  <p class="normal">Başında bekçi külâhı, sırtında bekçi elbisesi vardı; fakat hay-huyundan âlem amana düşmüştü.</p>

  <p class="normal">* Gözcüsünün elinde altı köşeli bir ayna vardı; altı yönün ahvali de bir bir o aynada görünmedeydi.</p>

  <p class="normal">Yol kesen bir hırsızdım, o mücevhere tamah ettim; öyle bir şekle büründüm ki zanlara sığmaz, akıllara gelmez.</p>

  <p class="normal">Ne yana döndüm dolaştıysam okunun izini gördüm, altı yandan da dışarı çıktım; izsizlik yoluydu zaten o yol.</p>

  <p class="normal">Her yan mekânsızlık âleminden meydana gelir; iz izsizlikten belirir; geri dönme yolunu tutayım dedim; gelenden gizlenmişti o yol.</p>

  <p class="normal">Bir düzenbazlıkla o altı karanlık perdeyi geçtim; bekçinin nuruyla bir de baktım ki dünyanın padişahıymış o bekçi.</p>

  <p class="normal">Padişahın güzellik bahçesini görünce gerçekten de anladım ki padişah hem bahçıvanmış, hem can bahçesi.</p>

  <p class="normal">Ondan yağmur gibi taş yağsa sana, gene de aşk şişesini kırma; çünkü elindeki geçer akçenin değeri imtihan taşıyla belli olur ancak.</p>

  <p class="normal">Padişahların bekçilik etmesi hem güzel bir şey, hem de tuhaf; öylesine eski püskü bir elbiseye bürünmüş ki o mudur, tanıyamazsın.</p>

  <p class="normal">Beden elbisesini giymiş ki bu O’nun en aşağılık elbisesi; harflerle söze gelmiş ki bu O’nun en aşağılık dili.</p>

  <p class="normal">* Güneşi balçıkla sıvamış; toprağın içinde bir Zühre; hırkanın içinde bir Cemşîd; toprakta bir hazine, bir define.</p>

  <p class="normal">Ezelden beri vahyettiklerine Arapça vahyederken, tutar da şimdi Hintçe söyler, sanki kendi de Hintli’ymiş.</p>

  <p class="normal">Sanırsın ki yerle gök, önünde iki saman çöpü; beden bakımından yerdir o, ömür bakımındansa zaman.</p>

  <p class="normal">* Bir gülümsemesiyle sekiz cennet de önünde beliriverdi; sanki abdallara cennetten bir armağandır o.</p>

  <p class="normal">Altın, gümüş sahipleri, ululanır da ona para pul arz ederler; yâni altınımız var, hünerimiz var derler; bilmezler ki madendir o.</p>

  <p class="normal">Perde ardından yüzünü gösterdiği gün ne özür getirirler ki? Güneşin apaçık doğduğu sabah nasıl kan ağlarlar ki?</p>

  <p class="normal">* Balgam, safra, sevda ve kan arasında can, tesirini yapar durur; sanki bunların içindedir, bunlardadır can.</p>

  <p class="normal">Bedenden cana bir hayli yol var; fakat bedende görünür can; âlemin canını şöyle bil; dünya o canla gençtir.</p>

  <p class="normal">* Âlem-i Kübrâ, işe girişmiştir ama cansız değildir; gökyüzü bile onun peşinden, böylece, gördüğün gibi yürür gider.</p>

  <p class="normal">Yere de akıl âleminden yardım gelir, göklere de; akıl, ışıklı, tertemiz, inciler saçan bir ülkedir.</p>

  <p class="normal">* Aydın akıl âlemine de sıfatlardan, varlık âlemine padişahlar padişahı olan yaratıcının zatının sıfatlarından yardım gelir.</p>

  <p class="normal">Şu oklara benzeyen hadiseler gelip geçiyor, her yana uçup duruyor ya; sanatı düzüp koşan usta, yayı gizliyor ama oklar yaydan geliyor.</p>

  <p class="normal">* Akıl uyanıktır ama daima diri olan, daima işte güçte bulunan Tanrı yüzünden uyanık; köpek bekçilik ediyor ama çobanın yüzünden.</p>

  <p class="normal">Köpek hünerini çobandan bilirse, ziyanları bütün kârdır; fakat kendisini çoban görürse bütün kârlar ziyan.</p>

  <p class="normal">* Akl-ı Küll’ü bir şehir bil, halkı da Nefs-i Küll; şu parça buçuk şeylerse kervan sanki.</p>

  <p class="normal">Ne mutlu o kervana ki sağ esen yurduna ulaşır; ganimet elde etmiştir; sağlığa kavuşmuştur; baht da at başı beraberdir onunla.</p>

  <p class="normal">* “Geri dön” emrini getiren elçi, yolda müjde verir ona, padişahın selâmını getirir; can, eteğine sarılır onun.</p>

  <p class="normal">Akla gelenler atlılara benzerler, yurttan tezce gelir, ulaşır onlar; yahut da doğanlardır, kargalardır; yuvaları ikidir onların.</p>

  <p class="normal">* Akla gelenler kılavuzlardır; kılavuzun doğansa, durağın bil ki padişahın, o padişahlar padişahının elidir, koludur.</p>

  <p class="normal">* Yok, kılavuzun kargaysa gözü leştedir onun; kılavuzu karga olanın yolu mezarlığa çıkar.</p>

  <p class="normal">* “Gözü kaymadı” sırrının sahibine kaçarsan, kargan yüce doğan kesilir; çünkü onun ağzında her şeyi neşe haline sokan bir iksir vardır.</p>

  <p class="normal">Kargaya da, doğana da o şekli veren, bir tecelli ederse soy boy sahibi oldun gitti.</p>

  <p class="normal">Gam da, neşe de o ışıktan ikiz doğar; bir soluk her şeyden yüz çevirseydi, her şey neşelere dalar giderdi.</p>

  <p class="normal">Bütün cüzler, her biri, her şey sensin, sen der; perde altında olmasalardı, hepsi de bunu derdi, bunu söylerdi.</p>

  <p class="normal">Can ağaçları böylesine bir şarabın yeliyle oynayıp durmada; o yel apaçık esseydi kimse daralmazdı, herkes hafif rûhlu, neşeli bir hale gelirdi.</p>

  <p class="normal">Gönül kervanının çan sesi geliyor kulağıma; o ses duyulsaydı her deve kervanbaşı kesilirdi.</p>

  <p class="normal">Her solukta sedeften inci düşmede; derken sedef hemen o inciyi yutmada, böyle olmasaydı, sağırın gözü her sağıra tercüman olur giderdi.</p>

  <p class="normal">* Tebrizli Şems’in Süheyl’i Yemen’de parlıyor; her yanda parlasaydı nerde bir sahtiyan varsa Tâif derisi kesilirdi.</p>

  <p class="normal">* A Tanrı ışığı Husâmeddin, ışık gibi tanıklık et; bir göz gördün mü ki ışığı gözlemesin?</p>

  <p class="normal">Işığın tanığı, gene ışıktır; ayın tanığı, yüzüdür ayın; güzelim, burcu burcu kokan mise tanık, dünyaya esip yayılan kokusudur ancak.</p>

  <p class="normal">Kulağın göz kesilirse ışığın tanıklığını duy; fakat senin gözün kulak olmuş; onaysa her harf bir gül bahçesi kesilmiş.</p>

  <p class="normal">Bir harften bir gül alırsan nerden gül devşireceksin mânadan; ayağın zifte saplandıktan sonra zift diyarı perde olur gider sana.</p>

  <p class="normal">* Duygu kitabı sol elde, akıl kitabı sağ elde; sana sol yanından vermişler kitabı; o yüzden de eşikten dışardasın sen.</p>

  <p class="normal">Aklın duygu tabiatını almış; sağ elin sol kesilmiş; tabiatın değişmesi işi de masal değil hani.</p>

  <p class="normal">Tanrım, sen değiştir; işin gücün değiştirmektir zaten; şu değiştirmeni anlatmakta kılıca benzer diller.</p>

  <p class="normal">Yokluğa varlık verirsin, bu, değiştirmeden de üstündür; mumdan ışık yaratırsın da şamdana dikerler onu.</p>

  <p class="normal">Kitabı sol elimden al da sağıma ver; kulun gücü yoktur, fakat sen solu sağ edebilirsin.</p>

  <p class="normal">Sana lâyık temkinim yok, sen temkin ver bana; saman çöpünü dağ yaparsın sen, dağın ağırlığı kendinden değildir, sendendir.</p>

  <p class="normal">Adamakıllı eksikliğin çaresi, olgun bir lûtuftur ancak; çünkü sen dilersen cehennem çukuru yüzlerce cennetten daha da güzel bir hale gelir.</p>

  <h3 class="h2baslik" id="calibre_toc_2183">IV</h3>

  <p class="indentmetin">Eger imrûz dildârem kuned çün dûş ser-mestî</p>

  <p class="indentmetin">Der ufted der cihan gavgaa der ufted şûr der hestî</p>

  <p class="normal">Sevgilim bugün de dünkü gibi sarhoş olur, şuna buna sataşırsa dünyaya bir kavgadır düşer; varlığı bir coşup köpürmedir sarar.</p>

  <p class="normal">A şaşkın akıl, a dünyanın iyisini, kötüsünü görmüş er; dün ondan kaçtın, kurtuldun ama bugün elin kan içinde.</p>

  <p class="normal">* Türk çadıra girdi, o ay değirmisini bırakmanın yeri mi? A Müslümanlar, gökyüzündeki Ay’ın bu kadar alçaldığını kim görmüştür?</p>

  <p class="normal">Yoldaki toz gibi sıçra, kendine gel, ayağını dire, başını koy yere, sevgilinin önünde ölmen, şu soğuk ömürden daha iyidir sana.</p>

  <p class="normal">Yürü, meyhaneye başsız git; sağraksız, kadehsiz şarap iç; şarap gibi kaynayıp köpürdün mü, şu dünya küpünden çıkar gidersin.</p>

  <p class="normal">O sarhoşun kuluyum kölesiyim ki hem kadehim oldu, hem elim; fakat a gönül, nasıl kulu kölesi olabilirsin ki onun ta kendisisin, osun sen.</p>

  <p class="normal">* Şaşırıp kalan kadınlar gibi ellerini hançerle doğradın ama şu yazıda ne gamın var; Yusufların da yüzlerini gördün ya.</p>

  <p class="normal">A el, şu hançerden ağlayıp inleme; eline inci düştü; Yusuf’un aşkından gebe kalış binlerce doğum ağrısına değer.</p>

  <p class="normal">A deniz kesilmiş gönül, sus, su coşup köpürmeyi bırak artık; ne tuhaf şey, denizsin; gene de nasıl olmuş da bir balık gibi şu oltaya tutulmuşsun.</p>

  <p class="normal">Tilkilerin ağı arslanların pençelerine karşı nedir ki? Diliyorsan yırt ağı, yürü, atıl denize; denize kavuşmuşsun zaten.</p>

  <p class="normal">Bilmiyorsun ki padişahsın, arslanların bile can alıcısısın sen; öylesine darmadağın bir arslansın ki kendi sandığını kendin kırmışsın.</p>

  <p class="normal">Bir arslanın sandığı kırmasına şaşılmaz; şaşılacak şey şu: Senin gibi bir arslan, nasıl oluyor da bir sandığa girip oturuyor?</p>

  <p class="normal">Sustum; a sâkî, kalk, o arı duru şarap kadehini döndür; ne güzel bir devrimiz devranımız var ki bize hizmet için belini sıkmışsın, kemerini kuşanmışsın.</p>

  <h3 class="h2baslik" id="calibre_toc_2184">V</h3>

  <p class="indentmetin">Ger âbet ber ciger bûdî dil-i tu pes çi kârestî</p>

  <p class="indentmetin">Tenet ger onçunan büdî ki goftî dil nigârestî</p>

  <p class="normal">Gücün, kudretin yetseydi bir işi bırakır, öbürüne sarılır mıydın; bedenin, söylediğin gibi olsaydı güzeller güzeli bir gönlün olurdu.</p>

  <p class="normal">Gönül, aşk iş yurduna dalsaydı da işe koyulsaydı, usanç dışardan gelip de nasılsın, ne işle uğraşıyorsun demezdi sana.</p>

  <p class="normal">Bayram yüz göstermediyse sana, ramazanı ganimet bil; bayramdan uzaksın ama gamdan da uzaksın ya.</p>

  <p class="normal">İbadetle, itaatle aydın bir hale gelir, derken isyanla kararır gidersin. Şunu bil ki çaresiz gönül, çareye muhtaçtır.</p>

  <p class="normal">Yoksul gönül, şu ibadete muhtaç olmasaydı küfürden de, imandan da öte bir yerde, boyuna seyirde seyranda olurdu.</p>

  <p class="normal">* Canım lâ’ldir diyorsun, deme; bu çeşit lâ’l olmaz; güneş ışığından ayırma onu; mermer kaya o.</p>

  <p class="normal">Oruç mancınığıyla o kaleye boyuna taş atsaydın, şu karanlıklar kalesinin çevresinde bir taş bile kalmazdı.</p>

  <p class="normal">Şu oruç mancınığıyla küfür kalesine, karanlıklar burcuna taşlar yağdır, o kaleyi hâk ile yeksan et; Müslüman olsaydı elbette minarede de bir müezzin bulunurdu.</p>

  <p class="normal">Başı yüce, pervasız kişilerin kurban bayramı nedir? Herkes bilseydi, öküze benzeyen nefsin her parçası bir kanarada asılır kalırdı.</p>

  <p class="normal">Yoksul gönlün yanıp yakılışı, şu lokmanın bir parçacığını görseydi yanıp yakılmasının yatışması için boyuna karnını yakar dururdu.</p>

  <p class="normal">Daha ilk konakta şu aşk, bu nimete zıttır; aşka düşmüşse ne diye yiyip içmeye düşkündür ki?</p>

  <p class="normal">Bütün dünyadakiler eşektir, öküzdür, aşka doğru sürüne sürüne gider; şu kişi âşık olsaydı boyuna yer durur muydu hiç?</p>

  <p class="normal">Şu yiyip içme yüzünden karanlıklara daldıysan bil ki nefsin cevrinden eteğin ıslaktır, yenin yakan yırtılmış.</p>

  <p class="normal">* Yavaş yavaş Deccâl’ın eşeğini gebertirsen görürsün ki meydanda atla dönüp dolaşan, Meryemoğlu İsa’dır.</p>

  <p class="normal">* “Oruç tutarsanız hayırlıdır” buyruğuna uyarsan, her yarabbi demene karşılık iki kere lebbeyk sesini duyarsın.</p>

  <h3 class="h2baslik" id="calibre_toc_2185">VI</h3>

  <p class="indentmetin">Eger yâr-ı merâ ez men gam-o sevdâ nebâyistî</p>

  <p class="indentmetin">Merâ sad der dükân bûdî merâ sad akl u râyestî</p>

  <p class="normal">Sevgilime benim gamlara batmam, sevdalara düşmem gerekmeseydi yüzlerce dükkânım olurdu, yüzlere akla, tedbire sahip olurdum.</p>

  <p class="normal">Varlık-yokluk gemim denizlere düşüp batmasaydı, gökyüzü bütün incileriyle bana karşı bir yoksul kesilirdi.</p>

  <p class="normal">Şu sarhoşlara da düşünce yolundan bir yol olsaydı, akıl aşkımızda ne diye elsiz-ayaksız kalacaktı böyle?</p>

  <p class="normal">* Husrev şu Şirin’e bir dokunsaydı, parmacığını yalasaydı, ne diye külâh kaydına düşerdi, ne diye kaftana bağlanırdı?</p>

  <p class="normal">* Aşk hekimi Calinos’a bir macun verseydi, otlar toplama yüzünden bunca dikenler mi çiğnerdi o?</p>

  <p class="normal">Tecelli sarhoşluğu olsaydı her dağın başında, her dağ bulut gibi muallak dururdu havada.</p>

  <p class="normal">* Düşünce gulyabanilerinin her biri bir bucağa gitseydi, varlıklarla dolu olan her ova lezzetlerle, nimetlerle dolar giderdi.</p>

  <p class="normal">Her ahdin uhdesinden gelseydin, her ahde vefa etseydin, dünyayı besleyip geliştiren, gönüle huzur ve karar veren o güzel de ahdine vefa ederdi.</p>

  <p class="normal">Şu varlık buğdayı, tezce un olsaydı, halkın varlık matahı şu değirmenden dışarda kalırdı.</p>

  <p class="normal">* Bir Hızır ansızın delseydi varlık gemimizi, bütün canlar şu denizde yüzer dururdu.</p>

  <p class="normal">Şâir padişahı över; fakat kendinden haberi olsaydı, padişah kalkar da şâiri överdi.</p>

  <p class="normal">* Eli, ayağı kırılanın elini, ayağını, sınıkları onaran Tanrı sarıp bağlasaydı, o kişi ne cebirde kalırdı, ne kaderde; ne korkardı, ne umardı.</p>

  <p class="normal">O kırıklıkta, kırılmanın zevkini görüp duysaydı ne melhem sorardı, ne derman arardı.</p>

  <p class="normal">Candan şu iz var ancak sende: Şu gerek, şu değil. Onun gerek olduğunu bilseydin gerek olmayan gerekli olurdu sana.</p>

  <p class="normal">* Hizmet harmanında, yüce köy ağasına bir saman çöpü kesilseydin bir kehribar yapardı seni.</p>

  <p class="normal">* Sûfî, göklerin yücesinde boyuna hem oynar, hem de şunu söyler: Yeryüzü de benim gibi arı duru olsaydı, tümden gök kesilirdi.</p>

  <p class="normal">Sus; şiir kalıyor, mânalarsa uçuyor; mâna da kalsaydı, dünya mânalarla dolardı.</p>

  <h3 class="h2baslik" id="calibre_toc_2186">VII</h3>

  <p class="indentmetin">Zi reng-i rûy-ı Şemsüddin gergem hod bû vu rengestî</p>

  <p class="indentmetin">Merâ ez rûy-ı in horşid ârestiyy-o nengestî</p>

  <p class="normal">Bende Şemseddin’in yüzünün renginden bir renk, bir koku olsaydı şu güneşin yüzüne bakmak ayıp olurdu, âr gelirdi bana.</p>

  <p class="normal">O padişahın vuslatı bir soluk dursaydı, bu lûtfa erseydi, gönül şişesi kırılmaktan emin olur giderdi.</p>

  <p class="normal">Kudurgan, saldırgan bir sarhoş olan ayrılığı kudurup saldırmasaydı, herkesle savaşa girişmeseydi, meclisinde canlarımız başlarından ayaklarını ayırt edemezlerdi.</p>

  <p class="normal">A meclisin sâkîsi, ölümsüzlük kadehini döndür; ne diye gönlün acımaz bana; taş mıdır gönlün yoksa?</p>

  <p class="normal">O şarabı sun ki padişah için bir ağzını açsa bütün varlığı yutar gider; sanırsın ki bir timsahtır o.</p>

  <p class="normal">O denizin coşuşunu bir seyret, gürlemesini bir duy; fakat o deniz şarap, gürleyişi de küpün sesi olsaydı.</p>

  <p class="normal">* Şarabı gönülde her yana akmış; tıpkı kan; görsen dersin ki gönül sanki Kudüs, kan da Frenk.</p>

  <p class="normal">İslâm padişahı olan padişahımızın ordusu da Kudüs’te Tanrı yardımlarıyla Frenk’e karşı ordu ordu dalgalanıyor.</p>

  <p class="normal">Sâkî, bir sağrakla sarhoş olmam; daha fazla sun; şarap o şuh padişahın kadehiyle sunulursa yıkılır giderim ben.</p>

  <p class="normal">* Güzelim vuslat çengi canları uçurur gider; hani dersin ki o çengin içinde güzel soluklu İsa var.</p>

  <p class="normal">A Tebriz, hayalin, aklımı coşturuyor; sanki sen sâf şarapsın, hayalin de sanki esrar.</p>

  <p class="normal">Birbiri ardınca sunulan vuslat kadehleri, sanki sultanî savaşta birbiri ardınca atılan oklar.</p>

  <p class="normal">Akıl, bir kılı kırk yarıyor ama orada kıl saymada, sanki bir şaşkındır akıl.</p>

  <p class="normal">Kadehinin tezliği öylesine ki şimşek bile onun yüzünden feryada gelir; böyle olmakla beraber ona karşı kadeh de yüzüstü yerlere yıkılır, sanki bir topaldır.</p>

  <p class="normal">Ne yücedir ki sarhoşlarının beyinlerinde şarap arar durur; sarhoşları da arslanları yıkar bir hale geldi mi, görsen, kaplan bunlar dersin<sup class="calibre2"><a href="../Text/divanson_split_328.html#footnote-700-1" id="footnote-700-1-backlink">[1]</a></sup></p>

  <p class="normal">Şarabın da, esrarın da madeni olan ulular ulusu Şemseddin’in denizinden, o Tanrı şaraplarından kadehime bol bol dök, döktükçe dök.</p>

  <h3 class="h2baslik" id="calibre_toc_2187">VIII</h3>

  <p class="indentmetin">Eger eltâf-ı Şemsüddin be dîde berfutâdestî</p>

  <p class="indentmetin">Suy-ı eflâk-i rûhânî du dîde berguşâdestî</p>

  <p class="normal">Şemseddin’in lûtufları gözlerime vursaydı iki gözüm de can göklerine kanat açardı.</p>

  <p class="normal">İki gözümün kanat açmasından sonra sarhoşlukla ayaklarım da kanatlanırdı; fakat kutluluk kanadını o âleme vermiş o.</p>

  <p class="normal">O âleme ayak bastın mı, beden hatırından çıkar gider; sanki şu âlemde anasından hiç doğmamış sanırsın.</p>

  <p class="normal">Can, güzel yüzlülerin arasında zerreler gibi oyuna dalar; gâh o güzelim yüze sarhoş olur; gâh şarapla körkütük sarhoş kesilir.</p>

  <p class="normal">Öylesine can güzelleridir o güzeller ki yüzlerini gören şah bile vezirin sevda bağıyla bağlanır da atından iner, yaya yürür.</p>

  <p class="normal">Tapısında her şeyin, herkesin kul köle kesildiği Şemseddin’in bir lûtfu gönüle vursa gönlün yüzünden bunların hepsi de silinir, aparı kalır.</p>

  <p class="normal">Gördün ya; bütün güzeller, bütün padişahlar, bütün aylar, hizmet kemerini kuşanmışlar, tapısında oturakalmışlar.</p>

  <p class="normal">O tapıdaki gayret olmasaydı ululuğu herkesin lâyığını verirdi, herkesin hakkını alırdı.</p>

  <p class="normal">Ne bir kimse yol keserdi, ne kimse yokluk âvâresi kesilirdi; toprağın zerrelerinin gönülleri canlar canından o padişahtan neşelere, zevklere dalardı.</p>

  <p class="normal">Ateş gibi yüzünün hayalini suda görseydi, toprağın her parçası yel gibi oynardı.</p>

  <p class="normal">* A Tebriz, her duygu senin sırrını duysaydı, Sencer, toprağına kul köle kesilirdi, Keykubad tutsağın olurdu.</p>

  <h3 class="h2baslik" id="calibre_toc_2188">IX</h3>

  <p class="indentmetin">Çi efsurdî der on gûşe çirâ tû hem nemîgerdî</p>

  <p class="indentmetin">Meger tu fikr-i menhûsî ki cuz ber gam nemîgerdî</p>

  <p class="normal">Ne diye o bucakta donakalmışsın; ne diye sen de dönmezsin? Yoksa gamdan başka bir şeyin çevresinde dönmem mi diyor, bu kötü fikre mi düşüyorsun?</p>

  <p class="normal">* Mademki İmrânoğlu Mûsa geldi, ne diye Firavun soyundansın? Mademki soluğu güzel İsa geldi, ne diye solukdaş olmuyorsun ona?</p>

  <p class="normal">Hak’la ahitlerde bulundun, gevşekliğinden ahitlerini bozdun; ne diye canlarıyla oynayanların sözleri, ahitleri gibi sözün, ahdin sağlam değil?</p>

  <p class="normal">Fareler gibi toprağın içinden her mutfağa bir yol açıyorsun; ne diye padişahlar gibi şu kubbenin üstünde dönüp dolaşmazsın?</p>

  <p class="normal">Ne diye kapılardaki halkalar gibi bağırıp çağırırsın? Ne diye bir soluk olsun, erlerin halkasına girmezsin?</p>

  <p class="normal">Kapalı kapı nasıl açılır? Anahtara düşman kesilmişsin; yaralı ne diye iyileşir? Melhemin çevresinde dönüp dolaştığın yok ki.</p>

  <p class="normal">A benim canım, baş onun yoluna toprak kesildi mi, baş olur; a baş, ne diye bayrağının aşkıyla perçem olmazsın ki?</p>

  <p class="normal">Ne diye yağmursuz bulut gibi Ay’ın önünde eğleşir, âlemi karartırsın? Ne diye Ay gibi şu âleme parlamaz, şu dünyayı parlatmazsın?</p>

  <p class="normal">Kalem, yazıda bir harf eksik gördü mü, oraya kor elini; ne diye düzeltme aşkıyla eksik harfi arayıp bulmazsın?</p>

  <p class="normal">* Senin elinden başka bir el dikerse ne gül bahçesi gelişir, ne bir gül açar, ne bir fesleğen; a yüz, iki kaynağın var, ne diye akmazsın?</p>

  <p class="normal">* Gökyüzü tavafçıları insanın çevresinde dönüp durmada; yoksa sen lanetlenmiş İblis misin ki insanın çevresinde dönüp dolaşmazsın?</p>

  <p class="normal">* Bir bucağa çekilmiyorsan ne diye susmazsın? Kâbe değilsen, bâri ne diye Zemzem olmazsın?</p>

  <h3 class="h2baslik" id="calibre_toc_2189">X</h3>

  <p class="indentmetin">Dil-i âteş-perest-i men ki der âteş çü gûgerdî</p>

  <p class="indentmetin">Be sâkıy gû ki zûd âhır hem ez evvel kadeh durdî</p>

  <p class="normal">A benim ateşe tapan gönlüm; ateşler içinde sanki kükürtsün sen; sâkîye söyle; tez ol artık de, daha ilk kadehte tortulu şarap sundun zaten.</p>

  <p class="normal">A dudağını ısıran sâkî, gel de o şarapla pişir, oldur hamları; ne güzel bağdı bahçeydi o bağ bahçe; ne güzel üzümdü o ezip şarap haline getirdiğin üzüm.</p>

  <p class="normal">Bir iz göstereyim sana ki kimsecikler gösteremez; a usûl boylu; iz de şu. Hani o gece kendimde değildim de beni o ay yüzlüye ısmarlamıştın sen.</p>

  <p class="normal">A akıl, hatırlıyor musun? Hani o aklımın padişahı, sevgiyle sana o ateş gibi şarabı sunmuştu; sunar sunmaz da sen hemencecik ölmüş gitmiştin.</p>

  <p class="normal">* O güzel, iki leğen getirdi; birinde ateş dolu, öbüründe altın; altın alırsan ateş olur, ateşe el atarsan altın almış olursun.</p>

  <p class="normal">O serkeş sâkîyi gör; o güzelim ateşi al; fakat ateşin kadrini nerden bileceksin? Buracıkta küçücük bir çocuksun sen.</p>

  <p class="normal">Tebrizli Şemseddin’in sayesinde ateşten neşelisin; fakat altına kaçtın mı, altın gibi dondun gitti.</p>

  <h3 class="h2baslik" id="calibre_toc_2190">XI</h3>

  <p class="indentmetin">Eger bî men hoşî yârâ be sed dâmem çi mîbendî</p>

  <p class="indentmetin">Ve ger mârâ hemîhâhî çirâ tundî nemîhandî</p>

  <p class="normal">Bensiz hoşsan, iyisen a sevgili, ne diye yüzlerce tuzakla yakaladın, tuttun beni? Yok, beni diliyor, istiyorsan ne diye sertsin, ne diye gülmüyorsun?</p>

  <p class="normal">Şeker yurdunda kadeh kadeh şeker şerbetini içen kişi, şu dokuz yıllık sirkeyi yeter bulur mu hiç?</p>

  <p class="normal">Gül a dost, gül bahçesi gibi gül de düşman benden gönlün soğudu, benden vazgeçtin sanmasın, sevinmesin.</p>

  <p class="normal">Mademki Ay’ın da, gülün de haset edeceği bir hale geldin; mademki gönüllere ümit tohumunu ektin; güzelliğine lâyık değildir bizden vazgeçmen.</p>

  <p class="normal">Ne güzeldi o sarhoşluğun, hani bizimle ahitleşmiştin de sarhoşça demiştin ki bize, hem hısım akrabasın sen, hem oğulsun.</p>

  <p class="normal">Hani yüzlerce lûtufla, yüzlerce neşeyle, al kendinden geçiş kadehini, kendindesin, aklın başında diye birbiri üstüne şarap sunuyordun.</p>

  <p class="normal">Esenlik sana a hoca, şu anda bahanen nedir ki ne denizsin, ne deniz gönüllü; ne sâkîsin, ne efendilik ediyorsun bize.</p>

  <p class="normal">Ne yakutsun, ne mercan, ne de gönlün canın huzuru, rahatı; ne bostansın, ne gül bahçesi, ne de şekerler, ballar madeni.</p>

  <p class="normal">Susayım, fakat bir şartla; susarak şarap sun bana; ben de aptallığımdan öğütler vereyim sana, aptallığımdan; çünkü öğüt tutmazsın ki sen.</p>

  <h3 class="h2baslik" id="calibre_toc_2191">XII</h3>

  <p class="indentmetin">Dil-i pur derd-i men imşeb binûşûdest yek durdî</p>

  <p class="indentmetin">Ezonçi zehre-i sâkıy biyâverdeş reh-âverdî</p>

  <p class="normal">Sâkînin yürekten sunduğu, yol armağanı olarak getirdiği şaraptan dertli gönlüm bir kadeh tortulu şarap içti bu gece.</p>

  <p class="normal">Ne haddi var, ne gücü, yeter ki uyku bizi derlesin, toplasın; bu gece âşıklara uygun, onlara lûtfetmede.</p>

  <p class="normal">Kadınlar yas tutarlarken geceleri uyumazlar, ağlayıp dururlar; sense âşık bir ersin; nasıl oluyor da uykuya zebun oluyorsun?</p>

  <p class="normal">A gönül, mademki aşk satranç tahtasını yere kodun, piyade gibi o şahın evinin çevresinde dönedur, mat olmaktan, yutulmaktan kork.</p>

  <p class="normal">Bir uyku arkadaşı gerek bana; fakat uykum gelmiyor ki; mizacım hararetten de dışarda artık, soğuktan da.</p>

  <h3 class="h2baslik" id="calibre_toc_2192">XIII</h3>

  <p class="indentmetin">Eger âb u gil-i mârâ çü cân u dil perî bûdî</p>

  <p class="indentmetin">Be Tebrîz âmedî in dem beyâbanrâ bipeymûdî</p>

  <p class="normal">Canımızın, gönlümüzün olduğu gibi şu balçık bedenimizin de kanadı olsaydı çölleri aşar, şu anda Tebriz’e gelirdi.</p>

  <p class="normal">Uç a gönül; kanatların var; uç oraya; hastasın çünkü; o bir kerecik yüzünü gösterdi mi, hiçbir hastalık kalmaz; hepsi de geçer gider.</p>

  <p class="normal">Yoksul gönül, beden gibi ağır olsaydı ne yapardı? Ona o güzel sevgili kanat bağışlamasaydı, acımazdı da.</p>

  <p class="normal">Yazıklar olsun, n’olurdu kalbim de onun bağışından yarım bir kanada sahip olsaydı; yolda yelip yortar, tezce Tebrizlilere ulaşır, onları bile geçerdi.</p>

  <p class="normal">Onlara şu yolculuk kutlu olsun, başarı versin, esenlik versin Tanrı; hem de her vardıkları şehirde, her uğradıkları yerde, her aştıkları çölde, her vardıkları ırmakta.</p>

  <p class="normal">Gönlüm geceleri bekçilik etmek için yoldaş oldu onlara; fakat onun derdi belirseydi bir tanesi bile uyuklamazdı onların.</p>

  <p class="normal">* Uçun o yana a padişahlar, uçun da ne değer biçilmişse bulun; bakırı iksirden alın, Eyaz’ı Mahmud’dan.</p>

  <p class="normal">Gidin a Tanrı âşıkları, sonsuz devlete ulaşarak gidin; yürüyün Ay gibi kutluluk burcuna doğru.</p>

  <p class="normal">Gidin padişaha âşık olanların burcuna, gidin yoldaki gerçeklerle; çünkü arayan, soğuk kişilerden, reddedilenlerden uzaklaşır, ayrılır.</p>

  <p class="normal">Uç gizlice a gönül, uç can kanatlarıyla; padişah istemeseydi seni, böyle açamazdın kanatlarını.</p>

  <p class="normal">İhsanı ileridir, vaadinde durur o padişah; yaratıcı olmasaydı yaratılanlar arasından çekip kapmazdı seni o padişah.</p>

  <p class="normal">Işıktan da dışarıdır, dumandan da o; fakat öylesine bir ateş yakmıştır ki akıl bu ateşten bir ışıktır, hava bir duman.</p>

  <p class="normal">A gönül, ne vesveseler içindesin ki dumanı ayırt edemiyorsun ışıktan; ışığının aşkıyla ödağacı gibi yan ateşlere.</p>

  <p class="normal">* Nemrud’un evlâdından değilsin ki ateşe, dumana bağlı kalacaksın; değil mi ki Halil’in oğlusun, Nemrud’un dumanından korkma.</p>

  <p class="normal">A benim canım, bir zamancağız yumuşak demir gibi ateşte kal; ateş olmasaydı aynanın yüzü cilâlanır mıydı hiç?</p>

  <p class="normal">* Zor işler, gönül ehlinin tertemiz ışığıyla kolaylaşır gider; hani Davud’un elindeki mum yüzünden demirin mum gibi yumuşaması gibi.</p>

  <p class="normal">Zor iş sana kolaylaştı mı, bunu Şemseddin’den bil a gönül; tecelli, bil ki Mûsa için; cömert, kendiliğinden nerden cömertliğe, ihsana kavuşacak?</p>

  <h3 class="h2baslik" id="calibre_toc_2193">XIV</h3>

  <p class="indentmetin">Gerem sîm-o zerem bûdî berâ mûnis çi kem budî</p>

  <p class="indentmetin">Ve ger yârem fakıyrestî zi zer fârıg çi gam bûdî</p>

  <p class="normal">Gümüşüm, altınım olsaydı eşim dostum az mı olurdu hiç? Sevgilim yoksul olsaydı, altına aldırış etmeseydi ne gamım kalırdı, ne derdim.</p>

  <p class="normal">Tanrım, erler hakkı için sen onu dünyadan geçir; dünyaya aldırış etmeseydi benim katımda değersiz mi olurdu o?</p>

  <p class="normal">Güzelim, beni istiyorsan, benimle aynı derde sahipsen, aynı yola gidiyorsan ah etme, hasret çekme, pek büyük bir bahtım var benim.</p>

  <p class="normal">A güzel, güzelsin, alımlısın; bırak şu yoksul görünüşü; gözün tok olsaydı senin, felek kul köle kesilirdi bize.</p>

  <p class="normal">Yakının bile adama yabancı görünmesi, insanın tamahı yüzündendir; insan tamah etmeseydi herkes dayı olurdu, amca kesilirdi insana.</p>

  <p class="normal">Gel a ay yüzlü, bize benze; ne nimet ara, ne devlet; şeytan da böyle olsaydı bayrak sahibi bir padişah olur giderdi.</p>

  <p class="normal">Şeytanlıktan ayrılırdı; kötü söz bile övüş gelirdi ona; cefayı vefa sayardı; hastalık onca kerem kesilirdi.</p>

  <p class="normal">Yokluk öylesine bir devlettir; kendinden geçiş öylesine sırlardır ki bir bilseydin, sence bütün varlık, yokluk olurdu.</p>

  <p class="normal">Dünya bir hiç, biz de hiçleriz; dünyada biz de hayalden, rüyadan ibaretiz. İş böyleyken kıvranır dururuz; uyuyan kişi uykuda olduğunu bilseydi, rüya gördüğünü anlasaydı gam mı yerdi hiç?</p>

  <p class="normal">Şu uykuya dalmış kişi, bir hayaldir görür; düşüncelere dalar gider; şu dağınık uykudan bir sıçrayıp kalksaydı görürdü ki nimetler içindedir.</p>

  <p class="normal">* Birisi gam zindanına düşmüş görür kendini; öbürü İrem bağına girmiş; uyansalardı ne zindan kalırdı, ne İrem bağı.</p>

  <h3 class="h2baslik" id="calibre_toc_2194">XV</h3>

  <p class="indentmetin">Eger gulhâ-yı ruhsâreş ezon gulşen bihandîdî</p>

  <p class="indentmetin">Behâr-ı can şodî tâze nihâl-i ten bihandîdî</p>

  <p class="normal">Gül yanakları o gül bahçesinin yüzünden gülseydi, can baharı tazelenirdi, beden fidanı gülmeye başlardı.</p>

  <p class="normal">O canın canına can olan, yalnızca yüzünü gösterseydi, bedenim lûtfuyla can olurdu, canımsa güler dururdu.</p>

  <p class="normal">* O yüzlerce Firdevs’in ışığı güzel, hey deseydi bana, konuk geldim; şu ev Firdevs kesilirdi; gül bahçesi gibi gülerdi.<sup class="calibre2"><a href="../Text/divanson_split_329.html#footnote-700-2" id="footnote-700-2-backlink">[2]</a></sup></p>

  <p class="normal">O tümden söyleyen, dilini açıp söze başlasaydı, ölmüş beden dirilirdi de kekemeye gülerdi artık.</p>

  <p class="normal">O sevgililerin sevgilisi, hilelerle, düzenlerle bir görünseydi, canlar fenlere, hünerlere sahip olurdu da her hünere, her sanata gülerdi.</p>

  <p class="normal">Apaçık bir gülseydi o, aşkla perdeler yırtılırdı, dünyaya bir kargaşalıktır düşerdi, gizli şeyler ortaya çıkar giderdi.</p>

  <p class="normal">O güzellik padişahı yakadan bir baş gösterseydi, bütün güzellik kaftanları, ta eteklerine kadar gülmeye koyulurdu.</p>

  <p class="normal">O yüzlerce gökyüzünün Ay’ı, ansızın bir harman yapsaydı, neşe başaklara dönerdi de harman gibi güler dururdu.</p>

  <p class="normal">O bir lûtuf gösterseydi de can gözlerini açsaydı, lûtuf bile şekle bürünürdü, en katı şekil bile gülmeye başlardı.</p>

  <p class="normal">Padişahlar padişahı, kaanlar kaanı, bir yoksula ihsanda bulunsaydı, o yoksul, hazine haline gelirdi de hazinelere gülerdi.</p>

  <p class="normal">Lâ’l dudaklarının şarabı gayb perdesinden yüz gösterseydi, güzellik bir sarhoşcağız olurdu da en güzele bile gülmeye koyulurdu.</p>

  <p class="normal">Lâ’l dudakları hikmetlerden inciler bağışlasaydı, mermer bile lâ’le dönerdi de madene gülerdi.</p>

  <p class="normal">O âşık öldüren kahredici, merhametle, sevgiyle karılsa, birleşseydi, granitten yapılma dağdan sütler coşardı, demire kadar her şey gülerdi.</p>

  <p class="normal">* Bir Zâl, o Rüstem’in bir an bakışına erişseydi, and olsun Tanrı’ya, saflar yaran Rüstem’e güler dururdu.</p>

  <p class="normal">O savaş arslanının erlik gösterdiği gün, sarhoş arslanlara erkekler de, kadınlar da gülmezler mi ki?</p>

  <p class="normal">Devlet sâkîsi ardı ardına dostluk kadehini döndürseydi, kadeh bile sarhoş olur, içindeki şarapla gülmeye koyulurdu.</p>

  <p class="normal">Tebrizli Şemseddin’in elini öpen her canın ömrü ölümsüz bir hale gelir, ölüme güler durur.</p>

  <p class="normal">Onun emniyet ırmağı belirseydi, herkes erlikle savaşlar arardı, emin oluştan nefret eder, emniyet yurduna gülerdi.</p>

  <h3 class="h2baslik" id="calibre_toc_2195">XVI</h3>

  <p class="indentmetin">Mehâ yek dem raiyyet şov merâ şeh dân-ı sâlârî</p>

  <p class="indentmetin">Eger mehrâ cefâ guyem bicunban ser bigu ârî</p>

  <p class="normal">A Ay, bir solukcağız bana uy, beni padişah bil, başbuğ say; sitemli sözler bile söylesem başını salla, evet de.</p>

  <p class="normal">* Beni tahtına oturt, önümde diz çök; padişah yap beni, silahdar gibi önümde koş.</p>

  <p class="normal">Padişahım, arslansın sen, bense tilkiyim; bir zamancağız sen ben ol, ben de sen olayım; tilki, arslanı tuttu mu bütün dünya, ne de güzel bir avlanma bu der.</p>

  <p class="normal">Öyle görülmemiş bir efendilik eşsiz padişahlarda olur; senin gibi bir taç, taht sahibinden başka kim verir tacını, tahtını?</p>

  <p class="normal">* Öyle fazla ihsanda bulundun ki daha da isteklendim; hani Mûsa, Tanrı’nın sözünü duydu da yüzünü görmek istedi ya; tıpkı onun gibi.</p>

  <p class="normal">Gül bahçesinin bir avuç toprağı, bahçe sahibinin bir avuç toprağı kesildi; zaten bu lûtufla topraktan hasıl olan her şey, her leş canlanır, dirilir.</p>

  <p class="normal">* Sen tahtsız padişahsın, yüzüksüz Süleyman; aysın sen, şu gökyüzüyse tapında baş aşağı gelmiş bir leğen.</p>

  <p class="normal">Tapında Akl-ı Küll, yeni öğrenmeye başlayan bir çocuk; senin olgunluğuna karşı sakalından, sarığından başka nesi var ki?</p>

  <p class="normal">* Tanrı’yla konuşan Mûsa ve Hârun, Karun’un malından, altınından elbette iyidir, buluşmayı paraya pula satarsan yaraşır mı hiç?</p>

  <p class="normal">Allah’a hamd olsun, bana ha ay değirmisi olmuş, ha saman çöpü; ikisi de bir; sarhoşluğumdan bir arpayı bir kantardan ayırt edemiyorum ki.</p>

  <p class="normal">Dünyaya aldırış ettiğim yok; getir meyhanecinin kadehini bana; varlığımdan usanmışım; zaten varlığım da ne olabilir ki?</p>

  <p class="normal">* Ashab-ı Kehf’in köpeği delirdi de saldırmada arslandan da üstün bir hale geldi; sarhoşum, tel kırmanın sırası değil; sustum artık.</p>

  <p class="normal">A gönül, mademki görüyorsun; söz söylemeyi, güzel görünmeyi bırak; kendine gel de şu atlastan bir gelin perdesi elde et.</p>

  <h3 class="h2baslik" id="calibre_toc_2196">XVII</h3>

  <p class="indentmetin">Hicâb ez çeşm bigsâyî ki Subhânellezî esrâ</p>

  <p class="indentmetin">Cemâl-i hîş binmâyî ki Subhânellezî esrâ</p>

  <p class="normal">* Gözünün perdesini açarsın; münezzehtir noksan sıfatlardan, kulunu geceleyin götüren. Kendi yüzünü görür, gösterirsin; münezzehtir noksan sıfatlardan, kulunu geceleyin götüren.</p>

  <p class="normal">Aşk şarabı olur, coşar köpürürsün; o yandan daha fazla kendinden geçer, aklını yitirirsin; binlerce akıl kapısını; münezzehtir noksan sıfatlardan kulunu geceleyin götüren.</p>

  <p class="normal">Canın başına bir taç vurursun; gönlü tutar, miraca götürürsün; iki dünyadan da yüceltirsin onu; münezzehtir noksan sıfatlardan, kulunu geceleyin götüren.</p>

  <p class="normal">Gönül uçar da çölleri, ovaları aşar, bütün canlardan ileriye geçer; derken, ansızın sen çıkarsın karşısına; münezzehtir noksan sıfatlardan, kulunu geceleyin götüren.</p>

  <p class="normal">Kapıp kaldırdığını ağırlayıp o mekânsızlık bahçesine kondurursun; münezzehtir noksan sıfatlardan, kulunu geceleyin götüren.</p>

  <p class="normal">Bizimlesin diye öylesine sevinmedeyim ki gönlüm her solukta uçmada; her an sabır elbisesini yırtmada; münezzehtir noksan sıfatlardan, kulunu geceleyin götüren.</p>

  <p class="normal">Altı yandan da kaçar, o tapıya sarılırım; çünkü pek gönüller bağlayansın, pek güzelsin sen; münezzehtir noksan sıfatlardan, kulunu geceleyin götüren.</p>

  <p class="normal">Canlara can verdi, gönülleri oyuna soktu, yokluğu sevdalı kıldı; münezzehtir noksan sıfatlardan, kulunu geceleyin götüren.</p>

  <p class="normal">Yücelere kaç a gönül, yâni Salâhaddin’e kaç; çünkü elsizsin, ayaksızsın sen; münezzehtir noksan sıfatlardan, kulunu geceleyin götüren.</p>

  <h3 class="h2baslik" id="calibre_toc_2197">XVIII</h3>

  <p class="indentmetin">Benâmîzed neguyem men ki tu ânî ki her bârî</p>

  <p class="indentmetin">Zihî sûret bedon sûret nemîmânî ki her bârî</p>

  <p class="normal">Maşallah diyeyim de kem göz değmesin; her zaman neysen osun ama ne de güzellik bu, her zamankine benzemiyorsun bugün; bir başka güzelliğin var.</p>

  <p class="normal">Bundan önceki güzelsin desem gönül yanar; her zamanki cansın desem can yanar.</p>

  <p class="normal">Her zamanki gibi gene yenini sallar, oyuna girersen, felek gök renkli hırkasını hemencecik, hem de eteğine dek yırtar gider.</p>

  <p class="normal">Her zamanki gibi beni, bizi dışarı sürersen ne de güzel bir halvet olur, ne de hoş bir padişahlık elde edilir, ne de güzel bir anlayışa kavuşulur.</p>

  <p class="normal">Ağla a kendinden geçmiş bülbül, yepyeni bir yanış getirdin; her zamanki gibi okumuyorsun gülün mektubunu şimdi.</p>

  <h3 class="h2baslik" id="calibre_toc_2198">XIX</h3>

  <p class="indentmetin">Eyâ nezdîk-i cân-o dil çunin dûrî revâ dârî</p>

  <p class="indentmetin">Be cânî kez visâlet zâd mehcûrî revâ dârî</p>

  <p class="normal">A cana, gönüle yakın dost, bu çeşit uzaklığı revâ görür müsün; vuslatından doğan canı ayrılığa nasıl atarsın, lâyık görür müsün bunu?</p>

  <p class="normal">Acı bir tohum elde ettim; ne ekmeye yarar, ne yemeye; sen o kadar tatlılığınla şu acılığı, şu tatsızlığı revâ görür müsün?</p>

  <p class="normal">Öylesine bir ışıksın ki suyunla cehennemi bile söndürürsün; benim gönlümü bu çeşit yakıp yandırmak lâyık mı sana?</p>

  <p class="normal">* Tutalım, Âdem gibi cennette bir buğday yedim; vuslat elbisemi soyup beni böyle çırılçıplak bırakmak yaraşır mı sana?</p>

  <p class="normal">* Ayrılık savaşında kanlar içindeyim, canımdan yaralanmışım; tıpkı Harezm ordusuyla Gor ordusunun savaşı gibi hani; revâ görür müsün bunu?</p>

  <p class="normal">Bana, bağışlanmışsın sen, ışık kıblesinin makbulüsün dedin; bağışlayıştan, suçlarımı örtüşten sonra bu çeşit azaplandırmak lâyık mı sana?</p>

  <p class="normal">A benim ay yüzlüm, bir gün senin ışıklı gözünü gören gözlerin, kötülük isteyen kem gözlülerin nazarına uğrayıp kör olmasını revâ görür müsün?</p>

  <p class="normal">* Şimdi aşk dünyasında Davud oğlu Süleyman’sın sen, Allah korusun, revâ görür müsün bir karıncanın incinmesini?</p>

  <p class="normal">O Şems’sin sen ki ışığın bütün ışıkları kaplamıştır; böyle olduğu halde tuttun, Tebriz’e döndün, gizlendin gitti; lâyık mı bu sana?</p>

  <h3 class="h2baslik" id="calibre_toc_2199">XX</h3>

  <p class="indentmetin">Ki efsun hond der guşet ki ebrû pur girih dârî</p>

  <p class="indentmetin">Negoftem bâ kesî menşin ki bâşed ez tarab ârî</p>

  <p class="normal">Kulağına kim afsun okudu ki kaşlarını çatmışsın? Neşesiz kimseyle oturma, düşüp kalkma demedim mi sana?</p>

  <p class="normal">Birisi zehirlerle dolu bir afsun okur kulağına; gamlarla dolu gönül alanından bir hastalık haberi verir sana.</p>

  <p class="normal">O kaşlarını çatmış ekşi suratlıyı gördün mü, tanı onu, kaç ondan, ne diye durur da konuşursun onunla?</p>

  <p class="normal">Rengini gördün ya, deniz suyunu tatmaya ne hacet var? Çünkü tattın mı, suyu ağzını zehre döndürür.</p>

  <p class="normal">Dünyadaki güzel, alımlı kişiler, dağdaki keklikler gibi kaçarlar, kötü zanna düşerler.</p>

  <p class="normal">O kokmuş yemeği kusup çıkarmak istiyorsan bir ferahlatıcı ilaç vereyim sana; fakat bir daha tuzgu yemeye kalkma<sup class="calibre2"><a href="../Text/divanson_split_330.html#footnote-700-3" id="footnote-700-3-backlink">[3]</a></sup></p>

  <p class="normal">A ev sahibi, ateşten bir sağrak sun da ısıt, beni de ısıt, arıt, o akan ırmağını da.</p>

  <p class="normal">Bizi güzel bir hale sok, doyur, dönmek istersek yola sal; çünkü biz zararlara uğradık; zarar görmemize razı olma.</p>

  <p class="normal">İçmeyi kurduğumuz sağrağı sun; onu inkâr etmiyoruz biz; bize yaptıkları hâlâ görünmede, öç alma çağı geldi çattı.</p>

  <p class="normal">Göz çanaklarımla sun; canım da feda olsun, tenim de; zaten sen ikinci mahşersin; yağmurlarınla dirilttin bizi.</p>

  <p class="normal">Işıklarımı yak, anahtarlarımı sun elime; cömert elinle halden hale sok, yürüt, götür beni<sup class="calibre2"><a href="../Text/divanson_split_331.html#footnote-700-4" id="footnote-700-4-backlink">[4]</a></sup></p>

  <p class="normal">Adını Farsça söylersem Arap yalvarır bana; Arapça övmeye koyulursam seni, Fars ağlamaya başlar.</p>

  <p class="normal">Bugün, ta erkenden, boynuma bir başka zincir taktın; ne güzel de bir gerdanlık bu; zincir taşımak; ne de hoş bir mevki bu.</p>

  <p class="normal">* Köpeğin boynuna bir zincir taksan, bütün arslanlara padişah olur; Zenci’ye bir renk versen Rum ülkesi halkından olur; evet, Rum olur gider.</p>

  <p class="normal">A sağrak sunan sâkî, a katı yürekli dost; beni iflâs ettirerek belâlara mı uğratacaksın, yoksa fazla bağışlarda bulunuyor diye âleme mi yayacaksın?</p>

  <p class="normal">Arapça da, Türkçe de, ikisi de sağrağınla arıtır insanı; bir kahve sun da güçlükten de kurtar beni, kolaylıktan da.<sup class="calibre2"><a href="../Text/divanson_split_332.html#footnote-700-5" id="footnote-700-5-backlink">[5]</a></sup></p>

  <p class="normal">Galiba Arap padişahını dün gece rüyamda gördüm; uykunun, rüyanın da yeri mi? Yüzünü uyanıkken görüp durmadayım.</p>

  <h3 class="h2baslik" id="calibre_toc_2200">XXI</h3>

  <p class="indentmetin">Berâ ber bâm ey ârif bikun her nîm-şeb zârî</p>

  <p class="indentmetin">Kebûterhâ-yı dilhârâ şâhîn-i işkârî</p>

  <p class="normal">Ey arif, her gece yarısı dama çık, feryat et; gönül güvercinlerini avlayan alıcı şahinsin sen.</p>

  <p class="normal">Ayakları bağlı canlar senin yüzünden beden bağlarından kurtulur; donmuş, buz kesilmiş gönüller senin hararetinle çözülür, akar gider.</p>

  <p class="normal">Toprakta gizlenen nice çiçekler, nice gönüller yağmuru beklemede; feryat ederek çağır onları.</p>

  <p class="normal">Güzün, karakışın inadına şu gül bahçesine bir bahar ver de güz de kör olsun, karakış da; kötürüm bahçeye bir kol kanat ver de uçur.</p>

  <p class="normal">Yücelerden haydin diye bağır, gül bahçesi gülüyordu; mahzun dikeni de güldür; sen ülkeler sâkîsisin<sup class="calibre2"><a href="../Text/divanson_split_333.html#footnote-700-6" id="footnote-700-6-backlink">[6]</a></sup></p>

  <p class="normal">Ateşlerle dolu bir gönlüm var, bir hoşça su serp ona; fakat çeşmenin, ırmağın suyundan değil, sendeki sudan.</p>

  <p class="normal">Ayağının bastığı toprağa kurban olayım; bu gece dudaklarını öpmeme mâni olma; gel a yolu yordamı hoş güzel, canla beraber dön dolaş.</p>

  <p class="normal">Mademki bu gece uykumu bağladın, bâri sarhoşluğun yolunu kesme; eli güçlü bir padişahsın; akıllar bağışlarsın, akıllısın sen.</p>

  <p class="normal">Ne diye bağladın uykumu, iyilik etmek için değil mi? Gizli bir definesin çünkü; defineyi meydana çıkarmayı kuruyorsun.</p>

  <p class="normal">Ne de güzel, ne de tatlı bir uykusuzluk; gülden de iyi, nesrinden de; tatlılıkta, yiyimde baldan da tatlı, şekerden de.</p>

  <p class="normal">Tertemiz canın için a sâkî, bu gece âsîliği bırak; çünkü özleye özleye yanıp yakılan canda sabır denen şey kalmadı artık.</p>

  <p class="normal">Gel a benim eşim dostum, sabaha dek pencereden pencereye döndük dolaştık; çünkü uykuyu yıkan o er boyuna geldi gitti, geldi gitti.</p>

  <p class="normal">Bu dönüp dolaşmaya, dönüp duran gök bile haset eder; çünkü iç budur, öbürüyse kabuk; nur budur, öbürüyse ateş.</p>

  <p class="normal">Bu sarhoşlukla bence geceyle gündüz ne de kısadır ya; bu sarhoşlukla, bu mahmurlukla geceden de kurtuldum ben, gündüzden de.</p>

  <p class="normal">Eşim dostum ol a padişahım, şeytanın inadına eşim dostum ol da güzellerin yüzlerini gör, başlarını kaşı.</p>

  <p class="normal">Bu gece padişahımsın, alımlısın, güzelsin, tam gönlün istediği dilbersin; uzat o hastalıklardan kurtaran elini de çıkar kuyudan beni.</p>

  <p class="normal">Bekçilerin şarabını içtim de damın çevresinde dönüp duruyorum; şarap içmeyi kuruyorsan sen de çevremde dön dolaş.</p>

  <p class="normal">Onun sarhoşlarıyla döner dolaşır, sarhoş olursan altına dönersin; ayaksan baş kesilirsin, dilsizsen okumaya koyulursun.</p>

  <p class="normal">Şu gönlümde dalgalar var, dalgıcın başını kaşımadayım; fakat nerde inciler yağdırmaya lâyık bir anlayış eteği?</p>

  <p class="normal">Gamlarla, dertlerle dopdoluyum ama gene de ağzımı yumdum, sustum; Tanrım, lûtfet de örtücülüğünle şu ateşte sabrımı artır benim.</p>

  <h3 class="h2baslik" id="calibre_toc_2201">XXII</h3>

  <p class="indentmetin">Dilem hemçun kalem âmed der enguştân-ı dil-dârî</p>

  <p class="indentmetin">Ki imşeb mînuvîsed zî nuvîsed bâz ferdâ rî</p>

  <p class="normal">Gönlüm bir sevgilinin elindeki kaleme döndü; bu gece “ze” harfini yazıyor, yarınsa “rı” harfini yazacak. (Zer – altın sözü yazılacak; altına döneceğim, sararıp solacağım, ayarı tam altın kesileceğim.)</p>

  <p class="normal">* O, kalemi rık’a, nesih ve daha da başka yazılar yazmak için yontar; kalem de ben kimim ki der, ancak sana teslim olmuşum.</p>

  <p class="normal">Gâh kalemin yüzünü karartır, gâh onu saçına sürer; gâh baş aşağı tutar onu, gâh onunla bir iş görür.</p>

  <p class="normal">Bir yazısıyla tutar, dünyanın başını keser, başsız kor; bir yazısıyla bir yüce kişiyi, evet, belâdan kurtarır.</p>

  <p class="normal">Kalemin şanı, şerefi, kâtibin şanı, şerefi kadardır; ister padişahın elinde olsun, ister ağanın.</p>

  <p class="normal">Kalemin başını yarar, neden yardığını o bilir; hastanın nasıl iyileşeceğini Calinos bilir.</p>

  <p class="normal">Kalem ne kendi aklıyla beğenmeyi bilir, ne kendi dileğiyle inkâra koyulabilir.</p>

  <p class="normal">Ona ister kalem diyeyim, ister bayrak; akılsızdır, aklı var; ne de güzel akılsız bir akıllıdır o.</p>

  <p class="normal">Akılla övülemez; zıtları toplamıştır o; parçaların bir araya gelmesiyle bütünlenmemiştir, parçalarla tümdür; şaşılacak bir şeydir; irâdesi yoktur, dilediğini yapar.</p>

  <h3 class="h2baslik" id="calibre_toc_2202">XXIII</h3>

  <p class="indentmetin">Nikû binger berây-ı men ne ânem men ki her bârî</p>

  <p class="indentmetin">Bibin deryâ-yı şîrînî bibin mevc-i guher-bârî</p>

  <p class="normal">Yüzüme iyi bak, her vakitki ben değilim ben; seyret tatlılık denizini, seyret inciler yağdıran dalgayı.</p>

  <p class="normal">Tanrı’nın elinden kim kaçabilir; Tanrı’nın oltasına kim tutulmaz; nerde kıyamet? Gelsin de şu kargaşalığı, şu coşup köpürüşü görsün.</p>

  <p class="normal">Bir eli yumulmuştur sanki, bir eliyse açık; mademki şu ikisinden kurtuluşun imkânı yok; bâri yola düş, yürü.</p>

  <p class="normal">İsa gibi tatlı tatlı gülüyorsun onun da şeker gibi gülüşünü seyret; Mûsa gibi kemer kuşanacaksan o dağın, o belin üstünde kuşan.</p>

  <p class="normal">Şu gök damının altında her alçağa kapıcı kesildin; bâri bizim sevgilimizin mahallesine gel de damı, kapıyı seyret.</p>

  <p class="normal">Gül dalına boyuna, şu külhanda ne diye oynar durursun diyordum; can bahçesine gir de terütaze çiçekleri, dalları seyret bâri.</p>

  <p class="normal">* Utarid’e de, üstünlüğüne, hünerine dayanıyor, ululanıyorsun, kır kalemi de şekerkamışının haberini duy diyordum.</p>

  <p class="normal">Zühre’nin kulağına diyordum ki: Şaraptan kulağın kızardı; başını padişahın meclisine sok da baş sevdası nedir, bir gör bâri.</p>

  <p class="normal">Süsen gibi yüz dilin var, fakat gene de şu feryadı bırak, dilini kes; hiç olmazsa dudağını yummuş goncadan duy susanların haberini.</p>

  <h3 class="h2baslik" id="calibre_toc_2203">XXIV</h3>

  <p class="indentmetin">Muruvvet nîst der serhâ ki endâzend destârî</p>

  <p class="indentmetin">Kucâ gîred nizâm ey can be sarfe huşk bâzârî</p>

  <p class="normal">* Coşup sarıklarını atan başlarda erlik yoktur; lâftan ibaret kârla nerden düzene girer pazar a benim canım?</p>

  <p class="normal">Kurt huylu kişiyi bırak, öylesi ava yüz tutulmaz; kâr aramaktan vazgeç; bu iş girişilmeye bile değmez.</p>

  <p class="normal">Altın ne oluyor, can ne oluyor, inci, mercan da nedir bir sevgiye harcanmadıktan, bir güzel sevgiliye feda edilmedikten sonra?</p>

  <p class="normal">Nekesliğimden boynuma altın bir gerdanlık taksam zincir olur o gerdanlık; ayağıma altın halhal taksam diken kesilir, diken.</p>

  <p class="normal">Git a meyvesiz dal, gökyüzü gibi boşuna dönedur; altın bekçisi olmuşsun, var yılan gibi kıvran gitsin.</p>

  <p class="normal">Sen, kızıl altın diyorsun ona; fakat sararmış solmuştur, hastadır o; sen şehrin zengini diyorsun ona, bir şalvarı bile yoktur giyecek.</p>

  <p class="normal">Benimle aynı derde tutulmuşlara, neden gümüşümü feda etmeyeyim erler gibi? Niçin bir hasta içmesin beni şifa veren şerbet gibi?</p>

  <p class="normal">Her daralmışın gönlüne eş dost oluyor çeng, her yay çekilişinde, her tel oynayışıyla kulaklara gıda oluyor; bir çengden de aşağı mıyım ben?</p>

  <p class="normal">Şarap, neşe kaynağından doğmuş, her mahmura, her düşküne aşk davetçisi kesilmiş; şaraptan da aşağı mıyım ben?</p>

  <p class="normal">Mermerin, granitin bile her damarından bir bağış kaynağı coşuyor; a sevgili, bağışlamayı mermerden öğren, kayadan belle.</p>

  <p class="normal">Ne biçim beysin, ne biçim ağasın sen; taşlar, kayalar bile utanıyor senden; bir köpekten başka bir şey olmayan benliğe tutsak kesilen, nasıl olur da Tanrı arslanı olurmuş?</p>

  <p class="normal">Sustum, çünkü din Rabbi gizli şeyleri meydana çıkarıyor; ayıpları örter ama onun da çirkin dalını gösteriyor işte.</p>

  <h3 class="h2baslik" id="calibre_toc_2204">XXV</h3>

  <p class="indentmetin">Emîr-i dil hem guyed turâ ger tu dilî dârî</p>

  <p class="indentmetin">Ki âşık bâş tâ gîrî zi nân u câme bîzârî</p>

  <p class="normal">Gönül beyi, boyuna sana, gönlün varsa diyor, âşık ol da ekmekten de bez, elbiseden de.</p>

  <p class="normal">Ekmek kıtlığına düşsen aşk ekmekçi olur sana; sarığın kaybolsa sarık kesilir aşk sana.</p>

  <p class="normal">Seyret de bak, meleklerle canlar şu lacivert gökte ekmeksiz, elbisesiz, ne de hoş uçup geziyorlar.</p>

  <p class="normal">Şu ekmeğe, şu fırına boş verir, bunlardan hür olursan başka bir dünya düşüncesi gelir sana, onun için ağlamaya koyulursun.</p>

  <p class="normal">Yok, ekmek kaydında kalırsan can sevgilisi gelir de sana der ki: Var ekmeğe dost ol, onunla seviş, sana dost olamam ben.</p>

  <p class="normal">* Aşk subaşı, kayadan bile bir kaynak coşturur bize; a dostum, şu öküz açlığına tutulup öküzlüğe kalkışma artık.</p>

  <p class="normal">Sözler gönülde yığılıp dökülmüş, her biri evvel ben çıkayım da bir müddet susayım bâri diye bana yalvarıyor.</p>

  <p class="normal">A ev sahibi, komşumun güzelliğini gördüm; aramızda bir ateştir yak da nuru ateşimi söndürsün.<sup class="calibre2"><a href="../Text/divanson_split_334.html#footnote-700-7" id="footnote-700-7-backlink">[7]</a></sup></p>

  <p class="normal">Arapça söylemeye başladım mı, kulağıma Farsça der ki: Hizmette kusur mu ettim ki yüzünü bu yana çevirmiyorsun?</p>

  <p class="normal">A ay yüzlüm, suç işlemedin, fakat onun umumî lûtfu, kimsecikler utanmasın diye her bahçeye bir başka gül ihsan eder.</p>

  <p class="normal">Rum ülkesinden kulları var. Zenci kulları var; sırayla gâh Rum yüzünü gösterir, gâh Türk.</p>

  <p class="normal">Rum kölesi neşedir, Zenci kölesi keder; bir solukta buna buyruk sunar, bey diker; bir solukta da ona ferman verir, buyruğunu yürütür.</p>

  <p class="normal">Bunun gecesi, öbürünün gündüzüdür; onun ayrılığı, bunun buluşması; sağlıklardan, hastalıklardan kadeh döndürür durur.</p>

  <p class="normal">Nöbet gecesi gelmedikçe şu değirmenden buğdayını götürmeye kalkışma; çünkü nice değirmenler görürsün ki suyu yoktur.</p>

  <p class="normal">A güzelim, ben sözün kabuğunu söyledim, içini sen söyle de deniz inciler saçmayı öğrensin.</p>

  <h3 class="h2baslik" id="calibre_toc_2205">XXVI</h3>

  <p class="indentmetin">Çu ser-mest-i meni ey can zi derd-i ser çi gam dârî</p>

  <p class="indentmetin">Çu âhû-yı meni ey can zi şîr-i ner çi gam dârî</p>

  <p class="normal">Mademki benim sarhoşumsun a benim canım; başına gelen dertten ne gamın vardır, ne kasavetin; mademki benim ceylanımsın a benim canım, erkek arslandan ne gam sana.</p>

  <p class="normal">Ay yüzlün ben olduktan sonra yılı, ayı ne düşünürsün? Bendeki coşkunluk, bendeki özleyiş sende de varsa şerden, kargaşalıktan ne gam var sana.</p>

  <p class="normal">* Mademki şekerkamışına maden kesildin, ne diye yüzünü ekşitirsin? Aşk Burâk’ı mademki râm oldu sana, eşek ölümden ne gamın var.</p>

  <p class="normal">Ben seninle bu kadar sıcakken ne diye soğuk soğuk ah edersin? Mademki gökyüzü damına çıktın, kurudan, yaştan ne gam sana.</p>

  <p class="normal">Güzel sesimi dinledin, şifalar verişimi gördün, iple oynayışımı seyrettin; şu çemberden ne gamın var.</p>

  <p class="normal">Şu şekle ne diye sarılırsın, mânasız kalmaktan ne diye korkarsın; mademki inci koltuğunda, incisiz kalırım diye ne gamlanırsın?</p>

  <p class="normal">A Yusuf, elinden kim kurtulur, oltandan kim kaçabilir? Bütün Mısır senin sarhoşun, körden, sağırdan ne gam sana</p>

  <p class="normal">* Gönülle mağara dostusun sen, dört dostun ışığısın sen; mademki Zül-fekaar’a sahipsin, o hançerden ne diye gamlanırsın?</p>

  <p class="normal">Bağlar bahçeler senin oldu; o şekerlerden yiyedur; kapıları kapasalar ne çıkar, kapının kapanmasından ne gam sana.</p>

  <p class="normal">Kendi çekip çevirmeni gördün, kolunu kanadını seyrettin; şanını, şerefini bildin, anladın; her şansız, şerefsiz kişiden ne gam sana.</p>

  <p class="normal">A canın canına can olan, a konuklara can kesilen, a padişahlar padişahı, Sencer’den ne gam yersin ki?</p>

  <p class="normal">Balık gibi sus, hoşça dal o denize; mademki denizin dibindesin, ateşten ne gam sana.</p>

  <h3 class="h2baslik" id="calibre_toc_2206">XXVII</h3>

  <p class="indentmetin">Megerdânid bâ dilber be hakk-ı sohbet yârî</p>

  <p class="indentmetin">Her onçi dûş mîgoftem zi bîhîşiyy-o bîmârî</p>

  <p class="normal">Sohbet hakkı için, dostluk hakkı için dün kendimde değilken, hastalıkla söylediğim sözleri sevgiliye söylemeyin.</p>

  <p class="normal">Ansızın, Allah korusun, o ay yüzlü bir duyar, işitirse gece karanlığında ne der, ne yapar, kendileri bilir artık.</p>

  <p class="normal">Akıl evde olmadı mı, masal darmadağın olur gider; gâh alta düşer, gâh üste çıkar; gâh savaşır, gâh ağlar.<sup class="calibre2"><a href="../Text/divanson_split_335.html#footnote-700-8" id="footnote-700-8-backlink">[8]</a></sup></p>

  <p class="normal">Bendeki coşkunluğu âleme dağıtsalar bir tek akıllı göremezsin, herkes aklından olur.</p>

  <p class="normal">A akıl, boyuna vesveseler mi döküyorsun üstüme? A bulut, boyuna acı şarap mı yağdırıyorsun bağıma?</p>

  <p class="normal">A Müslümanlar, a Müslümanlar, gönlünüzü koruyun; çevremden çekilin; ne bakın bana, ne gönlümü almaya kalkışın.</p>

  <h3 class="h2baslik" id="calibre_toc_2207">XXVIII</h3>

  <p class="indentmetin">Misâl-i bâz-ı rencûrem zemin ber men zibîmârî</p>

  <p class="indentmetin">Ne bâ ehl-i zemin cinsem ne imkânest tayyarî</p>

  <p class="normal">Hasta bir doğana benziyorum; hastalıktan yeryüzünde kalmışım; ne yerdekilerle aynı cinstenim, ne de uçmama imkân var.</p>

  <p class="normal">Padişahın elini hatırladım mı, canıma bir ateştir düşüyor; kanadım yok ki uçup gideyim; kanatlarım yardım etmiyor bana.</p>

  <p class="normal">A yoksul doğan, kuzgunların arasında nasılsın? Aşka göz yummuşsun ama münafıklık etmişsin sen.</p>

  <p class="normal">Gönül yalım yalım yanarken, aşk gizlenebilir mi hiç? Hele gözlerden, akan çeşmeler gibi yaşlar boşanırsa.</p>

  <p class="normal">Tatlarla dolu aşk zevkini yüceliği yeter sana; aşk olduktan sonra acılık, horluk meydana çıkabilir mi ki?</p>

  <p class="normal">* Elif gibi hiçbir şeyin olmasa da aşkın gene seni harflerin başköşesine çıkarır; çünkü gereken şey var sende.</p>

  <p class="normal">Ölümsüz tatlılıklar âşıkların gönüllerindedir, ağlayıp inlemeleri kem göz değmesin diyedir.</p>

  <p class="normal">Âşıkın bedeni hastalar gibi ağlaya inleye toprağa düşmüştür ama Ay bile bunca tezliğiyle beraber izlerinin tozunu bulamaz.</p>

  <p class="normal">Âşıkı gafletlere dalmış gibi görürsün ama o her solukta akıllılıkla bir perdeyi yakar, yandırır.</p>

  <p class="normal">Elbisesini yırtar, beden kaftanını yakar, yandırır; dostu kucaklayınca hepsinden de soyunmuş bulunmayı ister, buna hazırlanır.</p>

  <p class="normal">Sevgiliden başka nesi varsa hırsızlar çalarlar ama gerçekte o işi kendisi yapar; hırsızdan hırsızlık eden, hırsızın malını çalan odur.</p>

  <p class="normal">Düzenbazlıkla onları bu işle oyalamak, onlardan ayrılmak, tek oluş evini tutmak, sevgiliyle yalnız kalmak ister o.</p>

  <p class="normal">Senin bilgin de kat kat, aklın da; bunu bilemezsin sen; o mağaranın dışındasın, fakat gene de mağaradayım diye sevinmedesin.</p>

  <p class="normal">Fakat Ashab-ı Kehf’ten ne kadar uzak olduğunu, onlara ne kadar yabancı bulunduğunu ansızın bir görsen canının ödü kopar gider.</p>

  <p class="normal">Ömrün boyunca gönül remzinden bir harfin bile kokusunu alamadın; a Kur’an okuyan, hafızsın, ehilsin, ustasın ama bu böyle.</p>

  <p class="normal">Seni ne kadar uzaklaştırdılar da iş değirmen taşlarına mil oldun gitti; şu işsizlerin işlerine katılmaya, karşılıksız işe koyulmaya gücün yok senin.</p>

  <p class="normal">Seni her solukta yeniden yeniye bir işe koşarlar; düzenbazlık yolunu tutarlar da kendi haline bırakmazlar.</p>

  <p class="normal">Gâh ustalık sevdasına, gâh şehvete düşersin; gâh askere kumandan olursun, gâh ağalık ipiyle bağlanırsın.</p>

  <p class="normal">Efendiler efendisi Şemseddin, Tebriz’den bir zekâtla canına yardım etmezse eyvahlar olsun, yazıklar olsun canına senin.</p>

  <h3 class="h2baslik" id="calibre_toc_2208">XXIX</h3>

  <p class="indentmetin">Meran bîmâr-ı miskinrâ ki ez hed reft bîmârî</p>

  <p class="indentmetin">Nemâned mer verâ nâle nebâşed mer verâ zârî</p>

  <p class="normal">Yoksul hastayı sürme tapından, hastalığı haddi aştı çünkü; ne feryadı kaldı artık, ne ağlaması.</p>

  <p class="normal">Derdinin bittiğinden susmuyor o; sabrı, takati bitti; o yüzden çaresiz susuyor.</p>

  <p class="normal">Acımak, esirgemek çağı; ağlayın ona; gönül alan dostlarısınız, gönül alıcı sözler söyleyin ona.</p>

  <p class="normal">Çünkü dostların feryadıdır hastalara sakinlik veren; sizin feryadınızdan başka bir yardımcı sığmaz buraya.</p>

  <p class="normal">Bu feryatlar birbirine karıştı mı o derde derman olur; o peri de merhamete gelir, az incitir onu.</p>

  <p class="normal">Ansızın lûtfeder, gelir de hey der, sana konuk geldim; yoksulların çadırı şekerler yağdıran bir neşe yeri olur gider<sup class="calibre2"><a href="../Text/divanson_split_336.html#footnote-700-9" id="footnote-700-9-backlink">[9]</a></sup></p>

  <p class="normal">Ayrılık mahmurluğu kalkar, meclisin beyi gelir, oturur, içki töresince kadehi döndürmeye başlar.</p>

  <p class="normal">* Âşıkların bütün varlıkları Zühal yıldızına doğru oynayıp uçmaya koyulur; hepsi de havayı ayaklarının altına alırlar; ateş küresi yarılır gider.</p>

  <p class="normal">O sarhoşlar can göğüne doğru salına salına giderler, her yanda şarap ırmakları gelirler gibi akar.</p>

  <p class="normal">Ne göçtür bu, ne gidiş; ne bahttır bu, ne devlet; bunu haberim olmadan söyledim; a benim eşim dostum, haberin var mı senin?<sup class="calibre2"><a href="../Text/divanson_split_337.html#footnote-700-10" id="footnote-700-10-backlink">[10]</a></sup></p>

  <p class="normal">Orda zırhın işi kalmaz, silah değersiz olur; padişahımızın kahrı, gaddarlığı yakıp yandırır.</p>

  <p class="normal">Korku, korkusundan kaybolur, emniyet, onun eminlik lûtfuna bakar da utanır; bilgi mumuna karşı yalnız düzenbazlık, kötü bir iş kalır.</p>

  <p class="normal">Kalır ama çabucacık lûtuf eteği, ona da acır, onu da, lûtfeder, örtüverir.</p>

  <p class="normal">Böylece de ulular ulusu Tebrizli Tanrı Şems’inin lûtuflarını düşmanın gözü bile görür; ne küfür kalır, ne inkâr.</p>

  <p class="normal">Bütün zıtlar onun lûtfundan yeni bir elbise giyinir; hepsi de bol bol lûtuflara erer, utancından mahvolur gider.</p>

  <p class="normal">Bir kere daha mahvoluştan yeni bir varlık bulurlar, yokluk âleminden, dikenden biten gül bahçesi gibi bitip gelişirler.</p>

  <p class="normal">Derken gözlerini açarlar, aşkın yüzünü görürler; baştan başa buyruktur, baştan başa bilgi, tamamıyla hilimdir, tamamıyla suçları örtüş.</p>

  <h3 class="h2baslik" id="calibre_toc_2209">XXX</h3>

  <p class="indentmetin">Çirâ cün ey hayât-ı can derin âlem vatan dârî</p>

  <p class="indentmetin">Ne bâşed hâk-i reh nâtık nedâred seng huşyârî</p>

  <p class="normal">A canın da yaşayışı olan güzel, niçin, nasıl şu âlemi yurt ediniyorsun? Yolda toprak konuşmaz, taşın aklı yoktur.</p>

  <p class="normal">Niçin zehir acılık verir; neden diken yaralar; niçin kızgındır sert, neden karanlıktır gece?</p>

  <p class="normal">Onun gül bahçesine benzeyen yüzüne daldım da şaşırdım kaldım bir gün; şu âlemde diken nasıl oluyor da onun zamanında dikenlik edebiliyor?</p>

  <p class="normal">Olsa olsa kıskançlığından yüzünü örtmüştür de başkasını görmek istememiş, başkasının belirmesini dilememiştir.</p>

  <p class="normal">Olsa olsa dünyanın gözü kötüdür, iki görür, o ateşli yüzü letafetinden dolayı göremez diye gizler yüzünü.</p>

  <p class="normal">Çirkin suratlıların gözlerine çirkin elbise görünmeli; yoksa o tertemiz güzelin çirkin elbise giymesi yaraşır mı hiç?</p>

  <p class="normal">Lûtfunun çıplaklığından letafet libası bile utanmada; onun temizliğinden utanmada da ırmaklar gibi terler dökmede.</p>

  <p class="normal">Letafetinden bütün gözlerden gizlenmiş ama gene de gözlerinde lûtuflar çakmada; her yanda görünüp durmada.</p>

  <p class="normal">Gene lûtfu yetişmiş de gözlerini yummuş, yüzünü gizlemiş; böylece de gözler onu görmekten, onu seyretmekten mahrum kalmış.</p>

  <p class="normal">Fakat o görünmeyen nur her an sana şarap sunmada, ayıklık kendinden geçmededir buyurmada.</p>

  <p class="normal">Pek güzel olanlar işve yapmazlar, cilvelenmeye aldırış bile etmezler; fakat sevgilerinde binlerce hile, düzen vardır.</p>

  <p class="normal">Buluşma dileyen bedeninle, canınla nasıl ona kavuşmak istiyorsan gayret et de canında can varsa o yandan da gafil olma.</p>

  <p class="normal">Ne önde ara, ne artta, ne de gökyüzünde; kendi gönlünde ara onu; görmez misin ki rüyada bağdasın, gül bahçesindesin.</p>

  <p class="normal">Ne tarafı biliyorsun, hangi tarafı görüyorsun? Rüyada gördüğün bahçe var ya, uyanıkken o bahçesin sen.</p>

  <p class="normal">Can gözünü açarsan can ülkesini görürsün; yüzünü padişaha döndün mü, yol çocuğu olursun.</p>

  <p class="normal">Hem de hangi padişah? Adını söylemem, sıfatlarından bir işaret vereyim yalnız; aklın varsa örneklerden anlarsın artık.</p>

  <p class="normal">Fakat aşağılıklarından, tamahlarından eri, başı değil de külâhı arayan akılları istemem ben.</p>

  <p class="normal">Külâhı bırak da başı ara; sır o başla ele geçer; sır meclisinde başköşeye oturur; sarhoşsun, o yanı seyrededur.</p>

  <p class="normal">Hem de bir kadehle sarhoşsun ki gizli şeyler onun arılığıyla bir bir görünür; gizli âlemde, perdeler ardında ne ay yüzlüler belirir.</p>

  <p class="normal">Her ay yüzlünün yüzünde pek güzel bir dağ görürsün; bu dağ, gönül alıcılıkta eşi, benzeri olmayan padişaha kulluk nişanesidir.</p>

  <p class="normal">Ulular ulusu Şemseddin, insanların da güzelliğini giderdi, cinlerin de; ne Tebriz’miş bu, deniz gibi, her buluta inciler yağdırıyor.</p>

  <h3 class="h2baslik" id="calibre_toc_2210">XXXI</h3>

  <p class="indentmetin">Zihî çeşm-i merâ hâsıl şode âyîn-i hon-rîzî</p>

  <p class="indentmetin">Zi hicrân-ı Hodâvendî-i Şemseddin-i Tebrîzî</p>

  <p class="normal">Ulular ulusu Tebrizli Şemseddin’in ayrılığıyla gözümde bir kan dökücülük âdeti peydahlandı.</p>

  <p class="normal">A parlak güneş, onun buyruğundan baş çekme; onunla inada kalkışırsan ebediyen kararır gidersin.</p>

  <p class="normal">* A bulut, nerkis gözlerinin bir bakışına nail olursan su yerine abıhayat yağdırır, inciler süzersin.</p>

  <p class="normal">Ateş bir gececik onun lûtfunu, onun hilmini rüyasında görseydi gül bahçesi kesilirdi, yakıcılığı hiç kalmazdı.</p>

  <p class="normal">Her canı bir cana eş ettikleri zaman, hiçbir canın onun canıyla karışmamasını buyurdular; tek kaldı o.</p>

  <p class="normal">Onun canı o kadar arı duru, o kadar lâtif ki bütün canların utançlarından ondan çekinmeleri farz olmuştur.</p>

  <p class="normal">Onun canından doğan, canların vehmine bile gelmez; kerpiçceğiz, elbiseye peş olabilir mi hiç?</p>

  <p class="normal">Ondan bir koku alıp da dünyada benim, benden başkası yok diyen kişi, mevkiinden bir koku alsaydı hasretle kanlar dökerdi.</p>

  <p class="normal">Gel a Akl-ı Küll, benimle gel de can denizinin ardında, onun şanını, şerefini bir seyret; fakat bir şartla: Kaçmak yok ha.</p>

  <p class="normal">Hani bir deniz ki gönüller gönül olmayı ordan bulur; canlar onun yüzünden can olur; her şey varlığı ondan elde eder; işte o denizden de geçmiştir o.</p>

  <p class="normal">* Tanrı’ya ısmarladım seni ey Kâbe, Tanrı korusun seni a Beytü’l-Mamûr; Tebriz’in adını duydun mu, onu ululamak için ayağa kalkarsın hemen.</p>

  <p class="normal">A akıl, a anlayış, hem onu gördüm diye lâf edersin, hem de kendindesin ha; vallahi de ilhamın, anlayışın yok, billahi de.</p>

  <h3 class="h2baslik" id="calibre_toc_2211">XXXII</h3>

  <p class="indentmetin">Yekî tûtî-i mujd-âver yekî morgıy hoş-âvâzî</p>

  <p class="indentmetin">Çi bâşed ger be sûy-ı mâ kuned her rûz pervâzî</p>

  <p class="normal">Müjde veren, güzel sesli bir dudu kuşu, her gün uçup yanımıza gelse ne olur?</p>

  <p class="normal">Hiçbir şeyden haberi olmayan gafillerin canlarını yaksa; özleyenlere çalgıcılar gibi nağmeler dinletse.</p>

  <p class="normal">Seher yeli de temizlikte, görüşte eşi ortağı olmayan o padişah için duduya eş olsa.</p>

  <p class="normal">İşte o vakit, güzelliğinden bir kere daha taze bir neşedir doğar; vuslatına eren felek bir kere daha at sürer, koşar.</p>

  <p class="normal">O benim arkam, o benim dayancım, ansızın yüzünü gösterdi mi, korkak aklı görürsün, aşk ayağıyla direnir de başıyla oynamaya koyulur.</p>

  <p class="normal">Dinli de, dinsiz de, herkes ona âşık olur, ağlamaya koyulur; herkes ona karşı gerçek olur, hiçbir düzenbaz kalmaz.</p>

  <p class="normal">Tabiatın kulağı gizli sırları duyar; yumulmuş göz, ayağının tozunu sürme gibi çeker de açılır.</p>

  <p class="normal">Ay yüzlülerin pazarı, o ay yüzlünün yüzünden kapanır, dağılır; işret kapısı o ay yüzlünün yüzünden açılır.</p>

  <p class="normal">Nüktesi güzel buluşma, ayrılık kulağına bir sır söyler de o güzelin kapkaranlık ayrılık geceleri aydınlanır gider.</p>

  <p class="normal">Halkın canından gam, keder töresi kalkar; sona gelmiş ömür yeni baştan zevke, işrete koyulur.</p>

  <p class="normal">Uçsuz bucaksız ölüm denizinin, yokluk suyunun dibine batan canlar, denizin üstüne çıkarlar, esenleşirler, ördek gibi, kaz gibi yüzmeye başlarlar.</p>

  <p class="normal">Gayret sözcüsünden başka kötü söyleyen kalmaz sana; misk gibi kokan, misk gibi simsiyah saçlarından başka gammazlayan kalmaz seni.</p>

  <p class="normal">Aşkından bunca can kuru ağaç gibi yanıyor; kıskançlıktan halka bir tek kötü söyleyen kalmaz.</p>

  <p class="normal">A benim güzelim, yüzünden bir ışık sal da bütün gönüller düzelsin; ne hasret kalsın, ne tamah.</p>

  <p class="normal">A Tanrı madeni, a Tebrizli Şemseddin, altına dönmüş yüzümde vuslatın için bir tahra var.</p>

  <h3 class="h2baslik" id="calibre_toc_2212">XXXIII</h3>

  <p class="indentmetin">Çu şîr u engubin cânâ çi bâşed ger derâmîzî</p>

  <p class="indentmetin">Asel ez şîr negrîzed tu hem bâyed ki negrîzî</p>

  <p class="normal">Sütle bal gibi benimle karılsan, birleşsen ne olur? Bal, sütten kaçmaz; senin de benden kaçmaman gerek.</p>

  <p class="normal">Sevgili, lâyık değilsem sana, yüceliğine lâyık olurum; hiçbir şey değilsem, yoksam, senin yüzünden bir şey elde ederim, bir şey olurum elbet.</p>

  <p class="normal">* Senin gıdana nail olsa bir katre, inci kesilir; bağladın, karşı kodun mu Kafdağı bile bir zerre olur gider.</p>

  <p class="normal">Hepimiz de toprağız; anış suyuyla, nefes yeliyle nebatlar bitiyor bizden; ona bir düşünce vermeseydin bir gül güler miydi, ağlar mıydı hiç?</p>

  <p class="normal">Gül bahçesini güldür, a bahçe, artık güz afetlerinden kurtuldun diye bir ferman ver eline.</p>

  <p class="normal">Gâh su şeklinde güle can verirsin; gâh yel şeklinde her dala asılırsın.</p>

  <p class="normal">* Bir ağaçsın, kökü yukarda, dalları aşağıya sarkmış; öbür ağaçların tam aksine; onların kökleri yerde, dalları yukarda.</p>

  <p class="normal">Gâh göğün kulağına dersin ki: Benim ayranıma düştün; bütün âlemin canı benim; candan nasıl çekinebilirsin sen?</p>

  <p class="normal">Gâh deve gibi ayağını bağlar da ıhlatırım seni; gâh ayağının bağını çözerim, yerinden kalkarsın.</p>

  <p class="normal">Ağlama a deve, sus; bana bak akıl gözüyle; anlayış, ayırt ediş madenisin ama gene de sana yeni bir ayırt ediş bağışlarım.</p>

  <p class="normal">Sen mumsun, ben ateşim, bir güzelce seni sardım mı, yarın yanar yakılır, yarın da erir gider.</p>

  <p class="normal">Her yanışı yeter görme pervane gibi; yak başını gitsin; şu karanlık dehlizdeyken muma karşı nasıl lâf edebilirsin?</p>

  <p class="normal">Sen de sarhoşların başı varsa külâhtan vazgeç, bir baş elde etmeye bak; bostanlardaki korkulukların da külâhları vardır ama başları yoktur.</p>

  <p class="normal">Onunla baş başa gelenlerindir baş; çevikliğinden, tezliğinden diken bile güle eş olmuş, dikenden de aşağı mısın sen?</p>

  <p class="normal">Ne arıyorsan, ancak onun madeninde ara; çünkü altından altın elde edilir, kalaydan kalay.</p>

  <h3 class="h2baslik" id="calibre_toc_2213">XXXIV</h3>

  <p class="indentmetin">Elâ ey cân-ı cân-ı cân çu mîbînî çi mîporsî</p>

  <p class="indentmetin">Elâ ey kân-ı kân-ı kân çu bâ mâyî çi mîtersî</p>

  <p class="normal">A canın da canına can olan, mademki görüyorsun, ne sorarsın? A madenin de madenine maden kesilen, mademki bizimlesin, ne korkarsın?</p>

  <p class="normal">“Olmaz”dan “niçin-neden”den kurtul, nereye çekersem oraya git; sonucu ayıplardan, noksanlardan arı Tanrı’ya çekerim seni; zaten kutluluk evinde doğmuşsun sen.</p>

  <p class="normal">Ne diye usûlden bahsedersin, boş şeylere bağlanırsın? Ne diye cins ararsın, nevi aktarırsın? Bu cinstensin, bu nevidensin sen.</p>

  <p class="normal">Canın eteğini tutar, şunu bunu bırakırsan, her şeyden kurtulursun; ne cinden sayılırsın artık, ne insandan.</p>

  <h3 class="h2baslik" id="calibre_toc_2214">XXXV</h3>

  <p class="indentmetin">Bitâb ey mâh ber yârem bigu yârâ agapûsî</p>

  <p class="indentmetin">Bizen ey bâd ber zulfeş ki ey zîbâ agapûsî</p>

  <p class="normal">A Ay, sevgilimin üstüne doğ, ışıt onu da de ki: Seviyorum seni. A yel, saçlarına es de güzelim de, seviyorum seni.<sup class="calibre2"><a href="../Text/divanson_split_338.html#footnote-700-11" id="footnote-700-11-backlink">[11]</a></sup></p>

  <p class="normal">Burdan da olsan, ordan da olsan; gelsen de, gelmesen de tamamıyla şekersin, tamamıyla helva; hem de ne helva. Seviyorum seni.</p>

  <p class="normal">Kınanmayı duymam, isteyişte aczim yok; aşk oyuncak değil; gerçekten de gel, seviyorum seni.</p>

  <p class="normal">Toprağa soksalar beni, gene gönlümü sana bağışlamışım, gene sevgilim sensin; gökyüzüne ağdırsalar beni, seviyorum seni.</p>

  <p class="normal">Keşişler gibi dağ başına çıksam senin aşkını ararım; denizin dibine dalsam, gene o denizde seviyorum seni.</p>

  <p class="normal">Yüzünün ışığından a ay yüzlüm, senin ihsanlarından a padişahım, zindan ova kesildi bana, o ovada da seviyorum seni.</p>

  <p class="normal">Mademki onu görüp sarhoş olmuşum, iki elimi de utançtan yuyayım; yolunu tutayım da diyeyim: Seviyorum seni.</p>

  <p class="normal">Aydın, güzel bir gönül huzuru dilber, benimle savaşıp duruyor; a gözyaşı, ona doğru ak da gel de, seviyorum seni.<sup class="calibre2"><a href="../Text/divanson_split_339.html#footnote-700-12" id="footnote-700-12-backlink">[12]</a></sup></p>

  <p class="normal">Her can, ayağını öpmek için seni arıyor; kimsenin haddi yok ki buraya gel desin; seviyorum seni.</p>

  <p class="normal">Bana duyar da kızar, geç gelirsen kimsesiz, yapayalnız kalırım; seviyorum seni.</p>

  <p class="normal">Gül a bağ, a gül bahçesi; gül a selvi, a süsen, bize, seviyorum seni de de düşman kör olsun.</p>

  <p class="normal">* Eski âdetine uy da gel, yanıma otur; o tatlı dudaklarını oynat, Mevlânâ de, seviyorum seni.</p>

  <p class="normal">Hiçbir şeycikler bilmiyorum ben, sensin bilen, geri kalanını sen söyle a sevgili; söyleyince anlatıyorum seni, susunca da seviyorum seni.<sup class="calibre2"><a href="../Text/divanson_split_340.html#footnote-700-13" id="footnote-700-13-backlink">[13]</a></sup></p>

  <h3 class="h2baslik" id="calibre_toc_2215">XXXVI</h3>

  <p class="indentmetin">Eger zehrest eger şekker çi şîrînest bîhîşî</p>

  <p class="indentmetin">Küleh cûyî neyâbî ser çi şîrînest bîhîşî</p>

  <p class="normal">İster zehir olsun, ister şeker; kendinden geçiş, ne de tatlıdır; külâhını ararsın da başını bulamazsın; ne de tatlıdır kendinden geçiş.</p>

  <p class="normal">Ağına tutuldun, kadehindeki şarabı içtin mi, dışarı çıkmak istersin, kapıyı bulamazsın; ne de tatlıdır kendinden geçiş.</p>

  <p class="normal">Korkma, adam değil misin sen; bir kımılda, ölmedin ya; o altını ver gümüş bedenliye, ne de tatlıdır kendinden geçiş.</p>

  <p class="normal">Ne diye soğursun, kar kesilirsin; yok ol da yücel; varlık gamını az ye; ne de tatlıdır kendinden geçiş.</p>

  <p class="normal">Ağa tutulmuşum, ömür kadehim dolmuş deme; kocalıkta yeni bir ömre dal, ihtiyarken gençleşmeyi seyret; ne de tatlıdır kendinden geçiş.</p>

  <p class="normal">Ne diye aklın başında hay kardeş? Şarapla dolu denizi gör; a kâfir, Müslüman ol; ne de tatlıdır kendinden geçiş.</p>

  <p class="normal">O misk gibi saçlarını gösterdi de yoksulu amberleşti gitti; ama ne de misk, ne de amber… Ne de tatlıdır kendinden geçiş.</p>

  <p class="normal">Sevgili, gel bahçeye, sarhoşların halkasına gir; bak, her birinin elinde bir sağrak… Ne de tatlıdır kendinden geçiş.</p>

  <p class="normal">O tek padişahı gör, her yerde hazır; bütün canları görüp gözetmede; kendinden geçmede ileri mi ileri… Ne de tatlıdır kendinden geçiş.</p>

  <h3 class="h2baslik" id="calibre_toc_2216">XXXVII</h3>

  <p class="indentmetin">Çu bîgeh âmedî bârî derâ merdâne ey sâkıy</p>

  <p class="indentmetin">Bi peymâ penç peymâne be yek peymâne ey sâkıy</p>

  <p class="normal">Mademki vakitsiz geldin, geç kaldın, bâri erce davran a sâkî, beş kadehi bir kadehe ula a sâkî.</p>

  <p class="normal">* Arş kadehini yeryüzüne bir kale yap; ondan sonra şu yıkık yerden sonsuz defineyi seyret a sâkî.</p>

  <p class="normal">Kadeh kırarsam, meclisi karmakarışık bir hale getirirsem suçuma bakma; âşıkım ben, seninse aklın başında a sâkî.</p>

  <p class="normal">Şişe, can şişesi olursa artık seyret, şarap nasıl olur? Söyleyeceğim, kimden korkacakmışım, sen de evdesin a sâkî.</p>

  <p class="normal">Balçığa bas ayağını, çünkü can sudur, bedense toprak sanki; samanı buğdaydan ayırır gibi suyu topraktan ayır a sâkî.</p>

  <p class="normal">Burda balçıktan köşkler yapılır; fakat bu köşk balçıktan yıkılır a sâkî.</p>

  <p class="normal">* Ne de güzel, su verilmiş bir kılıç, adı da şarap, sağrak. Sen Hayder’sin; tez kes başını yabancının a sâkî.</p>

  <p class="normal">Âşıkın bir başı yoktur ki kesip de kurtulasın, esenleşesin; mecliste mumu düzelten memur gibi boyuna kes başını bu mumun a sâkî.</p>

  <p class="normal">Aklım başımdayken söz söylemiyorum; yık beni o sözler bağışlayan, masalı güzel kadehle a sâkî.</p>

  <p class="normal">* “Rableri suvarır onları” şarabı, bâzı kere deliyi akıllandırır; bâzı kere de akıllıyı deli divane eder a sâkî.</p>

  <h3 class="h2baslik" id="calibre_toc_2217">XXXVIII</h3>

  <p class="ortayazi">“Tercî-i Bend”</p>

  <p class="indentmetin">Eger sûz-ı derûn tu çu ûd-ı hâm ey sâkıy</p>

  <p class="indentmetin">Biyâbî bûy-ı ûdîrâ ki bûy-ı û buved bâkıy</p>

  <p class="normal">İçinin yanışı, ham ödağacıysa a sâkî, ödağacının kokusunu duyarsın; çünkü onun kokusu geçmez.</p>

  <p class="normal">Bir ancağız yanar yakılırsan o ateşle ışıklanırsın; Tanrı huyuyla huylanırsın, güzel huylara sahip olursun.</p>

  <p class="normal">Ateş içine vurdu mu, gören iki gözün dört olur; özleyiş ateşleriyle yüzün parlar, yalım yalım kesilir.</p>

  <p class="normal">Senliğin yandı mı, O kalır; O’ndan başkası yandı mı, O’ndan başkası kalmaz; her yanda. O’ndan yüzlerce güneş doğar.</p>

  <p class="normal">* A zahit, sen Tanrı’ya yakınım diyor, bizi kınıyorsun; mâna âleminde nice Mekkeli vardır ki Kâbe’den uzaktır, âfâkıydir.</p>

  <p class="normal">Tortusuz şarap içtiysen kokusu nerde sende? Ersen o arı duru şaraptan çek bir kadeh.</p>

  <p class="normal">A çift, ona tek kesildin, şarapla bir sayvana döndün, boyuna onun ayağını, bileğini öpüp duruyorsun; o ayakta halhale döndün sen.</p>

  <p class="normal">Balçıktan yumdun gözünü; elde edilen şeyin özünü gördün; özleyiş ateşlerindesin; o yüzden piştin, oldun a gönül.</p>

  <p class="normal">Bu mânaya düşmüyorsun, çünkü her gölgede yatıp uyuyorsun; kendi varlığına çift olmuşsun; bu yüzden de o ezelî tekten teksin sen.</p>

  <p class="normal">A bağdan kurtulmuş can, o şeker dudaklar yurt olmuş sana; kaba kaftandan soyundun; kavuktan, kaftandan hürsün.</p>

  <p class="normal">Oğulsan baban akıldır; yok değilsen hasta bir kuzgunsun sen; ne diye şu babandan uzaksın, mahsustan mı bu, yoksa âsî mi oldun?</p>

  <p class="normal">Gâh kızgınsın, öfkelisin, kapı perdecisiyim ben diye dâvalara düşersin; gâh da bunalırsın, bir kadide düşmüş bulursun kendini.</p>

  <p class="normal">Bir padişah canımı da aldı benim, gönlümü de; hem de nasıl bir padişah, gerçekte yüzlerce padişah; bir parçacık olsun ne hekim olur bana, ne ilaç, ne de okuyup üfler bana.</p>

  <p class="normal">A kişi, korkudan çırpınıp çarpınırken insanlarla cinlerin padişahına, incinin mercanına arılığının aslına karşı nasıl canınla, başınla oynayacaksın?</p>

  <p class="normal">Şarap sundu bana, hem de birbiri ardınca sundu kadehi; gözlerini yumdu, bütün varlığı yokluk etti gitti.</p>

  <p class="ortayazi">*</p>

  <p class="normal">* A Yağma padişahı, delirdim, darmadağın oldum; tekliğe ulaşabilme sevdasıyla iki büklüm oldum, birliğe, tekliğe ulaştır beni.</p>

  <p class="normal">Her şaşının karşısında iki büklüm olmuşum, şu zor işimi sen çöz; evvel de senin, âhir de sen, görüş denizi de sen.</p>

  <p class="normal">Ne deniz, ne inci, ne yüce er, ne yüce er. Ne nur, ne parıl parıl nur bu mekânsızlık ülkesinde.</p>

  <p class="normal">Böylesine bir nuru gördükten, böylesine bir sırrı işittikten sonra kendimden geçmezsem şaşılır doğrusu; ne buyurursun sen?</p>

  <p class="normal">* Eflâtun bile, o aklıyla, o bilgisiyle bunu göreydi, benden de daha fazla deli olurdu, akılsız bir halde sevdalara dalar giderdi.</p>

  <p class="normal">Yoksa mermer miyim ben, sağır mıyım ben, huyumun, tedbirimin kötülüğü yüzünden kuyu dibinde miyim ben?</p>

  <p class="normal">Fakat onun Ay gibi bir yüzü var, binlerce misk kokuları var onda; bir sevdaya tutulmuş, sararıp solmuş kişi, nasıl olur da onun hevesine düşer?</p>

  <p class="normal">Yazıklar olsun; can vermedim de ona ulaşmak için kol kanat açtım, yücelere uçtum; uçtum da işte şimdi devletten oldum, yücelerden yerlere düştüm böyle.</p>

  <p class="normal">Bir gece rüyamda gördüm; o yüceler yücesi buyurdu ki: Can besleyen o şaraplarla sen hem bizimlesin, hem ayrısın bizden.</p>

  <p class="normal">Binlerce düzen düzer, binlerce oyun bozar; seninle uzlaşsa, seninle olsa bile sanma ki ona eş oldun.</p>

  <p class="normal">Sanmazsın da ya; fakat sarhoşsun, o yüzden gönlün de yok, elin de, ne yaptıysan şarap yaptı demektir, şarapla ne de gençsin, ne de kuvvetlisin ya.</p>

  <p class="normal">Şarap aklını eritir gider, seni senden alır; bütün özürlerini o getirir; çünkü sen şaraba gark olup gitmişsin.</p>

  <p class="normal">Parıl parıl parlayan bir ışık gördüm; ama ne ışık; sonsuz bir nur; inci misin a canım dedim; ne incisi; sonsuz bir denizsin sen.</p>

  <p class="normal">Aysın, yahut deniz incisisin, yahut güneş, yahut da nerkis. Şarapsın, yahut kızıl rakı; güzellikte, alımda böylesin işte.</p>

  <p class="normal">A Tanrı ve din Şems’i, a Tebrizlilerin kayıtsız padişahı, sensin bu; Tanrı’nın güzelliği seni âlemi bezemek için dünyaya gönderdi.</p>

  <p class="normal">Bir bölük halk kendisini kaybetmiş, sâkîye kalk diyor; karınlar küplere dönmüş, soluk başına kadehler sunuluyor.</p>

  <h3 class="h2baslik" id="calibre_toc_2218">XXXIX</h3>

  <p class="indentmetin">Zi bâde-y sâgar-ı fânî hazer kun ver ne dermânî</p>

  <p class="indentmetin">Ve gerçi sad çu hâkaanî be tıyg-ı kahr-ı Yezdânî</p>

  <p class="normal">Geçip giden kadehteki şaraptan çekin, yoksa bunalır kalırsın; yüzlerce hakanın gücüne sahip olsan Tanrı’nın kahır kılıcından kurtulamazsın.</p>

  <p class="normal">A Tanrı nuru, Tanrı’dan bir delilsin sen; karanlıklar yüzünden bizi ancak sen kurtarabilirsin, sen.</p>

  <p class="normal">A sâkî, meclisinden uzaklaştırdın bizi; bir ayak dire, bir niyetlenme buyruğunu sun da al meclisine bizi.</p>

  <p class="normal">Ben balık değil miyim, sen su değil misin? Ben arslan değil miyim, sen ay ışığı değil misin? Ben yoksul değil miyim, sen verici değil misin? Ben bu değil miyim, sen o değil misin?</p>

  <p class="normal">Ben karanlık değil miyim, sen ışık değil misin? Ben yas değil miyim, sen düğün değil misin? Ben yıkık bir yer değil miyim, sen mamûr değil misin? Ben cisim değil miyim, sen can değil misin?</p>

  <p class="normal">Kadehleri birbiri ardınca sun, keder atının kes ayağını, gebert gitsin; can kadehleriyle akılları yok ediver.</p>

  <p class="normal">Devlet meclisini beze de bıyıklarımızı buralım; güzelim makamların nağmeleriyle o zevk, neşe çengini bir okşa.</p>

  <p class="normal">Güzellerin neşeyle ayak vurup oynadıkları mecliste herkes kendinden geçmiştir; birinci hangisidir, ikinci nerede; kimsecikler bilmez.</p>

  <p class="normal">Ne de hoştur kendinden geçiş sevdası; kimsecikler kendini düşünmez; geri mi kalmışsın, ileri mi gitmişsin; koltuk altındaki yırtmaç mı, yaka mı? Farkında bile olmazsın.</p>

  <p class="normal">Kendinden geçiş âleminde o yandan bir incidir parlar durur; bir ay yüzlü, bir gümüş bedenli görünür; hem de onda padişahlığın şanı şerefi vardır.</p>

  <p class="normal">Yüzlerce müftü, onun bostanında yetişen bir tek şeyi naklederlerken yanılır gider; ne bostan, ne bostancı.</p>

  <p class="normal">Bir bir herkes her şeyi görür; apaçık anlaşılan gibidir şüpheli de onca, kızgınlıkla madenin incisine, mücevherine kireci çeker, hiçbir şeye aldırmaz.</p>

  <p class="normal">Helâl olsun nazlanmak ona, ne görüştür, ne gözdür o; insanın bir yakınından ayrılmasına imkân yok; sen de bilirsin ki yakındır o.</p>

  <p class="normal">Kimdir o padişah? Şemseddin, yolu yordamı güzel Tebriz’den kopmuş; insan şeklinde ne de güzel padişah, ne de güzel alıcı şahin.</p>

  <h3 class="h2baslik" id="calibre_toc_2219">XL</h3>

  <p class="indentmetin">Her on çeşmî ki giryânest der ışk-ı dil-ârâmî</p>

  <p class="indentmetin">Beşâret âyedeş rûzî zi vasl-ı û be peygaamî</p>

  <p class="normal">Gönül huzuru bir güzelin aşkıyla ağlayan göze gün olur, o sevgilinin vuslatından bir müjde haberi gelir elbet.</p>

  <p class="normal">Ağarıp yasa batan, karalar giyinen gözün karası, sonunda ak olur, yastan çıkar, akı da kararır, görmeye başlar.</p>

  <p class="normal">* Ken’an Yakub’u, Yusuf’un ardından ağlamaya koyulmuştu ya, derken ansızın o güzel yüzlüden, o güzel renkliden bir müjdeye kavuştu.</p>

  <p class="normal">Aşka düşüp ağlamak, merdivene benzer; merdivene çıkan, elbette dama ulaşır.</p>

  <p class="normal">Seni kendinden geçmiş gördü mü, aşk arkadaşı, bir elinde ciğer kebabı, öbür elinde gönül kanıyla dolu bir kadeh, çıkagelir.</p>

  <p class="normal">O dilberin denize benzeyen lûtfu, kaf’tan kaf’a, bütün dünyayı tutmuştur; ayrılık ateşi hamı pişirmek içindir.</p>

  <p class="normal">Belâ, vahşi bir kuşa benzeyen âşıkın canını sınamak için vurulup tuzağa tutuluşa benzer, sevgilinin saçı da bir tuzaktır âdeta.</p>

  <p class="normal">Bu vuruluşla, bu tutuluşla vahşi, çeke çeke elde edilir de nazı, sertliği kalmaz, hem sırdaş olur, hem ad san kazanır.</p>

  <p class="normal">Hani meyveleri gâh güneşin hararetiyle yakar, gâh akşam serinliğiyle okşar da oldurur ya; tıpkı onun gibi.</p>

  <p class="normal">Umumî zahmetlerden, hususî lûtuflardan ne hikmetler meydana gelir; tortulu şeyler arı duru olur; aşağılık kişi yücelir.</p>

  <p class="normal">Gâh mahrumiyet, ebedî ayrılış korkusuyla yanarsın; gâh o tek dilbere kavuşmak ümidiyle nimetlere dalar, yücelirsin.</p>

  <p class="normal">Hele şu yoksulun derdi, dünyayı yakacak bir ateştir, âlemi boğacak bir tufandır; ne acılıktır bu, ne murada ermeyiş; fakat dil, damak da bununla tatlıdır işte.</p>

  <p class="normal">Her adımda onun havasından yüzlerce ok gelse, gene o havadan yüz döndürmem, bir adım bile o yoldan ayrılmam ben.</p>

  <p class="normal">Allah’a hamd olsun, boğazıma dek padişahın borcuna dalmışım; ne kutlu borç sahibidir o, ne kutlu boğazdır, boyundur borçlunun da boğazı, boynu.</p>

  <p class="normal">Tanrı lûtfunun ne de güzel denizi, ne de hoş Tanrı güneşi bu; her yüz yılda bile doğmaz, artık yılın, günün de adı mı anılır?</p>

  <p class="normal">Can, Tebrizli Şemseddin’in tapısından geliyor; iman nurunun hulâsası, Müslümanlığın canının arılığı.</p>

  <p class="normal">* Müslümanlık nurunun da yeri mi? Defterinden bir “lâm” görünse nurlu da şaşırır kalır, canlı da.</p>

  <h3 class="h2baslik" id="calibre_toc_2220">XLI</h3>

  <p class="indentmetin">Biyâ ey şâh-ı hod-kâme nişin ber taht-ı hod kâmî</p>

  <p class="indentmetin">Biyâ ber kalb-i rindan zen ki sâhib-kıran-ı eyyâmî</p>

  <p class="normal">* Gel ey başına buyruk padişah, dilediğin gibi hükmediş tahtına geç, kurul; gel, vur rintlerin kalbine, kır geçir; devranın sahip-kıranısın sen.</p>

  <p class="normal">Gönülden dertler kopar, kandan başka bir yerde konaklama; gökleri bile gök oluştan çıkar; ateş bedenli bir cansın sen.</p>

  <p class="normal">Kandan ibaret olan, kurudan da, yaştan da dışarı bulunan şu denize gel de nasılmış, bir göster; dalgalar için bir balıksın sen.</p>

  <p class="normal">Köydeki rintlere o şarabı göster; tez ol, o koca sağrağı sun, o kadehin sâkîsi ancak sensin.</p>

  <p class="normal">Sun kadehi arslanlara, gözleri kızarınca seyret onları; bir kadehle yık aklı; zaten orda akıllılık hamlıktır.</p>

  <p class="normal">A padişahlar padişahı, güzelliğinle yıka ârını hayâsını âşıkların, ad san kaydından kurtar onları; âşıkların kötü addan çekinmeleri soğuk düşer.</p>

  <p class="normal">Akl-ı Küll’ü gördüm, kurban olmaya yatmış, boynunu uzatmıştı; şu düzenbazın, şu hüner sahibi erin önünde, nasıl da İsmail gibi râm olmuşsun dedim.</p>

  <p class="normal">Dedi ki: Tebriz’i Çin’e döndüren Şemseddin’in aşkıyla kurban oluyorum; yolları yordamları yepyeni ay yüzlü güzeller hep onun yüce meclisinin çevresinde.</p>

  <h3 class="h2baslik" id="calibre_toc_2221">XLII</h3>

  <p class="indentmetin">Ber-i dîvânegân imrûz âmed şâh-ı pinhânî</p>

  <p class="indentmetin">Fegan berhâst ez cenhâ-yı mecnûnân-ı râhânî</p>

  <p class="normal">Bugün delilere divanelere bir gizli padişah çıkageldi; can delilerinin canlarından bir feryattır koptu.</p>

  <p class="normal">Naraların arasından benim sesimi tanıdı o padişah; çünkü sesim hayvan seslerinden arınmıştı.</p>

  <p class="normal">Bir deli zincirden boşandı diye padişahça bir söz etti; a padişahım divaneysem ben, sen de devlere Süleyman’sın.</p>

  <p class="normal">Padişahım, kuşların sırlarını bilirsin; devlere afsun okursun; bu divaneye bir afsun okusan değer doğrusu.</p>

  <p class="normal">Bir pîr, bağla beni zincire diye padişahın tapısına geldi; gerçekten de bu divane, dîvânı birbirine katacak, yıkıp yakacak.</p>

  <p class="normal">Padişahım dedi ki: Bu deli, benim saçlarımdan başka bir zincir kabul etmez; sen bilmezsin onun huyunu.<sup class="calibre2"><a href="../Text/divanson_split_341.html#footnote-700-14" id="footnote-700-14-backlink">[14]</a></sup></p>

  <p class="normal">* Binlerce zinciri kırar da bizim yanımıza uçar; “Dönüp bize gelenlerden olur”; padişahın doğanıdır çünkü.</p>

  <h3 class="h2baslik" id="calibre_toc_2222">XLIII</h3>

  <p class="indentmetin">Sehergeh goftem on mehrâ ki ey men cism u tu cânî</p>

  <p class="indentmetin">Bedin hâlem ki mîbînî vu zon nâlem ki mîdânî</p>

  <p class="normal">Seher çağı o Ay’a, bedenim ben, cansın sen dedim; gördüğün haldeyim işte; neden ağlıyorum, biliyorsun.</p>

  <p class="normal">Küfrün de ardındasın, imanın da; bineğini pek tez sürüyorsun; ne de pervasız padişahsın; bildiğini işleyedur.</p>

  <p class="normal">Bir kerecik geri dön, gel de can ormanını seyret; mercan dalları şeklinde taze kandan meydana gelmiş ağaçlara bak.</p>

  <p class="normal">Temiz kişileri inkâr etme, pervasızların açacakları yaradan kork; çünkü gam çekenlerin canlarındaki sabır seni yok eder, yok.</p>

  <p class="normal">Duydun ya, bir ham, erlerin adını anıyor, korkmuyor ki dilediğini yapan o er, birdenbire onun alnına bir dağ basıverir.</p>

  <p class="normal">A dervişlerin düşmanı, sen kendindesin, fakat kendinden geçmişlerle uğraşma; onlara ulaşamayacak elini uzatmaya kalkışma.</p>

  <p class="normal">Çünkü Tebrizli Şemseddin, can bağışlamada kan dökmede de Tanrı kudretleriyle ateşten daha tezdir, daha keskin.</p>

  <h3 class="h2baslik" id="calibre_toc_2223">XLIV</h3>

  <p class="indentmetin">Elâ ey nakş-ı rûhânî çirâ ez mâ girîşânî</p>

  <p class="indentmetin">Tu hod ez hâneî âhır zi hâl-i bende mîdânî</p>

  <p class="normal">A can güzeli, niçin bizden kaçarsın? Ev halkındansın sonucu, kulun halini bilirsin sen.</p>

  <p class="normal">Sıcak gözyaşlarımın hakkı için, sapsarı yüzümün hakkı için sana öylesine bağlanmışım ki insan insana böyle bağlanamaz.</p>

  <p class="normal">Dünya gülse bile sensiz zindandır bana; yeter artık, zindandaki şu mahrum kula merhamet et.</p>

  <p class="normal">Bütün yakınlarımla olsam da sen uzak olduktan sonra darmadağınım; Tanrım, kimsecikler böylesine darmadağın olmasın.</p>

  <p class="normal">Ayağına ne bağlayayım ki kaçmayasın? Sevgilimiz gibi kaçarsan, vefasız canınla kalakalırsın.</p>

  <p class="normal">* Dokuz kat göğü assan, yedi denizi yaksan, gökleri de aşkla, sabırla deler geçerim, denizleri de.</p>

  <p class="normal">* Güneş gibi dördüncü kata çıksan, gölgen gibi gizlice, at başı beraber çıkarım seninle.</p>

  <h3 class="h2baslik" id="calibre_toc_2224">XLV</h3>

  <p class="indentmetin">Biyâmed iyd ey sâkıy inâyetrâ nemîdânî</p>

  <p class="indentmetin">Gulâmeânend sultanrâ biyârâ bezm-i sultânî</p>

  <p class="normal">Bayram geldi a sâkî, inayet nedir, bilmez misin sen? Padişahların kulları olur, hadi padişah meclisini beze.</p>

  <p class="normal">Senin mahmurunum, sarhoşunum, elinden bir kadeh istemedeyim; elinden içmek pek hoş; çünkü şarap candır, sen de cansın zaten.</p>

  <p class="normal">* Gel a sâkî, az incit beni; zaten kendimden bıkmış, usanmışım ben; peri çağıranların yoluna yordamına uy, el at o şişeye.</p>

  <p class="normal">* Şişeyi öyle sâf bir hale getir ki ben şarabım desin; yakınlık hakkı için beni sen kendimden geçirdin.</p>

  <p class="normal">Seni arayıp bulma sevdasıyla testiyi ırmağa götürdüm; Allah’a hamd olsun ki senin de bizi aradığını öğrendim.</p>

  <p class="normal">Bir iyilik edip de testiyi o can şaraplarıyla, o gizli küplerden doldurmanı dilemekteyim.</p>

  <p class="normal">Bir kadeh sundun, bir kadeh daha vereceğini vaad ettin; tertemiz canın için olsun sâkî, dönme vaadinden.</p>

  <p class="normal">* Çünkü Elest sâkîsisin sen, sarhoşun canına rahatsın, huzursun sen; Müslümanlık kolunun gücüyle Hayber kapısını kopardın sen.</p>

  <h3 class="h2baslik" id="calibre_toc_2225">XLVI</h3>

  <p class="indentmetin">Meger mestî nemidâni ki çün zencir cunbânî</p>

  <p class="indentmetin">Zi mecnûnân-ı zındânî cihânîrâ bişûrânî</p>

  <p class="normal">Yoksa sarhoş musun ki bilmeden zinciri şakırdatıp duruyorsun; zindandaki delilerin çığlıklarını büsbütün artırıyor, bütün dünyayı çıldırtıyorsun.</p>

  <p class="normal">Yoksa kendilerinden geçmiş sarhoşların masallarını duymadın mı sen? Duymadıysan dinle; canına and olsun ki bağsın bahçesin sen.</p>

  <p class="normal">Sen bilirsin, ben bilmem, nedir şu canımdan kopup gelen ses? Bu sese hayranım, ama ne de zevk dolu bir hayranlık bu.</p>

  <p class="normal">Haydin, gelin ey sarhoşlar, ey varlıklarından geçmiş erler, haydin a zevk, neşe düşünenler. Haydi a dost; sen de bilirsin ki onların ta kendisisin sen.</p>

  <h3 class="h2baslik" id="calibre_toc_2226">XLVII</h3>

  <p class="indentmetin">Tu istizhâr-ı on dârî ki rû ez mâ bigerdânî</p>

  <p class="indentmetin">Velî çün Kâ’be berperred kucâ mâned Muselmânî</p>

  <p class="normal">Sen bizden yüz çevirmeyi kuruyorsun; fakat Kâbe uçar giderse Müslümanlık nerde kalır?</p>

  <p class="normal">Padişahsın, görüp gözeticisin sen; O’sun, alımlısın sen; can kuşlarını yakıp yandırma, onlara Süleyman’sın sen.</p>

  <p class="normal">Gökyüzü her çeşit kavgadan emin, fakat yeryüzü yağmalarla, talanlarla dopdolu; yalnız yeryüzü toplu bir hale de gelse göğün tesiriyledir bu, darmadağın olsa da.</p>

  <p class="normal">Yeryüzü bedene benzer, gökyüzüyse akla, cana; beden semiz de olsa, arık da olsa bilirsin ya, candandır bu hal.</p>

  <p class="normal">Akıl bedeni bıraktı mı, beden dağılır gider; mazurum der beden, sen gittin çünkü; sendin beni görüp gözeten.</p>

  <p class="normal">Cana yardımların akla akıldır; çünkü sen akıldan yüz çevirdin mi, aklın akıllılığı kalmaz ki.</p>

  <p class="normal">* Yusuf bir kurt olur, Mûsa Firavun kesilir; senin dizginin elden çıktı mı, ahıra bakan memur bir semer olur gider.</p>

  <p class="normal">Mademki biz ele benziyoruz, sense madensin, ne verirsen ver; mademki biz toprağız, sense suya benziyorsun, ne bitireceksen bitir.</p>

  <p class="normal">* A efendim, mıhladız gibi hem ararsın sen, hem aramazsın; usturlap gibi, terazi gibi hem söylersin sen, hem söylemezsin.</p>

  <h3 class="h2baslik" id="calibre_toc_2227">XLVIII</h3>

  <p class="indentmetin">Şodem ez dest yekbâre zi dest-i ışk tâ dânî</p>

  <p class="indentmetin">Derin mestî eger curmî kunem tâ rû negerdânî</p>

  <p class="normal">Bilesin diye aşkın elinden, tamamıyla elden çıktım gitti; bu sarhoşlukla bir suç işlersem yüz çevirme benden.</p>

  <p class="normal">Ne de izinin tozu bile belirmezken apaçık ortadadır, bugünün de sığındığı odur, yarının da; canım senin yüzünden ne de deli divanedir; ne de darmadağın bir haldir bu.</p>

  <p class="normal">O simsiyah, o kıvırcık, o zincire benzer saçlar yüzünden halim zor bir duruma düştü; beni ne vakte dek gönül kanının içinde bırakacaksın?</p>

  <p class="normal">Tapında feryada kalktım mı, yeni bir bahane icat edersin; ne cilvedir bu, ne düzen; ne işvedir bu, ne pek yüzlülük.</p>

  <p class="normal">Ne meclistir, ne sâkî, ne sarhoşlardır, ne şarap. Ne de gönül vermiş âşıklardır, ne de can sevgilisi güzel.</p>

  <p class="normal">Aşkının şarabı, işte o vakit güzellik dünyasını sarhoş eder; yüzünün güzelliği, işte o vakit cana can kesilir.</p>

  <p class="normal">Şemseddin’in efendiliği, yolu yordamı güzel Tebriz’den kopar da Tanrı kudretleriyle canı Tanrı’yı görür bir hale getirir.</p>

  <h3 class="h2baslik" id="calibre_toc_2228">XLIX</h3>

  <p class="indentmetin">Dili yâ dîde-i aklî tu yâ nûr-ı Hodâ-bînî</p>

  <p class="indentmetin">Çerâg-efrûz-ı uşşâkıy tu yâ horşîd-âyînî</p>

  <p class="normal">Gönül müsün sen, yoksa aklın gözü mü, yahut da Tanrı’yı gören nur mu? Âşıklar meclisinin ışığını artıran nur musun sen, yoksa güneş töreli mi?</p>

  <p class="normal">Gönüller adını duydu mu, yerlerinde duramazlar; zevâlsiz Tanrı’yı görüş nuruyla bütün zorluklar çözülür gider.</p>

  <p class="normal">Dedim ki: A güneş, beni kendine yoldaş et; bütün dertlere şifasın sen; bütün dertler seninle yatışır.</p>

  <p class="normal">Dedi ki: Canlar kaparım ben, ayağımı Arş’a basarım ben; balçıktan yapılan âleme az gelirim ben; ancak bir ancağız, bir vakitceğiz gelirim gelsem de.</p>

  <p class="normal">Kendinden haberin oldukça yoldaşlık edemezsin benimle; çünkü o Tanrı’ya ulaşan miraç için ancak yok-yoksul er gerek.</p>

  <p class="normal">Dışın yok-yoksul ama içindeki nefis pek kahredici; bir kâfir mürâîcik; yol uğrağına oturmuş, yol kesip durmada.</p>

  <p class="normal">Böyle bir pîrden, bir kılı bile örtmeye kalkma, aç başını, göster; öylesine bir pîrdir o ki gizli sırlar bilgisi başının altında yastıktır.</p>

  <p class="normal">Âşıkların hekimdir o; dünyaya candır âdeta; demirleri bile eritir, demirlere bile yumuşaklık verir o.</p>

  <p class="normal">Toprağı hemencecik altın eder, bedene hemencecik kanat verir; dinsiz can bile ondan din ışıklarını elde eder.</p>

  <p class="normal">* Gel sayvanına, dehlizine gir de delilini seyret: her ölü onun canıyla bir Vîs kesilmiştir, Râmîn’e dönmüştür.</p>

  <p class="normal">A gönül, tekrar döner, gelir ümidiyle bu sözleri o padişahtan, o şahinden, Tebrizli Şemseddin’den duymadasın sen.</p>

  <h3 class="h2baslik" id="calibre_toc_2229">L</h3>

  <p class="indentmetin">Mubârek bâd on rûrâ bidîden bâmdâdânî</p>

  <p class="indentmetin">Bibûsîden çünen destî zi şâhenşâh-ı sultânî</p>

  <p class="normal">O yüzü sabah çağı görmek kutlu olsun; kutlu olsun öyle bir padişahın, öyle bir padişahlar padişahının elini öpmek.</p>

  <p class="normal">Öyle yüzü seher çağı görmek ne de hoştur; daha gün ağarırken öyle bir parlak Ay’ı görmek ne de güzeldir.</p>

  <p class="normal">Günün ilk anında iki güneşi birden görmek; biri doğudan doğmada; öbürü varlık göklerinde neşeler saçmada, gülüp durmada.</p>

  <p class="normal">Ne de mutlu sabahtır o sabah ki gelir de yastığın başucunda oturur; gözünü uykudan açar açmaz o neşeli padişahı görürsün.</p>

  <p class="normal">Ne mutlu gündür, ne mutlu an; ne mutlu bahttır, ne mutlu devlet; öylesine güç bulunan dilberi kolaylıkla, erkenden buluverirsin.</p>

  <p class="normal">Nazlanır, oturursa demiri bile dertle eritir; yok, lûtfeder de oturursa her müflise madenler bağışlar.</p>

  <p class="normal">Geceleyin onu görenlerin gecesi gündüzden aydın olur; onu kuyuda görenlere kuyu saray olur, sayvan kesilir.</p>

  <p class="normal">Tebrizli Şemseddin’le aynı lâkaba sahiptir güneş; sûfî, hani O’sun der ya, O’dur, yüzlerce odur o.</p>

  <h3 class="h2baslik" id="calibre_toc_2230">LI</h3>

  <p class="indentmetin">Yekî dûdî bedîd âmed sehergâhî be hâmûnî</p>

  <p class="indentmetin">Dil-i uşşak çun âteş ten-i uşşak kânunî</p>

  <p class="normal">Seher çağı ovada bir dumandır belirdi; âşıkların gönülleri ateşe benzer, bedenleri de mangala.</p>

  <p class="normal">* Gel, salın, eteğini devşir de şu dumanın, şu ateşin içine dal; orda, her yanda bir Zün-Nûn hoşça yanıp yakılmada.</p>

  <p class="normal">Bir mum gibi parlamadasın sen; devlet de sensin, rızık da sen; neliği-niteliği yaktın mı, neliksiz-niteliksiz âlemin canı meydana çıkar.</p>

  <p class="normal">Senden başka bir ay yüzlünün burçları dönüp dolaşması gerekmez; kendinden aşağı olanı aşağılıktan kurtarmak, her aşağı kişinin harcı değildir.</p>

  <p class="normal">Ellerini sallaya sallaya, güle oynaya, doğanlar gibi padişaha var; orda nazlarla dalgalanan, kanlarla dolu olan bir deniz görürsün.</p>

  <p class="normal">O kandan, bahçede ne lâleler bitmiştir, ne güller, fesleğenler; görürsün de can, elini de bir sabunla yıkayıverir gider.</p>

  <p class="normal">* O kapısız, penceresiz mahzene daldın mı, bir iğnen bile olsa İsa gibi perde kesilir sana; çünkü Karun’un hazinesisin sen.</p>

  <p class="normal">* Fakat Mûsa gibi Hızır’ın sırrından yokluk Hârun’u olursan, o ayıptan, noksandan münezzeh padişahı görürsün, ağızsız, dudaksız elini öpersin.</p>

  <p class="normal">Böylesine kişi, su gibi hem sakin, hem uykuda; dalga gibi coşa köpüre, varını yoğunu oynatıp kaybedenlerin denizine dalmıştır da yoklukta çokluk bulmuştur.</p>

  <p class="normal">Padişaha baktın mı, öylesine sarhoş olursun ki sanki diyesin, binlerce batman afyon yutmuşsun.</p>

  <p class="normal">* Tebrizli Şems’i gördün mü, canından şekerler damlamaya başlar; o anda her iki yerde birden olursun; hem Mısır’dasın, hem Mısır’dan dışarda.</p>

  <h3 class="h2baslik" id="calibre_toc_2231">LII</h3>

  <p class="indentmetin">Çu dîd on turra-i kâfer Muselman şod Muselmânî</p>

  <p class="indentmetin">Salâ ey köhne İslâman be mihmânî be mihmânî</p>

  <p class="normal">Müslümanlık, o kâfir saçları görünce Müslüman oldu; haydin a eski Müslümanlar, konukluğa gelin, konukluğa.</p>

  <p class="normal">İmânın gönlü senden neşeli, ne de ustalar ustasısın; Müslümanlığın da Müslümanlığısın, imanın da imanısın sen.</p>

  <p class="normal">Can gözüne can gözü sensin, gerçeğe gerçek sen; sırlar nurunun nurusun sen, rûhun rûhuna cansın sen.</p>

  <p class="normal">Lûtfunun imdadı dünyada parlamasaydı, şu gök kubbenin tavanı çökerdi, yıkılmaya yüz tutardı.</p>

  <p class="normal">Şanın, şerefin iki dünyadan da öte; canların nasıl da başları dönmüş, nasıl şüphelere düşmüşler, nasıl şaşırıp kalmışlar.</p>

  <p class="normal">İki dünyada da bir örnek arıyorum ki söyleyeyim sana; bulamıyorum a efendim; sen de söylemiyorsun ki; kime benziyorsun sen?</p>

  <p class="normal">Dermanlardan uzaklaştım, derde derman istemiyorum; sana vefa göstererek ölüp gideyim; çünkü dermana da dermansın sen.</p>

  <p class="normal">A kanlar döken canım, Tebriz’e doğru uçadur; bir yerde kalırsan da Şemseddin’in adını an.</p>

  <p class="normal">A aydın Ay, sıfatlarının ne şaşılacak hassası var; ağlayan bulutu bile güldürür.</p>

  <p class="normal">A devlet, ne diye kaçarsın? Ne diye şu âşıktan çekinirsin? Ayağını diremiş padişahın lûtfuyla kolayca ele geçersin sen.</p>

  <h3 class="h2baslik" id="calibre_toc_2232">LIII</h3>

  <p class="ortayazi">“Tercî-i Bend”</p>

  <p class="indentmetin">Aceb servî aceb mâhî aceb yâkut-u mercânî</p>

  <p class="indentmetin">Aceb cismî aceb aklî aceb ışkıy aceb cânî</p>

  <p class="normal">Şaşılacak bir selvisin; şaşılacak bir Ay; şaşılacak bir yakut, şaşılacak bir mercan. Şaşılacak bir bedensin, şaşılacak akıl; şaşılacak bir aşksın, şaşılacak bir can.</p>

  <p class="normal">Acayip bir ilkbahar lûtfusun, acayip bir av beyi. Bakışında ne var, dudaklarını ne diye oynatıyorsun, dilinde ne var?</p>

  <p class="normal">Şaşılacak kadar lezzetli, şeker mi şeker bir helvasın; elemsiz, kedersiz bir beysin; şaşılacak kadar yüce bir aysın; gökyüzünü döndürüyorsun sen.</p>

  <p class="normal">Şaşılacak şeylerden de daha şaşılacak bir şeysin, bütün gizli şeylerden haberin var; kötülüklerden amandasın, devâlar bulmada tedbir sahibisin sen.</p>

  <p class="normal">Tatlılıkta hadden de aşırısın; Akl-ı Küll gibi yol görürsün; öfkesizlikte, kin tutmayışta Tanrı yarlıgamasına benzersin sen.</p>

  <p class="normal">Ne de Tanrı’ya mensup güzellik; her evin barkın mumu, ışığı; ne de akıllı usta, ne de Tanrı’ca güneş.</p>

  <p class="normal">Şu topallara ne de güzel kanatlar vermedesin; şu gönülleri daralanlara ne de hoş neşeler bağışlamadasın; bütün padişahlar, çavuşlar gibi kuldur, kurbandır sana, sense padişahsın.</p>

  <p class="normal">Neye bir zararın dokunursa, o can bulur; öyle bir hal alır ki aşkından yüzlerce perişanlığa uğrar.</p>

  <p class="normal">Dünyanın yarısı gülüp durmada, yarısı ağlamada; çünkü ballar balısın sen, çünkü ayrılık zehrisin sen.</p>

  <p class="normal">Aşk ağzı gülmede, aşk gözü ağlamada; ağzın yediği helva pek tatlı, öbürünün helvasıysa gizli.</p>

  <p class="normal">Gönlü, canı yelpazele, darmadağın olmuş, daralıp kalmış gönlü ferahlandır; zindanda kalmış şu canlara zindanı gül bahçesi yap.</p>

  <p class="normal">Şu getirdiğim anahtarla mahzen açılmazsa tercî ile bir başka anahtar getireyim de aydınlatayım.</p>

  <p class="ortayazi">*</p>

  <p class="normal">Güzelim bir ordugâhta bayrağın dikildiği yersin sevgili; padişahlar padişahısın sen; güzellerse ancak senin tuğranı yazanlardır.</p>

  <p class="normal">Alımın, tatlılığın temelisin; aşk sofrasını yayansın; zaten o usta helvacıdan başka kim yapabilir bu çeşit helvayı?</p>

  <p class="normal">Dünyayı yakıp yandırsan, göğü yere döksen herkes razıdır; bilir ki yüzlerce renklerle gene sen bezersin.</p>

  <p class="normal">Şimdi kâinat, renk renk çiçeklerle açılıp saçılmıştır; sen geliyorsun diye neşesinden ellerine kına yakmıştır yeryüzü.</p>

  <p class="normal">Gel, yanı başıma otur da evvelce nasıl gülüyorduysam gene güleyim; tat, neşe madeni gene nurlar bağışlamaya koyuldu diyeyim.</p>

  <p class="normal">Böylesine bir gül bahçesinin devleti sayesinde, gülüş eldeki peşin akçe; sen mi daha güler yüzlüsün, ben mi? Fakat ben de kim oluyorum? Efendi sensin.</p>

  <p class="normal">Gül bahçesi sensin, bülbülüm ben; elde eden sensin, bir şeyim yok benim; gel aşağılara da, yücelere de yüzlerce gürültü düştü.</p>

  <p class="normal">Olgun sensin, noksan benim; doğruluk düzlük sensin, özü doğru benim; düğün sensin, oynayan benim; aşağılık benim, yüce sensin.</p>

  <p class="normal">Maşallah, sen geldin mi, ikilik kalkar gider; sarhoşlukla, delilikle tasarruflar, tedbirler dökülür, yok olur.</p>

  <p class="normal">A ay yüzlüm, sen biz olursun, biz sen oluruz; ben miyim, sen misin, bilmem, şekerde sensin, şekerler çiğneyen de sensin, çiğne, hoş çiğniyorsun.</p>

  <p class="normal">Vaadinde vefa edersin, verginde bekleme yoktur; güzelim bağışların, vergilerin, ne veresiyedir, ne de yarına bağlı.</p>

  <p class="normal">A sevgili, üçüncü tercî ile gönlümüze şeref ver; şarap kadehini döndür, bütün gönülleri bir et.</p>

  <p class="ortayazi">*</p>

  <p class="normal">Esenlik sana a köylü, o ambarda nelerin var? Böylesine tek başına ne geziyorsun, şu ovaya ne ekmektesin?</p>

  <p class="normal">* Ne de güzel yüzlü padişahsın; yüzünü gören, Uhud Dağı olsa çevikleşir, uçar.</p>

  <p class="normal">Bana sözler söylüyorsun; ne diyorsun? Güzel sözler elbette, huyun da güzel zaten; konuğunun gönlünü alıyorsun, sarhoşlarının başlarını kaşıyorsun sen.</p>

  <p class="normal">A ayıptan, noksandan tertemiz sâkî, bâzı kere casuslukla gelirsin; bâzı kere hastanın halini hatırını sorarsın; bâzı kere de üzüm sıkarsın sen.</p>

  <p class="normal">Gâh eteği ıslaklarla uzlaşmak için etekten vazgeçersin; gâh da olur, bunlardan çekilirsin; kim bilir, ne alışveriştesin sen?</p>

  <p class="normal">Esenlik sana, maşallah o boya bosa; aferin o ay yüze, o akıllıca yağmaya.</p>

  <p class="normal">Esenlik size a o padişahı, o hakanı özleyenler; sonsuz esenlik o sınıkları onaranın kürsüsüne.</p>

  <p class="normal">Ne padişahtır o, ne padişahtır; askerin neşesidir o; ne aydır o, şu lacivert gökyüzünde ne aydır o.</p>

  <p class="normal">Yeni konukları seyret, yürü, bir altın tencere koy; biliyorsan aş pişir; yoksa dağlarda, bellerde bir tavşan ol.</p>

  <p class="normal">Ne bunu, ne de onu yapamazsan, yürü de kendini kurban et bâri; kendini de kurban edemezsen bil ki leşsin.</p>

  <p class="normal">Sus, az afsun oku, sarhoşların tadı yok sende; a can, ne tadın tuzun var, ne de tuzlaya komşusun sen.</p>

  <p class="normal">Öylesine bir çöle eriştim ki varlıklar orda bitmede, gelişmede; oraya sarhoşluktan başka bir şey yağmıyor; o yanda sarhoşluklar var ancak.</p>

  <h3 class="h2baslik" id="calibre_toc_2233">LIV</h3>

  <p class="indentmetin">Merâ on dilber-i pinhan hemîgûyed be pinhânî</p>

  <p class="indentmetin">Be men dih can be men dih can çi bâşed in geran-cânî</p>

  <p class="normal">Bana o güzel gizlice, can ver bana, can ver bana, ne oluyor bu ağırcanlılık da deyip duruyor.</p>

  <p class="normal">* Bir solukcağız Kalender ol, Kalender’e râm ol; semender ol, semender, kolaylıkla atıl ateşe.</p>

  <p class="normal">Ateşe atıl, ateşe atıl, bizim ateşliğimizde bir hoşça gez, dolaş; çünkü ateş, Halil’imize gül bahçesi kesilir.</p>

  <p class="normal">* Bilmez misin ki dikenimiz bizim, güllere padişahlar padişahıdır; bilmez misin ki küfrümüz bizim, Müslümanlığın canıdır.</p>

  <p class="normal">A pervasızlar, a pervasızlar, çekinmeyin, çekinmeyin; a Müslümanlar, a Müslümanlar, Müslüman olun, Müslüman olun.</p>

  <p class="normal">Tanrım, sen de bilirsin ki ova kafesten daha hoştur; fakat kuzgun mezarlığa, yıkık yere sabredemez; mutlaka orasını ister.</p>

  <p class="normal">Bugün canın devlet günü; fırsat düştü, pervasızca içmede; ne de güzel bir devlet günü, ne de hoş bir halka; ne de güzel bir padişahlık zamanı bu.</p>

  <p class="normal">Sus; zaten yoksulun şarap içtiği gizli değil; ilâhî nurlar yüzüne vurmuş, parıl parıl parlıyor.</p>

  <h3 class="h2baslik" id="calibre_toc_2234">LV</h3>

  <p class="indentmetin">Şinîdem k’üştûrî gumşod zi Kurdî der beyâbânî</p>

  <p class="indentmetin">Besî uştur bicust ez her suyî Kurd-i beyâbânî</p>

  <p class="normal">Duydum, bir ovada, Kürt’ün birinin devesi kaybolmuş; yazının Kürt’ü, ovanın her yanında devesini aradı durdu.</p>

  <p class="normal">Deveyi bulamayınca gönlü devenin hasretiyle dolu, düşüncesi darmadağın, gamlı bir halde yolun kenarında yattı, uyudu.</p>

  <p class="normal">* Gece oldu, ahıra gitti, yattı. Gece yarısı gönlü gamla dopdolu, uykudan uyandı; topa benzeyen Ay, çevgene benzeyen gökyüzünde parıl parıl parlamadaydı.</p>

  <p class="normal">* Ay ışığıyla şöyle bir bakınca ne görsün? Deve yolda durup duruyor. Sevincinden nisan yağmuru gibi gözyaşları dökmeye başladı.</p>

  <p class="normal">Yüzünü aydın Ay’a döndü de nasıl anlatayım seni dedi; hem güzelsin, hem iyisin, hem alımlısın, hem parlaksın.</p>

  <p class="normal">Tanrım, şuracıkta, şu konakta, kerem et de nurunu artır; artır da insanın aklı kendi yitiğini bulsun.</p>

  <p class="normal">* Canında bir kadir gecesi var, ne diye kadrini bilmezsin? Her solukta seni coşturur durur o, sen ne diye onu coşturmazsın?</p>

  <p class="normal">O, seni deli divane etmiştir, canından kararı, huzuru almıştır; senin canının gamını yer, tasasını çeker o; ne diye canına almazsın onu?</p>

  <p class="normal">Veren O’dur, sen bir ırmaksın; ne diye aramazsın kendini? O misktir çünkü, sen kokusun, ne diye sıkmazsın kendini?</p>

  <h3 class="h2baslik" id="calibre_toc_2235">LVI</h3>

  <p class="indentmetin">Elâ ey Yûsuf-ı Mısrî ezin deryâ-yı zulmânî</p>

  <p class="indentmetin">Revan kun keşti-i vuslat berâ-yi pîr-i Ken’ânî</p>

  <p class="normal">A Mısır Yusuf’u, şu kapkaranlık denizden sür vuslat gemisini, Ken’an pîrine kavuşmak için yürüt o gemiyi.</p>

  <p class="normal">Öylesine bir gemi ki şu deniz onun ışığıyla göze, görgüye sahip olmuş; o geminin ışıklarıyla deniz nurlanmış gitmiş.</p>

  <p class="normal">Hem de öyle kulların kölelerin canlarına lâyık ışık değil; padişahın şerefine, güzelliğine lâyık bir ışık.</p>

  <p class="normal">O gemi şu ululuklar denizinde yüzüp giderken, Tanrı sever onu da cana can kesilir gider.</p>

  <p class="normal">O gemi yüz gösterdi mi, denizden bir tozdur kopar; başka bir güçlük kalmaz artık, her şey kolaylaşır.</p>

  <p class="normal">Hem de nasıl kolaylık? Neşesinden âşıkın her kılı, başındaki saçın her teli o denizde güle yuvarlana oynamaya başlar.</p>

  <p class="normal">Fakat canın gülüşünü ancak can gözü görebilir; sudan, topraktan, dört unsurdan yapılmış bedenin gülüşü baş gözüyle görülür ancak.</p>

  <p class="normal">Gözle görülür, kulakla duyulur, anlayışa, vehme sığar bir delil istiyorsan dinle: Çıplaklığından, elbisesinin kıvrıntılarında bile izler vardır onun.</p>

  <p class="normal">Fakat delili ne yapacaksın sen? Duygu âlemine gark olmuşsun; yürü, şu şehvet yayım yerinde hayvanlar gibi yayıl, otlayadur.</p>

  <p class="normal">Meğerki tapısında herkesin kul köle olduğu ulular ulusu Şemseddin’in lütûfları yel gibi essin de seni şeytan vesveselerinden kapsın, götürsün.</p>

  <p class="normal">Bütün şu remizlerden, gemiden, denizden ancak o Tanrı denizini anla; başka şey anlamaya kalkışma.</p>

  <p class="normal">Bunu da anladın mı, Tebriz’e doğru yere kapan da can Tanrı rahmetleriyle onu bulsun.</p>

  <h3 class="h2baslik" id="calibre_toc_2236">LVII</h3>

  <p class="indentmetin">Kucâ şod ahd-o peymânî ki mîkerdî nemîguyî</p>

  <p class="indentmetin">Kesîrâ k’o be cân-o dil turâ cûyed nemîcûyî</p>

  <p class="normal">Nerde kaldı verdiğin söz, ettiğin yemin? Hiç söylemiyorsun; seni canla, gönülle arayanı aramıyorsun sen.</p>

  <p class="normal">Yüzünü kanıyla yıkayan bir gönlü yaralıya neden yüz göstermiyorsun, niçin ondan el yıkamaktasın?</p>

  <p class="normal">Oka benzeyen kirpiklerine döndüm, dosdoğru, dümdüz oldum sana karşı; a bahtımın gözü, sen ne diye kaş gibi eğrisin bana karşı?</p>

  <p class="normal">Ne de tatlı cefacısın sen; ağlata, inlete âşıkı öldürürsün de şehit âşık sonra da tutar, ne iyi huyun var der.</p>

  <p class="normal">Gördüm ki bütün ceylanlar, arslanlardan yel yepelek kaçıyorlar; a gönül, sense o Tanrı arslanını aramadasın; Allah bilir, ne biçim ceylansın sen.</p>

  <p class="normal">A gönül, çok zayıfsın ama sevgilinin mahallesini yurt edinmişsin ya; bana gelince: Candan da bezdim, bedenden de; müjdeler olsun sana, o civardansın sen.</p>

  <p class="normal">Padişahın huzurunda bir hoşça koş; gâh yücelere ağ, gâh çukurlara düş; ondan vuruş, senden hizmet; o çevgen, sense topsun.</p>

  <p class="normal">A gönül, baştan başa aradım; sende dilberden başka bir şey göremedim; a gönül, sen O’sun dersem kâfir deme bana.</p>

  <p class="normal">Kendimden geçtim mi, o olurum de bu yüzden kendimden geçmeye kul köle kesilirim; fakat gene kendime geldim mi, ben bu yandayım, sen o yandasın.</p>

  <p class="normal">Sus, çünkü kınamada şuna benziyor o; hani senin dilini anlamıyorum ki; ben Türk’üm, sen Hintli’sin der birisi; tıpkı onun gibi işte.</p>

  <h3 class="h2baslik" id="calibre_toc_2237">LVIII</h3>

  <p class="indentmetin">Biyâ ey ârif-i mutrıb çi bâşed ger zi hoş-bûyî</p>

  <p class="indentmetin">Çu şi’rî nûr-efşânî vezon eş’âr berguyî</p>

  <p class="normal">Gel a arif çalgıcı, ne olur, bir güzel huyluluk etsen de o şiirlerden ışık saçan bir şiir okusan.</p>

  <p class="normal">Bütün erlerin canlarına and olsun, bütün dertlilerin dertleri hakkı için, ne istersen oku; bu şaşırıp kalmıştan ne ararsın ki?</p>

  <p class="normal">A güzeller, Ay’a benzeyen yüzünden, güzelliği arayan aşkından öğrenin yüz parlaklığını, ay yüzlülüğü.</p>

  <p class="normal">* O kara gözlerinden, o üç kat olmuş saçlarından öğrenin Hintliliği a Hindistan ehli.</p>

  <p class="normal">* Oklar atan bakışından, büyüler yapan göz süzüşünden öğrenin büyücülüğü a benim Hârût’um, Mârût’um.</p>

  <p class="normal">A arkadaşlar, a halvete girenler, gönlü öylesine arıyor ki o; gönül almayı, gönül aramayı, cana canlar katan lâ’l dudaklarından öğrenin.</p>

  <p class="normal">Bütün âlem, senin yüzünden ağlıyor, sen neden ağlıyorsun; bir kılın bile eksilmedi, ne diye ağıtlar yakarsın, bilmem ki.</p>

  <p class="normal">Feda olayım damının üstünde uçan güvercine; nerdesin o mahallenin ehli olan devletli köpek?</p>

  <p class="normal">Mademki o aziz ömür geldi, ne diye zevke, işrete dalmazsın? Mademki o can ustası geldi, ne diye tahta aramazsın?</p>

  <p class="normal">O ceylan şu tuzakta, ovada ne dönüp dolaşırsın? İnciyi evde kaybettin, her yıkık yerde ne koşarsın?</p>

  <p class="normal">Her gün şu evde yeni bir oda bulmadasın; bir kat değilsin a can, bir araştır da gör, yüz katsın sen.</p>

  <p class="normal">* İster küfür ol, ister din; ister sevgi ol, ister kin; onu gör, onu bil, iyiden iyiye bil ki onunlasın sen.</p>

  <p class="normal">Şu bulunmaz masal kaldı, fakat ne yapayım, sarhoşların sâkîsi, şu anda daha fazla söylersen boğarım seni diye boğazıma sarıldı.</p>

  <h3 class="h2baslik" id="calibre_toc_2238">LIX</h3>

  <p class="indentmetin">Merâ sevdâ-yı on dilber zi dânâyî vu hurrâyî</p>

  <p class="indentmetin">Bîrûn âverd tâ geştem çunin şeydâ vu sovdâyî</p>

  <p class="normal">O güzelin sevdası beni bilginlikten, Kur’an okumaktan öylesine çekti, dışarı attı ki işte böylece sevdalara düştüm, deli divane oldum gitti.</p>

  <p class="normal">Çalışa, dileye seccadeye sarılmıştım, mescide girmiştim, zahitlik elbisesine bürünmüştüm; hayra hayır, ibadete ibadet katmaktaydım.</p>

  <p class="normal">Aşk mescide girdi, a irşad eden hoca dedi; varlık bağını kopar, ne diye namaz yerine bağlanır kalırsın?</p>

  <p class="normal">Kılıcımın açacağı yaradan ürkme, yüreğin oynamasın, boynunu koy yere, koy eğer bilgi sahibi oluştan görüş sahibi olmayı diliyorsan, o yola düşeceksen.</p>

  <p class="normal">Rintsen, pervasızsan yosmalığın hükmünü ver; güzelsen, alımlıysan ne diye perde ardında kalıyorsun?</p>

  <p class="normal">Güzellerin yüzlerini göstermekten başka çareleri yoktur, mutlaka görünürler; güzeller yüzlerini bezemeden, cilveler etmeden duramazlar.</p>

  <p class="normal">Gâh yüzleriyle akla bir aşktır verirler, bir sabırsızlıktır salarlar; gâh gözleriyle hastalara İsalık ederler, sıhhat verirler.</p>

  <p class="normal">Güzel, gâh saçlarıyla inanmışa Tanrı ipini verir; gâh büklüm büklüm, simsiyah saçlarıyla Hıristiyanlara haç sunar.</p>

  <p class="normal">Güzelliğini bir görseydin, güneşten de üstün olduğunu bir anlasaydın, şu boz renkli zindanda ne sararır solardın, ne pörsür, çürürdün.</p>

  <p class="normal">Ne diye gönül baharıyla tazelenmezsin? Ne diye gül gibi gülmezsin, amberler ezmezsin?</p>

  <p class="normal">Ne diye şu dünya küpünde şarap gibi coşup köpürmezsin de coşkunluğun şu gök renkli kapağı aşmaz?</p>

  <p class="normal">Güzelim yüzünden çakan şimşeklerden Yakub’un ne de mahrum; a güzeller Yusuf’u, ne diye kuyunun dibinde eğleşir kalırsın?</p>

  <p class="normal">* A bilgisiz, kendi güzelliğini gör de onun can ışığını bil; çünkü yalnızlık çağında inanç sahibi, inanç sahibine aynadır.</p>

  <p class="normal">Toprak, içindeki gizli şeyleri bahçenin yüzünde görür de gönlümde ne de güzel, ne de hoş şeyler varmış der.</p>

  <p class="normal">Taş içinde gizli olanı, lâ’lin, firuzenin içinde görür de gönlümde neler varmış der, yücelmeye koyulur.</p>

  <p class="normal">Kara demir, gönlünü aynada görür de ben de ışıklanabilirmişim, bâri arı duru bir hale geleyim der.</p>

  <p class="normal">Yok olup gidenler, yerlerine yokların geldiğini görünce varlığın tapısına giderler de var olmayı kurarlar.</p>

  <p class="normal">* Sineğin, yaradılışındaki kabiliyet yüzünden çalışıp çabalasa Zümrüdüanka olabileceğinden haberi olsaydı her tezeğe konar mıydı hiç?</p>

  <p class="normal">* Sûfî, vaktinin oğlu olursa yarının tembeli kesilmez; aptal olan, tezce tembel olan kişi, işini yarına bırakan kişidir.</p>

  <p class="normal">Puşt değilsen, erliğin varsa, güzellerin arasında otur; âşıklarla düşüp kalkmayı huy edin, a dost, hercai olma.</p>

  <p class="normal">A balık, denize sırtını çevirip oturmak nedir anladın ya; denize tut denize, denizdesin sen, git oraya.</p>

  <p class="normal">“Geri dön” sesini duy, abıhayata kavuş, dal suya da bir hoşça yürü; balçıkta ne diye kalırsın?</p>

  <p class="normal">Kendi elinle canına, gönlüne kıydın; ne can kaldı, ne gönül; kendi ayağınla öyle bir yere gittin ki orda elini geveleyip duruyorsun.</p>

  <p class="normal">Ezel güneşinin tesiriyle altın ol, başkasının altınına az tamah et; gümüş yüzlüsün ama altın aşkı seni sarartır soldurur.</p>

  <p class="normal">Dünya sana, ne diye benim lalam oldun, padişah oğlusun sen, benim lalalığa lâyık olan der durur.</p>

  <p class="normal">Denizde boyuna, benim sana binek olmam daha hoş; halbuki hamallık, sakalık ediyor, sen beni taşıyorsun der.</p>

  <p class="normal">Sus, ben de senin gibi söylenip duruyordum; sustum da rahata kavuştum; sözümü dinlersen susarsın da esenleşirsin.</p>

  <h3 class="h2baslik" id="calibre_toc_2239">LX</h3>

  <p class="indentmetin">Merâ porsîd on sultan be nemiyy-o suhan-hâyî</p>

  <p class="indentmetin">Aceb imsâley âşık bedon ıkbâl-geh âyî</p>

  <p class="normal">O padişah söze geldi de yumuşak yumuşak sordu bana: A âşık, acaba bu yıl da gelecek misin devlet tapısına?</p>

  <p class="normal">Bir daha sorsun, bir daha söylesin diye sağırlıktan geldim, elimi kulağıma götürdüm; kulağım sağır, bir kere daha söyle demek istedim.</p>

  <p class="normal">Belki bir kere daha söyler o güzellik madeni; öyle bir anda sağır görünmemek, olsa olsa körlüktür.</p>

  <p class="normal">Padişahım oyunumu anladı, güldü de şunu dedi: Sen bunu kendin gibi akılsıza, serseriye söyle.</p>

  <p class="normal">Bir kere daha salladım, sağır gibi başımı, kulağımı ona uzattım; çıldırdın mı dedi; sen inada kalkıştın artık.</p>

  <p class="normal">Sağırlıktan gelmiştim ya; nasıl cevap vereyim, ne özür getireyim? Şu işle, bu cünbüşle bütün kapılarım bağlanmıştı.</p>

  <p class="normal">Kapıcısına baktım, sen bir söz söyle demek istedim. Derken ona, adımı sordu benim; o da aptalın, sevdalının biri dedi.</p>

  <p class="normal">Bir kere daha baktım kapıcıya; onun kapısının çırağısın, onun gibi senin yüzün de düzenci bir yüz, bir kere daha söze getir onu demek istedim.</p>

  <p class="normal">Kapıcı, gözceğizini kırptı da demek istedi ki: Sen onu bilmiyorsun; düzenbaz onun tapısında ancak rüsvay olur gider.</p>

  <p class="normal">Hile etme; o helva bâzı kere boğazına gelir de helva kazanı gibi ateşler içinde kaynar, coşarsın.</p>

  <h3 class="h2baslik" id="calibre_toc_2240">LXI</h3>

  <p class="indentmetin">Muselmânan Muselmânan merâ Turkîst yagmâyî</p>

  <p class="indentmetin">Ki o sefhâ-yi sîranrâ biderrâned be tenhâyî</p>

  <p class="normal">* Müslümanlar, Müslümanlar, yağmacı bir Türküm var; yalnız başına arslanların bile saflarını yarmada.</p>

  <p class="normal">Yayını oynattı mı gökyüzünün yüreği oynar; Ay’la Zühre bile onun korkusundan yerlere serilir.</p>

  <p class="normal">Halka göre adı aşk; fakat bence can belâsı; öylesine tatlı bir belâ, öylesine tatlı bir mihnet ki onsuz esenleşmeye imkân yok.</p>

  <p class="normal">Yüzünü gösterdi mi, ne küfür kalır, ne karanık, saçlarını çözüp döktü mü, ne din kalır, ne Hıristiyanlık.</p>

  <p class="normal">Gayret, canın gerekse sana, sus deyip duruyor; fakat canımda sabır varsa, usanmışım o candan ben zaten.</p>

  <p class="normal">Delinin zincir gevelemekten başka çaresi yok: sen de zincir geveliyorsan helâl olsun sana, helâl olsun.</p>

  <p class="normal">Sırları söyle a deli, akıllılardan ne korkuyorsun? Yırt elbiseni a gök, kıyameti ne diye beklersin?</p>

  <p class="normal">Aşk uçuşuna dünya dar geliyorsa yakınlık Kafdağı’na uç; Zümrüdüanka’sın.</p>

  <p class="normal">Gerçek söylememi istiyorsan sun erlik sağrağını bana; yolu görmemi istiyorsan gel içeri a göz, a görüş.</p>

  <p class="normal">Âlemi ışıtmak, dünyanın ışığını artırmak istiyorsan güneş gibi bütün bedenin ateşlenmesi gerek.</p>

  <p class="normal">Güneşler güneşinin seni kabul etmesini istiyorsan ay değirmisi gibi erimen, bitmen lâzım.</p>

  <p class="normal">Ev temiz değil de canın sıkıldıysa sıçra, kalk, yürü, gönlün o kadar nazikse sevdalı aptallarla düşüp kalkma.</p>

  <p class="normal">Bizim hırkamıza bürünmüşsen, gâh bozuk düzen sevdaya dal, gâh sevdadan bozukluğa düş, gâh ikisinden de çık, kaybol gitsin.</p>

  <p class="normal">* Kara yüzlü Hintlilerin Türk’ten vazgeçmeleri daha doğru; çünkü canla başla oynamak, Türklerin harcı; Hintlilerin işi gücüyse lalalık.</p>

  <p class="normal">Hamd olsun Allah’a, Ay gibi bir Türk’e kulum ben, öylesine güzel ki gökyüzü güzelleri bile güzelliği ondan elde etmişler.</p>

  <p class="normal">Adını Türk taktım ya, aşkın ağzı gülüp duruyor; zaten bu sözü de o üfürdü ya; çünkü biz neyiz, o neyzen.</p>

  <p class="normal">Çaresiz ney, neyzenin soluğundan başka ne ses çıkarabilir? Mezarlığa gidince seyret kırılıp dökülmüş neyleri.</p>

  <p class="normal">Neyzenin soluğu kalmamış, onlarda da ne can kalmış, ne söz söyleme gücü; hal dilleri, bizden benlik, bizlik geçti gitti diyor.</p>

  <p class="normal">Kendine gel de sus, kendine gel de sus; şu ateşe odun atma; çünkü korkuyorum, yüceleri de saracak bu ateş.</p>

  <h3 class="h2baslik" id="calibre_toc_2241">LXII</h3>

  <p class="indentmetin">Be bâg-ı çeşme-i heyvan çirâ in çeşm megşâyî</p>

  <p class="indentmetin">Çirâ bîgâneî ez mâ çu tu der asl ez mâyî</p>

  <p class="normal">Abıhayat kaynağının aktığı bahçeye ne diye göz açmazsın? Neden yabancı davranırsın bize; temelinden bizdensin sen.</p>

  <p class="normal">* A benim canım, dudu yavrususun, incitme beni, nazlanma bana; iyi bil ki şekerler yemek töresini sen getirdin.</p>

  <p class="normal">Gel kendi evine, korkma kendi aksinden; eğri düşünüş huyunu bırak; yabancıdır, hercaidir o.</p>

  <p class="normal">Gel a yağmacı padişah, her yere gitme; bizimsin sen; başkalarına acı bile olsan, helva gibisin bize.</p>

  <p class="normal">Kör ışığı görmezse ışığın ayıbı mı vardır? Şeker illetine tutulmuş kişi şekeri kınarsa, ne kusuru var şekerin?</p>

  <p class="normal">Canını topraktan yücelt, gökyüzündeki canı gör; a benim canım, Ay da bu yüzden dönmededir, gök kubbe de.</p>

  <p class="normal">Ayağını merdivene bas, iki gözünü aç da bak; bedenini ziyana sal ki canını geliştiresin.</p>

  <p class="normal">Ağacım pek meyvelidir, onu ne kuru görürsün, ne yaş; o ağacın gölgesinde yatar, uyur, rahatlaşırsın.</p>

  <p class="normal">Şaşılacak bir kaynak görürsün, yakınında oturdun mu, hemencecik onun rengine boyanırsın, lûtufta, zevkte, güzellikte tıpkı o olursun.</p>

  <p class="normal">Kendini ondan ayırt edemezsin; hem bir şey olursun, hem hiçbir şey olmazsın; nerde, ne vakit sözleri kalmaz; ne renk kalır, ne beniz.</p>

  <p class="normal">Kaynakla karıştın mı, Tebrizli Şems yüz gösterir; âlemi bezemek için Ay gibi suyun içinde görünür.</p>

  <h3 class="h2baslik" id="calibre_toc_2242">LXIII</h3>

  <p class="indentmetin">Ahıllâî ahıllâî sıfûnî inde mevlâyî</p>

  <p class="indentmetin">Ve kuulû inne edvâyî kad istevlet li ifnâyî</p>

  <p class="normal">Dostlarım, dostlarım, efendime anlatın beni, deyin ki: Dertler kapladı, öldürecek beni diyor.</p>

  <p class="normal">Dostlarım, dostlarım, sevdalara düşmüş bir canım var; gam, sevda, yücelerden başıma yağmada tufan gibi.</p>

  <p class="normal">Deyin ki: A efendim diyor, a dünyanın tazeliği, parlaklığı; yaşamamı istiyorsan bana bir bak da dirileyim.</p>

  <p class="normal">Dostlarım, dostlarım, el yuyun gönlümden benim; bu düşünceyle gönlümü bir denizin dalgasına kaptırdım çünkü.</p>

  <p class="normal">Aşk ağzını açmış, apaçık bir dille diyor ki bana: Gelip görünmedikçe benimle ne vakit ferahlarsın ki?</p>

  <p class="normal">Dostlarım, dostlarım, o iş buyurana haber edin; adamakıllı iş işten geçti, her iş güç çıktı elimden, bana bir iş buyursun.</p>

  <p class="normal">A sâkî, canlandır beni, sun şarabı da özleyişim büsbütün artsın; bizde var olarak ancak efendimin hayalinden başka bir şey kalmasın.</p>

  <p class="normal">Dostlarım, dostlarım, iğretiden bir tutun elimi; sarhoşum, o güzel sevgilinin yolunu bilemiyorum.</p>

  <p class="normal">Sâkî, şarap sun, sarhoş et beni, hiçbir düşüncem kalmasın; arı duru şarap kalmadıysa dertlerimle karıştır, tortulu şarap sun.</p>

  <p class="normal">Dostlarım, dostlarım, onun mahallesine tapşırın beni; o toprağa yatırın beni; o toprak sürmedir, görüştür göze.</p>

  <p class="normal">* A vergisi bol sâkî, döndür o keşişin şarabını; döndür de giden kimdir, gelen kim, haberimiz bile olmasın.</p>

  <p class="normal">Dostlarım, dostlarım, cana haber verin; diyor ki deyin, haberim var; sen arkadaşları düşünce yolunda eğler durursun.</p>

  <p class="normal">Can nağmeleriyle neşelendirin beni, tellerin seslerini duyurun bana; güzel seslerle söyleyin, dinleyeyim; şarkılarınız duyduğum en güzel, en temiz şarkılar.</p>

  <p class="normal">Dostlarım, dostlarım, o nazik, nazenin zurnacının yüzünden, nazikler, nazeninler mahallesine her gün bir coşkunluktur düşer.</p>

  <p class="normal">Tebriz’i anlatın, Şemseddin’i söyleyin ona; deyin, efendiler efendisi, odur bütün yüceliklerimin sahibi.</p>

  <p class="normal">Dostlarım, dostlarım, Farsça söylemeye bak; mecliste tek başına şeker yemek doğru değildir çünkü.<sup class="calibre2"><a href="../Text/divanson_split_342.html#footnote-700-15" id="footnote-700-15-backlink">[15]</a></sup></p>

  <h3 class="h2baslik" id="calibre_toc_2243">LXIV</h3>

  <p class="indentmetin">Rehâ kun mâcera ey can furû kun ser zi bâlâyî</p>

  <p class="indentmetin">Ki âmed nevbet-i işret zemân-ı meclis-ârâyî</p>

  <p class="normal">Vazgeç can geldi geçtisini anlatmaktan; yücelikten indir başını; zevk, işret çağı, meclisi bezeme vakti geldi.</p>

  <p class="normal">Senin lûtuf yarlığına karşı suçumuz, yanlışımız ne olabilir ki? Sen güneşimiz olduktan sonra nerden eteği yaş biri kalacak?<sup class="calibre2"><a href="../Text/divanson_split_343.html#footnote-700-16" id="footnote-700-16-backlink">[16]</a></sup></p>

  <p class="normal">Gel içeriye a tacımız, tahtımız, varımızı yoğumuzu at dışarıya; yak neyi yakacaksan, buyur ne buyuracaksan.</p>

  <p class="normal">Ateş salarsan Akl-ı Küll bahçesini tamamıyla yakar, yandırırsın da akılsızlıktan, delilikten binlerce bağ bahçe düzer, koşarsın sen.</p>

  <p class="normal">Âşık yüzlerce hileyle, düzenle rüsvay olur giderse, bu yanda rüsvay edersin onu, fakat o yanda süsler, bezersin.</p>

  <p class="normal">Suya mücevher parıltısını vermedin mi sen? Toprağın her parçasına yeşil elbiseler sunmadın mı sen?</p>

  <p class="normal">* Bir tek insanın soyundan, dünyayı insanla dol durmadın mı; bir sineğe Zümrüdüankalık şerefini veren sen değil misin?</p>

  <p class="normal">Hekimin biri, bir köre göz açacak ilacı göstermiş de al demiş, bunu sürme gibi çek gözlerine; ışıklansın, görsün gözlerin.</p>

  <p class="normal">Kör, yahu demiş, senin gördüğün gibi ben de o ilacı görebilseydim gözlerim açık olurdu, her yanı seyrederdim.</p>

  <p class="normal">Ne lûtuftur ki gül bahçesine de döküp durursun, mezarlığa da; ne ışıksın ki gözlünün de gözüne gelirsin, gözsüzün de.</p>

  <p class="normal">O lûtfu dirilere dökersen gökyüzünden de öteye uçarlar; ölülere dökersen ölüler dirilirler, İsa kesilirler.</p>

  <p class="normal">Pisliği, leşi kuzguna gıda edersin; o kuzgun, dudunun şeker yerken tattığı tadı ne bilsin.</p>

  <p class="normal">Ne yaptı, ne dedi o kuzgun ki tezeği gıda ettin ona? O sözden, o işten Tanrı korusun bizi.</p>

  <p class="normal">O yemyeşil dudu ne söz söyledi ki şekeri gıda ettin ona? Lûtfunla o söze aç bizim dilimizi de.</p>

  <p class="normal">Kimdir o tezek tadan kuzgun? Dünya mevkii kazanmak için din bilgisinden başka bir bilgi bellemeye uğrattığın kişi.</p>

  <p class="normal">* Kimdir o hikmet kaynağı kesilmiş, şeker gönüllü dudu ki söylemeye koyuldu mu, Ahmed gibi dili Tanrı sözünü söyler?</p>

  <p class="normal">Gönlümde bir güzel, susarsan daha iyi olur diyor; çünkü bu söz çok nazik kişilerin canlarını çileden çıkarır, çıldırtır gider.</p>

  <h3 class="h2baslik" id="calibre_toc_2244">LXV</h3>

  <p class="indentmetin">Kucâ bâşed du-rûyanrâ miyân-ı âşıkan câyî</p>

  <p class="indentmetin">Ki bâ sad rû teme dâred zi rûz-ı ışk-ı ferdâyî</p>

  <p class="normal">İkiyüzlülerin yeri nerden olacak âşıklar arasında? İkiyüzlü kişi, aşk gününden, yarına ait yüzlerce tamaha düşer.</p>

  <p class="normal">* İkiyüzlüler tamaha düşerler ama can padişahı reddeder onları; Zülkarneyn gibi ustalıkla demir bir set çeker önlerine.</p>

  <p class="normal">Öyle bir yüze karşı ikiyüzlülük, cennetlerde pislik aramaya benzer; münafık, düzenci kişi, gerçekler meclisine sığar mı hiç?</p>

  <p class="normal">O, canın göğünü de bilir, dalını, budağını da, arslanların damarlarında dolaşanı da; ışığı artıp duran gözleriyle hepsini bir bir görür, bilir.</p>

  <p class="normal">Sonuçları bilir; rızıkları yollar her gerçeğe, her eşsiz ere esenlikler bağışlar.</p>

  <p class="normal">Yüzünün örtüsünü açar; bir güneştir gösterir, yıkık yere bir ışıktır verir, yeniden düzer, koşar, tazeleştirir.</p>

  <p class="normal">Bu padişah ikiyüzlü olsaydı, ateş huylu, ateş tabiatlı olmazdı; nefsin düşünceye dalınca eğri büğrü gidişi de ancak araştırmadan meydana gelirdi.</p>

  <p class="normal">Fakat onun ikiyüzlülüğü olsa bile kinden değildir; çünkü o aynadır; o gönülde kin, yahut kötü bir düşünce görünüyorsa senden aksetmiştir o.</p>

  <p class="normal">O ışığa omuz vurmaya kalkışma, yoksa ebediyen kör kalırsın; aslanlarla savaşa girişme, sen bir sevdalı tilkisin ancak.</p>

  <p class="normal">Aslanlarla kavgaya girişen köpeklerin boyunları kırılır; ne hile kalır, ne düzen; ne ikiyüzlülük kalır, ne yüz yüzlülük.</p>

  <h3 class="h2baslik" id="calibre_toc_2245">LXVI</h3>

  <p class="indentmetin">Yekî ferheng-i dîger nev berâr ey asl-ı dânâyî</p>

  <p class="indentmetin">Bibin tu çâre-i ez nov ki elhak saht binâyî</p>

  <p class="normal">A bilginin temeli, bir başka, yepyeni hüner beze; gerçekten de adamakıllı bir görüşün var; yeni bir çare gör, yeni bir çare bul.</p>

  <p class="normal">Nice gönüller senin lâ’linle mücevherler gibi parıl parıl parlıyor; nice dudular senin şekerinden öğrendiler şekerler çiğnemeyi.</p>

  <p class="normal">Âşıkın ateşinde dumanın yok diye kınadın; ateşi yoksa haklısın, fakat varsa ne buyurursun?</p>

  <p class="normal">Yürü git a devlet arayan can, ne yapacağım devleti ben? Varım, aşk var, kapkaranlık gece var, şarap içiş var.</p>

  <p class="normal">Gel a günümün eşi dostu; dün gece kulağına, zevk, neşe, yok oldun mu gülmeye başlar; varını yoğunu kaybet ki artasın, var olasın dememiş miydim?</p>

  <p class="normal">A gönül, bir söylemiyorsun ki, ne oldu, nereye gitti düzenin, hilen? Canın elinden şarap içtin; o yüzden elsizsin, ayaksızsın sen.</p>

  <p class="normal">A Tebrizli Şems, her gece ne inciler saçmadasın; ne padişahsın sen, ne can bağışlayıcısın, ne güneşsin, ne denizsin sen.</p>

  <h3 class="h2baslik" id="calibre_toc_2246">LXVII</h3>

  <p class="indentmetin">Muselmânan Muselmânan merâ cânîst sovdâyî</p>

  <p class="indentmetin">Çu tûfan ber serem bâred ezin sovdâ zî bâlâyî</p>

  <p class="normal">Müslümanlar, Müslümanlar, sevdalı bir canım var; bu sevda tufan gibi yücelerden başıma yağmada benim.</p>

  <p class="normal">Müslümanlar, Müslümanlar, o nazik, nazenin zurnacının yüzünden nazikler, nazeninler mahallesine her gün bir coşkunluktur düşer.</p>

  <p class="normal">Müslümanlar, Müslümanlar, cana sorun, a öndülü kapan deyin; düşünce yolunun ötesinde arkadaşları ne diye eğlersin?</p>

  <p class="normal">Müslümanlar, Müslümanlar, el yuyun gönlümden benim; bu düşünceyle gönlümü bir denizin dalgasına kaptırdım çünkü.</p>

  <p class="normal">Müslümanlar, Müslümanlar, o iş buyurana haber edin; adamakıllı iş işten geçti, her iş güç çıktı elimden, bana bir iş buyursun.</p>

  <p class="normal">Müslümanlar, Müslümanlar, iğretiden tutun elimi; sarhoşum, o güzel sevgilinin yolunu bilemiyorum.</p>

  <p class="normal">Müslümanlar, Müslümanlar, onun mahallesine tapşırın beni; o toprağa yatırın beni; o topraktan meydana gelir görüş.</p>

  <p class="normal">Müslümanlar, Müslümanlar, Farsça söyleyeyim; mecliste tek başına şeker yemek doğru değildir çünkü.</p>

  <p class="normal">Gel a Tebrizli Şems, şu söz söylemek perdedir; senden başkası gerekmez, sensin gereken ancak.<sup class="calibre2"><a href="../Text/divanson_split_344.html#footnote-700-17" id="footnote-700-17-backlink">[17]</a></sup></p>

  <h3 class="h2baslik" id="calibre_toc_2247">LXVIII</h3>

  <p class="indentmetin">Elâ ey cân-ı kuds âhır be sûy-ı men nemîyâyî</p>

  <p class="indentmetin">Hemâre can beten âyed tu sû-yı ten nemîyâyî</p>

  <p class="normal">A tertemiz can, sonucu, gelmiyor musun yanıma? Can daima bedene gelir; sen ne diye gelmiyorsun bedene?</p>

  <p class="normal">Sen benden elini eteğini çekinceye dek, ben senden elimi eteğimi çekerdim; kan ağlıyorum şimdi, fakat gelmiyorsun şu eteğime benim.</p>

  <p class="normal">Nisan yağmurun yağmadıkça ne de susuzdur canım; ne harmansın ki şu harmanı yanıp kavrulmuşa bir türlü gelmezsin sen.</p>

  <p class="normal">O bakıştan uzak kaldım da halimi âlem seyreder oldu; görüp gözetmeye gelmiyorsan, bâri seyretmeye gel beni.</p>

  <p class="normal">A güzelim benim, o periye, büyüyle, düzenle gelmeyeceksen ne diye uykumu aldın gittin demiyor musun?</p>

  <p class="normal">A onunla buluşma gerdanlığı, ne de bezersin gerdanı; fakat gelmiyorsun boynuma, kumru gibi feryat ediyorum ben.</p>

  <p class="normal">Yüreğin taş gibi, ben de demir gibi ayak diremişim aşkta; a mıhladız, demire gelmeyecek misin sen?</p>

  <p class="normal">Kime yüz tutarsan bizden-benden kurtulur gider; yüzlerce batman ağırlığında olan şu ayrılığa niçin gelmezsin ki?</p>

  <p class="normal">A bahar, sen yağmadıkça nerden açılıp saçılacağız? Eğleşilecek, esenleşilecek yer yurt sensin; sen gelmedikçe nerde eğleşeceğiz, nerde esenleşeceğiz?</p>

  <p class="normal">A gizlileri gören ışık, şu gözde parlamıyorsun; a tüm söz söyleyiş şu kekemeye gelmiyorsun.</p>

  <p class="normal">Müjdeler getirecek kuşa darı oldum, yerlere saçıldım, a müjde getirecek kuş, şu darıya da gelmiyorsun.</p>

  <p class="normal">Şu ayrılık pususunda bütün canlar titreşip duruyor; onlara emniyet vermek için gelmiyorsun şu pusuya.</p>

  <p class="normal">Dil, a güzel sesli, seni övmek için yeni açılmış süsene dönmüş; fakat a Tanrı’nın gül bahçesi, gelmiyorsun şu süsene.</p>

  <p class="normal">A neşe şarabı, ustalar gibi için aşkla dopdolu; sarhoşluk küpü âdeta, fakat küpten ne diye akmazsın?</p>

  <p class="normal">Canımın geçim yurdunda güneş somunu yoksa, senin güneşin olmadığı halde neden aydın bu ev? Gelmiyorsun, neden?</p>

  <p class="normal">A güneş, ev ev onu aramıyorsan, gece hırsızları gibi her pencereden ne diye giriyorsun içeriye?</p>

  <p class="normal">Mademki onun güzellik ovası, cana bir emniyet yurdudur; ne diye korku içinde kalıyorsun; ne diye o emniyet yurduna gelmiyorsun?</p>

  <p class="normal">Kır şu beden cevizini; içini de ez gitsin; ne diye gelmiyorsun aşk kandiline yağ gibi?</p>

  <p class="normal">Suyla yağ oldun mu, yol nerdeyse ışığınla bulunur; yağsız suyu götürme; düşmansız gelmiyorsun zaten.</p>

  <p class="normal">Kendini geçer akçe biliyorsun; fakat şunu görmüyorsun ki kendi elinde kalakaldın, hazineye gelmiyorsun.</p>

  <p class="normal">Tebrizli Şems’in aşkıyla Mûsa gibi görün bana dedim; ne diye Tebriz Tur’undan, göremezsin diye gelmiyorsun ki?</p>

  <h3 class="h2baslik" id="calibre_toc_2248">LXIX</h3>

  <p class="indentmetin">Birun şov ey gam ez sîne ki lûtf-ı yâr mîyâyed</p>

  <p class="indentmetin">Tu hem ey dil zi men gum şov ki an dildâr mîyâyed</p>

  <p class="normal">Gönülden çık a gam, sevgilinin lûtfu geliyor; sen de kaybol yanımdan a gönül, o gönüller alan geliyor.</p>

  <p class="normal">Sevgiliye neşe diyemem; neşeyi de geçmiştir o; onun aşkının yüceliği sayesinde neşeden bile utanıyorum ben.</p>

  <p class="normal">Müslümanlar, Müslümanlar, yeni baştan Müslüman olun; çünkü küfür bile sevgilimden utanmış da Müslüman’casına geliyor.</p>

  <p class="normal">Git be şükür, bu nimet şükrün haddini de aştı; sabır bâzı kere işe yarar ama dayanamıyorum, sabredemeyeceğim artık.</p>

  <p class="normal">Gidin a şekiller; yepyeni bir şekil geldi; sizin bayraklarınızı baş aşağı eder; o çoklar çoğu, bollar bolluğu geliyor.</p>

  <p class="normal">Şu gönlün kapısı, duvarı sapır sapır yıkılmada; çokluğundan kapıdan sığmıyor, ardından duvarı yıkıp geliyor.<sup class="calibre2"><a href="../Text/divanson_split_345.html#footnote-700-18" id="footnote-700-18-backlink">[18]</a></sup></p>
</body>
</html>
