<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">Birinci Ciltteki Şiirler Hakkında Birkaç Söz</h2>

  <p class="normal">İlk cilt olarak Bahr-i Recez’le Bahr-i Muzâri Arîz’i sunuyoruz. Bahr-i Recez’de 163, Bahr-i Muzâri Arîz’deyse 147 şiir var. Böylece iki bahirdeki şiirlerin sayısı 310’dur ve beyit sayısı 3610’dur.</p>

  <p class="normal">Bu gazellerin içinde bâzılarının ne sebeple ve ne vakitler söylendiğini Eflâkî’den öğreniyoruz:</p>

  <p class="normal">XXI. gazel, Sultan Veled’in düğününde okuduğu gazeldir (Menâkibü’l-Ârifîn, İst. Üniv, K. Farsça yaz. 1231, 139 a; Tahsin Yazıcı terc. Maârif Vekil. yayın. 1953-1954, II, 165). LXXIII. gazel Kemâl-i Kavvâl’in rivayetine göre bir semâ’ esnasında ve Kemâl’in tefine bir avuç toprak koyduktan sonra söylediği gazeldir. Menkıbeye göre bu bir avuç toprak altın olmuştur, bize göreyse Kemâl-i Kavvâl, Mevlânâ’nın sunduğu bu bir avuç toprağı altından da değerli bulmuştur (aynı eser, 86. a, I, 942). LXXXIII. gazel, Eflâkî’ye göre Zirva hamamına girip yedi gün kaldıktan sonra çıkınca söylediği gazeldir (s. 105, 106. a, I, 616). Eflâkî’nin rivayetine göre Muineddin’in evindeki semâ’dan sonra kalkıp hamama gitmiş, yedinci günü Sultan Veled’in ricasıyla çıkmış ve yüzüne bakarak CXLIII. gazelin 17. beytini (beyit 1843) okumuştur (56. a-b, I, 321). CLIV. gazeli torunu Ulu Arif Çelebi’nin doğumu dolayısıyla söylenmiştir (s. 208, 160. b, II, 284). Eflâkî’ye göre “D” harfine ait olan XLIII. gazel, Kâtibü’l-esrâr Fahreddin Sîvâsî’ye söylenmiştir. Bu zat, şiirleri temize çekerken bâzı sözleri değiştirmiş. Bir gün delirmiş. Hattâ Eflâkî, bu deliliği şiirlerin sözlerini değiştirme yüzünden mânevî bir tedip saymadadır (45. b - 46. a, I, 259).</p>

  <p class="normal">Eflâkî, “Gene geldim, gene geldim; işte budur âşıkların deliliği” meâlindeki mısra’ ile başlayan şiirini, Çelebi Celâleddin İsfehsâlâr rivayetiyle, gene bir gün hamamdan çıkınca okuduğunu söylüyor (86. a, I, 491). Gazelden verilen bu ilk mısra’, bizim XCIV. gazelin ilk mısra’ına pek benzer, fakat o mudur, yâni mısra’ yanlış mı yazılmıştır? Bunu kesin olarak söyleyemeyiz. Çünkü Mevlânâ’ya atfedilen ve Eflâkî’nin kaydettiği mısra’ ile başlayan bir gazel de var (Dîvân-ı Kebîr, İst. Üniv. K. F. yaz. 1270, 79. a). Bu gazelde Farsçaya uymayan düşüklükler, saçma sapan sözler, tekrarlar bulunduğuna göre kesin olarak Mevlânâ’nın değildir; zaten metnimizde ve doğru nüshalarda da yok. “Gene kargaşalıklarla, gürültüler kopararak geldim; budur âşıkların deliliği. Gene coşarak geldim; budur âşıkların deliliği” meâlindeki beyitle başlayan bir başka gazel daha var ki bu da muahhar yazmalara girmiş (meselâ İst. Üniv. K. F. y. 1234, 186. a-b). İçinde Arapça, Türkçe beyitler de bulunan ve tamamıyla bozukdüzen bir karalama olan bu şiirin de Mevlânâ’ya ait olmadığı muhakkaktır. Eğer Eflâkî, bu iki gazelden birini, yahut bizim sandığımız gibi ilkini kastediyorsa bu ancak Mevlânâ’nın şiirlerine başka şâirlerin şiirlerinin çok eskiden karışmaya başladığını göstermesi bakımından önemlidir.</p>

  <p class="normal">Bahr-i Muzâri Arîz’deki XXXI. gazelin son beytini Şemseddin-i Mardinî’nin medreseden içeriye girmesi üzerine okuduğunu Eflâkî, Mahmud-ı Neccâr’dan rivayet eder (29. b, I, 162). Eflâkî’ye göre LXXXI. gazelin 10. beytini son hastalığında okumuştur (111. a, II, 12). LXXXIV. gazel, Eflâkî’ye göre son gazelidir ve bu gazeli söylediği gecenin ertesi günü, güneş batarken O da ebediyyet âlemine doğmuştur (111. a, II, 13-14. Mevlânâ Celâleddin, s. 125-127. Bu gazelden 127. sahifede bahsedilmiştir).</p>

  <p class="ortayazi">*</p>

  <p class="normal">Dîvân-ı Kebîr, bütün doğu dîvânlarında olduğu gibi alfabetik bir tertibe tâbi tutulmuştur. Ancak büyüklüğü dolayısıyla her bahirdeki şiirler, ayrı bir dîvân gibi aynı tertiple sıralanmıştır. Bu yüzden Mevlânâ’nın coşkunluk ve verim devresindeki şiirler, ilk devirlerindeki manzumelerle son zamanlarındaki manzumeler bu Dîvân’da koyun koyunadır, kucak kucağa. Zahidâne bir şiirle bütün kayıtlardan hür bir şiir, pırıl pırıl aşktan ibaret sözlerle Tanrı’ya ihlâstan örülen sözler yan yanadır, baş başa. Son söylediği şiir bile vezni yüzünden ilk bahirde, “N” harfindedir. Hasılı bu çeşit bir tertip, şiirleri kronolojik sıralamaya, Mevlânâ’nın geçirdiği rûhî devrimi adım adım takibe imkân bırakmaz. Fakat ne yapalım ki biz metni sunuyoruz, Dîvân’ın klasik tertibini bozamayız. Bu rûhî devrime göre bir Gül-deste yaptık. Dediğimiz gibi her Mevlânâ âşıkı, her bilgi dostu, hemen herkes, tam metni, tam tercemeyi beraber istedi. Bu istek de bizim isteğimiz oldu, bu işe giriştik. Gül-deste’de sunduğumuz gazeller, tabiî nüsha farklarıyla belki altı, belki beş ciltte tamamlayacağımız Dîvân-ı Kebîr’in şu yahut bu cildine ayrı ayrı, yer yer girecektir. Bunda mazuruz, mazur görüleceğimizden de eminiz. Tam o gazele geldiğimiz vakit, metinde de oraya raslamış olan gazeli atlayamazdık. Biz bu gazeli, Gül-deste’de, filânca gazel olarak terceme etmiştik, nüsha farkları şunlardır diyemezdik, tam metin sunuyoruz biz.</p>

  <p class="normal">Bütün bu sözlerden sonra da diyeceklerimiz var:</p>

  <p class="normal">II. şiir, önceden âşıkları kınayan, aşkı kötü gören birisine, hem de zengin, hademli haşemli, herkesin baş eğdiği, boyun büktüğü zengin, belki tacirlerden, belki de beylerden birine söylenmiş. Metinde adı geçmeyen bu zattan “Hâce” diye bahsedilmesine bakılırsa ticaretle uğraşan biri olmalı. Aşkı kınarken âşık olup dillere düşen bu adamı Mevlânâ kutluyor, ilk halini yeriyor, aşka düştükten sonraki halini beğeniyor, kahır yüzünden lûtfa uğradığını bildiriyor. Bu zatın kim olduğunu bilemiyoruz. Eflâkî’de de bir kayda raslayamadık.</p>

  <p class="normal">CXII. şiirde geçen hırsız hikâyesini Mesnevî’de de anlatır (tercememiz, İst., 1943, s. 260-261).</p>

  <p class="normal">İkinci bahrin LXXXIX. şiirinin altıncı beytini (beyit 2984), meâl bakımından Barak Baba’nın (ölm. 1307) şathiyesinde, “Dokuz öküz bir sokum, yerden göğe bir ekser” tarzında buluyoruz (bakınız: Abdülbâki Gölpınarlı: Yunus Emre - Hayatı, İst. İkbâl Kitabevi, 1936, s. 207). Zaten bu şathiyenin birçok yerlerinde Mevlânâ’nın tesirlerini görmedeyiz. Barak Baba’nın ve halifesi Hayran Emirci’nin Mevlânâ’ya büyük saygısı ve Mevlevîlerle müsbet münasebeti bulunduğu düşünülürse bu tesirin sebebi anlaşılır (bakınız: Mevlânâ Celâleddin, s. 240, Mevlânâ’dan Sonra Mevlevîlik, İst. İnkılâp Kitabevi, 1953, s. 72-73).</p>

  <p class="ortayazi">*</p>

  <p class="normal">Ya bütün bu sözleri ederim de, derim de bu işte benim kadar emeği geçenleri gönül diliyle anmam mı sanırsın a benim canım?</p>

  <p class="normal">Öyle şey mi yaparım ben, böyle iş mi ederim?</p>

  <p class="normal">Yardım edenlerim var elbet. Gönlümün çerağını yakan, yolumu aydınlatan, elimden tutan, beni çekip bağrına basan azizim Huseyn Fahreddin Dede, dedelerim İbrahim ve Zuhûrî Dedeler, Mevlevî zarafetinin belki de son mümessili Mehmed Abdülbâki Dede, hani bana 1912’de, on iki yaşımdayken ilk defa Âşıklar Kâbesi’ne giderken</p>

  <p class="indentmetin">Mısrâ-i evvelini söyleyiniz sultanın,</p>

  <p class="indentmetin">Minicik âşıkıdır Hazret-i Mevlânâ’nın.</p>

  <p class="normal">hükmünü veren, sonradan dostu olmakla övüneceğim Abdülbâki Dede… Daha nice canlar, Seyyid Abdülkadir, hele Seyyid Muhtâr… Bütün bunlardan sonra Remzi Bengi. Ne kaprislerime tahammül etti bu insan, ne isteklerime mutavaat gösterdi. Dîvân-ı Kebîr’in güzel, temiz, iyi, tam çıkması için elinden gelen gayreti esirgemedi. İlk andıklarımın sırlarını kutlarken ona da kutluluklar dilerim. Ayrıca İstanbul Üniversitesi Kütüphanesi’nin değer biçilmez müdürü Nûreddin Kalkandelen’e nasıl teşekkür edeyim, bilemiyorum. Arayacağım kitabı, tarihi o arar, bulur; koltuğu altında rahat rahat çalışırım, gönül kahırlarımı bile benimle paylaşır; var olsun. Söze son verirken kitabı dizenlere, düzeltenlere, düzeltmede bana yardım eden Hâlis Topçu’ya, bana gönül huzuru vererek çalışmamı sağlayan oğlum Mehmet Gölpınarlı’ya, hasılı bu işe emeği geçen her cana, candan saygılar, sevgiler.</p>

  <p class="ortayazi">*</p>

  <p class="normal">Zaten ben arada yoktum ya, büsbütün çekiliyorum aziz okuyucu. O, benim dilimden bu sözleri ettiği gibi “can” dediği canlar canı Çelebi Husâmeddin’in dilinden de “Kaldır perdeyi, açıkça söyle; güzelle sırtımda gömlek yatamam ben” demişti (Mesnevî, I, 1942, s. 14, B. 138); fakat gene kendi, kendinden cevap vermişti de demişti ki: “O, tastamam soyunursa ne sen kalırsın, ne kucağın kalır, ne belin… Şu âlemi ışıtan güneş, birazcık yaklaştı mı her şey yandı gitti. Fitneyi, kargaşalığı, kan dökücülüğü arayıp aktarma; Şems-i Tebrîzî’den bundan fazla bahsetme” (aynı cilt, aynı sahife, B. 140-142).</p>

  <p class="normal">Artık bu köpük köpük fışkıran, dalga dalga coşan, alev alev seni saran, can can yaşatan, adım adım götüren, insan insan olduran… Bu yaşayışındaki çeşitli duyguları dile getiren, bu aklına gelenleri önüne seren, çözemediğin duyguları perde perde açan, aşamadığın belleri kıt’a kıt’a gideren, yakan, yıkan, fakat yalnız seni senliğinden, benliğinden alan, topluma veren satırlarla seni baş başa bırakıyorum.</p>

  <p class="normal">Dinle insanoğlu, dinle. O, diyor ki:</p>

  <p class="sagnormal">abdülbâki gölpınarlı</p>
</body>
</html>
