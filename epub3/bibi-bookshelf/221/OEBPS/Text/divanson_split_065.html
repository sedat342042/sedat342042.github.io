<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_53">BAHR-İ HAFÎF<br class="chapter"/>
  –MÜSEDDES–</h2>

  <p class="ortayazi">feilâtün mefâilün feilât</p>

  <h3 class="h2baslik" id="calibre_toc_1707">— A —<br class="chapter"/>
  I</h3>

  <p class="normal">(s. 288) A hekim, delinin akıllanması için gene oku afsunu.</p>

  <p class="normal">Hiçbir şeyden haberimiz olmasın, bir ilaç bul; şaraba kat afyonu.</p>

  <p class="normal">Mademki kurtulamıyorsun, neliksiz-niteliksiz ol da neliksiz-niteliksiz güzelliği gör.</p>

  <p class="normal">A sâkî, kanlarla dopdolu gönüle bak da o kan gibi lâ’l kadehi sun.</p>

  <p class="normal">Çünkü akıl, aşağılık olduğundan hırsa düşer de her aşağılık kişiye secde eder.</p>

  <p class="normal">Fakat şarap içenler gökyüzünün şu gediksiz iki değirmisini de yarım arpaya bile almazlar.</p>

  <p class="normal">Aşkın ululuğunu Mecnun’dan sor da başta ona yarayacak nelerin var, bir anla.</p>

  <p class="normal">Aşka uyup yol azıtanlar yüz binlerce yolu yordamı, kanunu, töreyi yırtar, geçerler.</p>

  <p class="normal">A seher yeli, kerem et de tarafımdan o görülmemiş inciler denizine söyle;</p>

  <p class="normal">* De ki: Öfkeyle, ben o kokmuş, kurumuş, şekil verilmiş balçığa can vermem demişsin amma,</p>

  <p class="normal">A Tebrizli Şems diyor, zamanın Mûsa’sısın sen, Hârun’u ayrılığına düşürme.</p>

  <h3 class="h2baslik" id="calibre_toc_1708">II</h3>

  <p class="normal">Sevgilimiz kucağımıza geldi; gülümüzün, şekerimizin ucu, sonu yok.</p>

  <p class="normal">Biz boyuna gülbeşeker içindeyiz, onun için göğsümüzde gönlümüz çok kuvvetlidir.</p>

  <p class="normal">Zühre bile ordumuzun çevresinde çizginebilmek için halden hale girer.</p>

  <p class="normal">Kanat açar, göklere uçarız; çünkü mayamız Arş’tandır bizim.</p>

  <p class="normal">Gökyüzündekiler bizim amberleşmiş huyumuzdan buhur yakarlar.</p>

  <p class="normal">Ülkemizin anayolu baştan başa nesrinliktir, erguvanlıktır, güllüktür.</p>

  <p class="normal">Bizim aydın soluğumuzun yeli esmedikçe dünya, ne güler, ne açılır.</p>

  <p class="normal">Canı geliştirip olgunlaştıran aşk yelimizle havadaki zerreler bile canlanır.</p>

  <p class="normal">Söz bilen gönül dilimizden kulaklar, gayb sırlarına mahrem olur.</p>

  <p class="normal">Tebrizli Şems, bulutları yakar, dağıtır; gölgesi eksik olmasın başımızdan.</p>

  <h3 class="h2baslik" id="calibre_toc_1709">III</h3>

  <p class="normal">* Yücelerden gelen tespih sesini duy; yürü var, sen de “onun yücelerden yüce adını tespih et.”</p>

  <p class="normal">* “Yayım yerini meydana getirdi” çayırlığını bulursan gönlün gülle, sünbülle yetişir, gelişir orda.</p>

  <p class="normal">* “Gizliyi de bilir, açığı da” âyeti, bu ceylanın şeklidir, göbeğindeki misktir.</p>

  <p class="normal">* Onun ceylanlarının soluğu geldi mi, can “doğru yolu bulurdu” çayırlığına yönelir.</p>

  <p class="normal">* “Seni okutacağız da, unutmayacağız” dendi mi, susuzluk unutulur gider.</p>

  <h3 class="h2baslik" id="calibre_toc_1710">IV</h3>

  <p class="normal">Gönlümde yüzlerce davul çalınıyor; yarın duyarız sesini.</p>

  <p class="normal">Yarının derdi, sevda vesvesesi, kulakta pamuktur, gözde kıl.</p>

  <p class="normal">Hallâc gibi, tertemiz erler gibi sen de aşk ateşine yak şu pamuğu.</p>

  <p class="normal">Ateşle pamuğu ne diye tutar durursun? Bu ikisi zıttır birbirine, bir arada duramaz.</p>

  <p class="normal">Aşkla buluşman yakın; buluşma günü için güzelleş.</p>

  <p class="normal">Ölümümüz neşedir, buluşmaktır bize; sana yassa yürü git burdan.</p>

  <p class="normal">* Mademki şu dünya zindandır bize; zindanın yıkılması zevktir, neşedir elbet.</p>

  <p class="normal">Onun zindanı bile bu kadar güzel olursa dünyayı bezeyen meclisi nicedir ki?</p>

  <p class="normal">Şu zindanda vefa arama sen, burda vefanın vefası yok çünkü.</p>

  <h3 class="h2baslik" id="calibre_toc_1711">V</h3>

  <p class="normal">Kulağım haberini beklemekte; can, candan bir selâmını dilemekte.</p>

  <p class="normal">Kadehinin coşkunluk kokusunu bekliyor da gönlümde iştiyak coşup köpürüyor.</p>

  <p class="normal">A güzelim, tuzağın o kadar hoş, o kadar gönül çekici ki o tuzağa yem serpmeye hiç lüzum yok.</p>

  <p class="normal">Senin en aşağılık kulunun giydiği abaya padişahlar taçlarını, kemerlerini saçı olarak saçarlar.</p>

  <p class="normal">Aşkına ilk düşünce, sonunu düşünmeye girişmiştim; heyhat.</p>

  <p class="normal">Beni bir zincir haline getir de devenin ayağına bağla; nasıl olur da hörgücünü umabilirim ben?</p>

  <p class="normal">Lûtfunla senden süt emen, sütten kesmeni ölüm bilir.</p>

  <p class="normal">O gayb sırlarını açıklayan dilinin hakkı için, kulağıma ulaştır selâmını senin.</p>

  <p class="normal">O devletler bağışlayan sarayının hakkı için, uzacıktan bir göreyim damını senin.</p>

  <p class="normal">Baş sana secdeden bir kâr elde ederse o herkese yayılan lûtfundan ne eksilir, ne ziyan edersin ki?</p>

  <p class="normal">A Tebrizli Şems, şu dağınık gönül, adını ta ciğerine yazmıştır.</p>

  <h3 class="h2baslik" id="calibre_toc_1712">— B —<br class="chapter"/>
  VI</h3>

  <p class="normal">Gözler uykudan açılmıyor; aç gözünü de topluluğu bul.</p>

  <p class="normal">Bak da gör, gözler göz çukurlarında cıva gibi kararsız bir hale gelmiş.</p>

  <p class="normal">Gece uzadı, halk yıldızlar gibi ay ışığına düştü.</p>

  <p class="normal">Gözün akı da, karası da uyku şarabıyla harap oldu gitti.</p>

  <p class="normal">Bütün düşünceler yapraklar gibi döküldü; bütün sebeplerin üstüne toz kondu.</p>

  <p class="normal">Akıl bir bucağa çekildi de, akıl, senin aklınsa hadi diyor, bul bakalım.</p>

  <p class="normal">Gece esrarkeşine bak; bütün halka şu esrardan sundu.</p>

  <p class="normal">Göz, ayına gayına, suya, buluta düştü; iş soruyu, cevabı aştı.</p>

  <p class="normal">O düşünceleri keskin atlıların hepsi de eşekler gibi balçığa kakılakaldı.</p>

  <h3 class="h2baslik" id="calibre_toc_1713">VII</h3>

  <p class="normal">A arkadaşlar, sevgili barışmaya geldi; ne oldu size de kapı dibinde oturakaldınız?</p>

  <p class="normal">Ayrılık, bekleyiş çağı geçti; a aklı başında olanlar, girin kapıdan.</p>

  <p class="normal">Güzellik güneşi göğsünü açtı; yalımları içinde elbiselerinizi soyun.</p>

  <p class="normal">(s. 289) Aşkın edebi, tamamıyla edebi bırakmaktır; aşk ümmetinin aşkı baştan başa edeptir.</p>

  <p class="normal">Aşk şarabı, adı sanı, ârı namusu kırdı geçirdi; ne göreceğin baş kaldı, ne seyredeceğin kuyruk.</p>

  <p class="normal">Aşk tadı kafayla karıştı, birleşti; kulların sahipleriyle karılması gibi hani.</p>

  <p class="normal">Gönül kızları kalb bahçelerinin, bahçelerdeki dönme dolapların ta ortasında, sarhoş bir halde yerlere serildiler.</p>

  <p class="normal">* Gönüllere mahrem değilseniz onları perde ardından sorun.</p>

  <p class="normal">A Tebrizli Şems, aşk kadehini sunmak senden; bizden de şarap için kebap olarak al ciğerimizi gitsin.<sup class="calibre2"><a href="../Text/divanson_split_422.html#footnote-500-26" id="footnote-500-26-backlink">[26]</a></sup></p>

  <h3 class="h2baslik" id="calibre_toc_1714">— T —<br class="chapter"/>
  VIII</h3>

  <p class="normal">Bu gece uyku bedenden de kaçtı gitti, baştan da; gönlü, bu çeşit yıkılmış görünce kaçtı gitti.</p>

  <p class="normal">Uyku, gönlü yıkılmış, yanmış, kavrulmuş gördü; fakat tatsız tuzsuzdan o yüzden kaçtı.</p>

  <p class="normal">Yoksul uyku aşkın pençesi altında bir hayli yaralar aldı, ıztırabından kaçtı gitti.</p>

  <p class="normal">Aşk timsah gibi ağzını açtı; uyku da balık gibi denize daldı, kaçtı.</p>

  <p class="normal">Uyku, düşmanını insafsız görünce dura kaça, birden fırladı, geri dönüp sıvışıverdi.</p>

  <p class="normal">Ay yüzlümüz geceleyin doğdu, uyku da gölge nasıl güneşten kaçarsa öylece kaçtı gitti.</p>

  <p class="normal">Uyku uyanık devleti görünce kartaldan serçe nasıl kaçarsa öylece kaçtı.</p>

  <p class="normal">Tanrı’ya şükürler olsun, devlet kuşu gene geldi; devlet kuşu gelince de şu karga uçtu gitti.</p>

  <p class="normal">Aşk uykudan bir soru sordu; uyku cevaptan âciz oldu da kaçtı.</p>

  <p class="normal">Uyku altı yandan da kapıları kapatıyordu; fakat Tanrı kapı açtı da kaçtı gitti uyku.</p>

  <p class="normal">A Tebrizli Şems, senin hayalinle uyku âdeta bir yanlıştır; doğrudan kaçar gider.</p>

  <h3 class="h2baslik" id="calibre_toc_1715">IX</h3>

  <p class="normal">Gir içeriye; sensiz zevkin tadı yok; kimdir o ki sana canla, gönülle kul köle kesilmemiş olsun?</p>

  <p class="normal">A canımıza bedendeki can gibi canlar veren; can gibi pek gizlisin, fakat gizli de değilsin sen.</p>

  <p class="normal">Nereye el kosan candır orası; fakat cana el komanın imkânı yok hani.</p>

  <p class="normal">Bedende tertemiz bir hale gelen can, sevgilinin ayna tutanıdır ancak.</p>

  <p class="normal">* Şu anda Güneş’le Ay bir araya geldi; darmadağın masal söyleme vakti değil şimdi.</p>

  <p class="normal">Sarhoşluğum pek arttı; korkuyorum şu söze dönüp dolaşacak meydan kalmayacak.</p>

  <p class="normal">Elini ağzıma koy da o söze gelmeyen sözü söylemeyeyim ben.</p>

  <h3 class="h2baslik" id="calibre_toc_1716">X</h3>

  <p class="normal">Sağdan soldan sûfîler geldi; hepsi de o yandan bu yana, mahalleden mahalleye, şarap nerde diye gezinip duruyor.</p>

  <p class="normal">Sûfînin kapısı gönüldür, mahallesi can; sûfîlerin şarabı Tanrı küpünden sunulur.</p>

  <p class="normal">Sûfî küpün ağzını açtı da haydi diye bağırdı; gelsin bize âşık olan.</p>

  <p class="normal">Bu çeşit şarap, bu çeşit sarhoşluk her mezhepte helâldir, içilir durur.</p>

  <p class="normal">Boz tövbeyi, böylesine bir mecliste hatadan tövbe etmek, yüz binlerce hatadır.</p>

  <p class="normal">Tövbeni bozdun mu zahitleri de çağır; çünkü bugün çağrı günü.</p>

  <p class="normal">Halk seni gözden çıkardıysa ne var? Âşıkların gözbebekleri yerin yurdun senin.</p>

  <p class="normal">Yüzünün suyu gittiyse gam yeme; âşıkın yeri sudan da dışarıdır, havadan da.</p>

  <p class="normal">Bildikler bizden çekilirse çekilsin girsin; zaten denize batanın bildiği, denizdir, orda yüzer o.</p>

  <h3 class="h2baslik" id="calibre_toc_1717">XI</h3>

  <p class="normal">Neşelen ey deniz, a abıhayatın kaynağı; öz sensin, başka ulular sıfatlara benzer ancak.</p>

  <p class="normal">Ah, ne dedim? Nerden nereye? Senin zatına lâyık bir sıfat nerde?</p>

  <p class="normal">Yüzünün aşk denizine dalıp dalgalarla yüzen kişi, Fırat’a bile bıyık altından güler durur.</p>

  <p class="normal">Dünyaya şekerin bir yüz gösterse doğudan batıya dek şeker kesilir gider dünya.</p>

  <p class="normal">Sevgilinin kadehini gördü canım; kendi kanı gibi lâ’l bir renkteydi; hah işte sana şarap dedi.</p>

  <p class="normal">Can son yudumuna dek içti de bir ateş aldı ki; kıvılcımlar saçarak yanmaya başladı.</p>

  <p class="normal">Öylesine sarhoş oldu can ki şarap içmekten başka hiçbir ibadeti tanımaz oldu.</p>

  <p class="normal">Arş’tan ses geldi: Müjdeler olsun sana; sana verilen ışık beni de geçti.</p>

  <p class="normal">Müjdeler olsun; iki yüz yıl kan ağlasaydın, eziyetler çekseydin gene bu bağışı bulamazdın sen.</p>

  <p class="normal">O kadehin her katresinden ölü bile dirilir, kocakarıysa kızoğlankız olur.</p>

  <p class="normal">* Sevgilinin aşkından bir koku alsaydı Lât hiç baş aşağı yıkılır gider miydi?</p>

  <p class="normal">Sarhoş oldun mu, namazlarda nerden ayırt edeceksin rükûyla secdeyi?</p>

  <p class="normal">Aşk ışığıyla kendinden geçtin mi, o padişahımızın bedenidir artık namazın da canı.</p>

  <p class="normal">Şemseddin’in ayağı dibinde öldün mü, dirildin; ölümden kurtuldun gitti.</p>

  <p class="normal">Tapı kılınan, efendiliğiyle, ölümsüzlük saltanatının buyruğunu, fermanını verdi bize.</p>

  <h3 class="h2baslik" id="calibre_toc_1718">XII</h3>

  <p class="normal">Devletten, inayetten ibarettir aşk; gönül açıklığıdır, doğru yolu buluştur ancak aşk.</p>

  <p class="normal">* Ebû Hanîfe aşka ait ders vermedi; Şafiî aşktan rivayette bulunmadı.</p>

  <p class="normal">Caizdir-değildir sözleri ecele kadardır; âşıkların bilgisineyse son yoktur.</p>

  <p class="normal">Âşıklar şekerli bir suya batmışlardır; Mısır’ın şekerden şikâyeti olamaz.</p>

  <p class="normal">Mahmur can, sonu, bitimi olmayan şaraba nasıl şükretmez?</p>

  <p class="normal">Kimi dertlere batmış, yüzü ekşi görürsen bil ki âşık değildir, o ilden değildir o.</p>

  <p class="normal">Gayret, kıskançlık, sirayet etmeseydi her gülen goncanın bir bağa, bir bahçeye perde olduğunu görürdün.</p>

  <p class="normal">Başlangıçtan haberi olmayan yok mu? Bu aşk yoluna ilk düşen, ilk bu yola yollanan odur işte.</p>

  <p class="normal">Yok ol, varlığından yok ol; çünkü varlığından beter bir suç, bir isyan yoktur.</p>

  <p class="normal">Sürü güdücü hiç mi hiç olma, seni sürsünler, yedsinler; sürücülük baş belâsından başka bir şey değil.</p>

  <p class="normal">* Kula Tanrı yeter de; nitekim “Tanrı yeter kuluna” denmiştir; fakat kulda bu anlayış, bu yeterliği biliş yok.</p>

  <p class="normal">Der ki: Bunlar zor şeyler, anlamı gizli sözler; hayır, apaçık, hiç de gizli söz değil bunlar.</p>

  <p class="normal">Bir körün ayağı testiye takıldı da dedi ki: Döşemeyi döşeyende hiç görüp gözetme yok.</p>

  <p class="normal">Yolun üstünde testinin, kâsenin ne işi var? Yolda bu çeşit şeylerin olmaması gerek.</p>

  <p class="normal">Testileri kaldırın yoldan da burayı düzüp koşanın aleyhinde bulunmayalım.</p>

  <p class="normal">Yolu düzüp koşan da a kör dedi, testi yolda değil, fakat sen yol neresidir anlamıyorsun.</p>

  <p class="normal">Yolu bırakmışsın da testinin bulunduğu yana gidiyorsun; buysa sapıklıktan başka bir şey değil.</p>

  <p class="normal">A hocam, din yolunda sarhoşluğundan başka, başlangıca, sona ait bir delil yok.</p>

  <p class="normal">Yolsuzsun sen, yoksa çalışıp çabalama yoluna giren elbette atılır, cesur olur.</p>

  <p class="normal">(s. 290) Delil sensin de gene delil arıyorsun; istek delilinden daha iyi bir delil yoktur ki zaten.</p>

  <p class="normal">* Mademki “zerre kadar hayır, yahut şer yapan, karşılığını görür”; şu halde hiçbir suç yoktur ki cezası olmasın.</p>

  <p class="normal">Bir zerre hayır yapasın da bir ferahlığa ulaşmayasın, imkânı yok; kör değilsen gözünü aç da gör.</p>

  <p class="normal">Her bitki, suyun varlığına alâmettir; ne vardır ki karşılığında bir şey elde edilmesin?</p>

  <p class="normal">Sus artık; bu suyun alâmetleri var; fakat susuza tavsiyeye bile ihtiyaç yok.</p>

  <h3 class="h2baslik" id="calibre_toc_1719">XIII</h3>

  <p class="normal">Çalgı çağanak nasıl şarap içmeye sebep olursa, iyilerin yaptığı işler de adamı iyiliğe teşvik eder.</p>

  <p class="normal">Tanrı, kulları iyiliğe teşvik için iyiliğe şükreder, kötülükten de şikâyette bulunur.</p>

  <p class="normal">Firavun’u anar, Mûsa’nın şükrünü anlatır; bahanedir bunlar, hep bizim halimizi hikâyedir bunlar.</p>

  <p class="normal">Benlikte olan, Firavun cinsindendir; denize dalansa Mûsa cinsinden.</p>

  <p class="normal">Gamın ardında, iyiden iyiye bil, neşe var; fakat neşelendin mi, ardından gamlanır gidersin.</p>

  <p class="normal">Ahmed toprak olmayı seçti de o yüzden miraç padişahı oldu, göklere buyrukçu kesildi.</p>

  <p class="normal">Sen de toprak ol da bitki bitsin senden; toprak kesilen, gönül definesini buldu.</p>

  <p class="normal">Mademki biz, bensiz-sensiz, hep biriz; yeter, sus artık, kime söylüyorsun bu sözleri?</p>

  <h3 class="h2baslik" id="calibre_toc_1720">XIV</h3>

  <p class="normal">Bugün kıble, padişahlar padişahı ancak; kapıya kim gelirse gelsin, söyle: Yol yok.</p>

  <p class="normal">Özür getir, bahaneler bul, kendine gel; herkes uyudu, uyanık kimsecikler yok de.</p>

  <p class="normal">Uzunluğu, kısalığı olmayan ateş, ne kısa bırakır, ne uzun.</p>

  <p class="normal">Tabiatının kuyusunda hayaller var; kuyudaki Yusuf hayalsiz olmaz zaten.</p>

  <p class="normal">Ekin buğday oldu, içlendi mi bizim yoldaşımız olur, samanın değil.</p>

  <p class="normal">O, on sayısının biri olmayan tek kişinin aşkı birer birer hepsini parçalar gider.</p>

  <p class="normal">Zaman olur ki kulağını tutar da zamansızlık âlemine çeker seni.</p>

  <p class="normal">Tebrizli Şems, Türklerin padişahıdır; padişah çadırda değil şimdi; yürü, ovaya git.</p>

  <h3 class="h2baslik" id="calibre_toc_1721">— H —<br class="chapter"/>
  XV</h3>

  <p class="normal">* Sabah da senin yüzünden kutlu, sabah şarabı da; kalb de senin yüzünden nurlu bir üstünlük elde etmiş, cenah da.</p>

  <p class="normal">A güzelim, senin meclisindeki iş erlerine hurilerin sundukları tertemiz şarap, mubah mı mubah.</p>

  <p class="normal">A yüzümüze binlerce kapı açan; a elimize anahtar veren,</p>

  <p class="normal">* Tanyerini yarıp sabahı ışıtan Rabbin müezzinleri ne dedilerse, sen hepsini de açtın, gösterdin bize.</p>

  <p class="normal">Cömertlik kâra konmaktır derler amma sen ne verdiysen karşılığını istemedin ki bizden.</p>

  <h3 class="h2baslik" id="calibre_toc_1722">— D —<br class="chapter"/>
  XVI</h3>

  <p class="normal">Gecenin gözünü açmak gerek; gündüz oldu, artık göz açmalı.</p>

  <p class="normal">Güzelimiz nereye at sürdüyse bizim de o tarafa koşmamız gerek…</p>

  <p class="normal">Can mutfağı cihetsizlik âleminde, ağzımızı o tarafa uzatmalıyız biz.</p>

  <p class="normal">Mademki bu çeşit bir altın madeni belirdi; kendimizi makas haline getirmemiz gerek.</p>

  <p class="normal">Hızır gibi, ömür elbisesini abıhayatla yıkayıp tertemiz, güpgüzel bir hale getirmeli.</p>

  <p class="normal">Mademki o yaşayış şekerkamışı kıskanç, bu şekerden çekinmek gerek.</p>

  <p class="normal">Mademki böylesine nazlı güzel evimizde bizim, naz vakti nazlanmak gerek artık.</p>

  <p class="normal">Gülle dikene tahammül etmek adamlıktır amma insanın asıl insanlarla uzlaşması gerek.</p>

  <p class="normal">Mademki yüzünün kıblesi belirdi; topuklara namaz kılmak gerek artık.</p>

  <p class="normal">O âleme ait secdelere, o başı yüce güzelin karşısında kapanmak gerek.</p>

  <p class="normal">Sonu Mahmud olan, sonucu güzel bulunan o aşka karşı Eyaz olmak lâzım.</p>

  <p class="normal">Mademki gerçek, susmada gizli; şu geçici sözlerden vazgeçmek gerek gayrı.</p>

  <h3 class="h2baslik" id="calibre_toc_1723">XVII</h3>

  <p class="normal">Yarısı kırmızı, yarısı sarı bir elmacağız, gülle safranı andırdı bize.</p>

  <p class="normal">Âşık, sevgiliden ayrıldı da sevilen naza düştü, seven de derde.</p>

  <p class="normal">Birbirine aykırı olan, fakat bir ayrılıktan meydana gelen şu iki renk, her ikisinin de yüzünde aşkı belirtti.</p>

  <p class="normal">Sevgilinin yüzünün sarı olması yaraşmaz; sevenin de kızıl benizli, şişman oluşu soğuk bir şeydir.</p>

  <p class="normal">A âşık, sevgili naza başlayınca çek nazını, savaşmaya kalkma.</p>

  <p class="normal">Ben dikene benziyorum, sevgilimse gül gibi; gülle diken iki amma gerçekte bir.</p>

  <p class="normal">O güneş gibi, bense gölgeye benziyorum; ondan ölümsüzlük ıssılığı gelmede, bendense soğukluk.</p>

  <p class="normal">* Tâlût’la Câlût savaştı; Davud’la soyu da ince ve kalın olmak üzere zırh ördü.<sup class="calibre2"><a href="../Text/divanson_split_423.html#footnote-500-27" id="footnote-500-27-backlink">[27]</a></sup></p>

  <p class="normal">Gönül, bedenden doğdu amma bedenin padişahı; nitekim erkek de kadından doğmuştur.</p>

  <p class="normal">Fakat gönülde de bir gizli gönül var; atlı gibi toz içinde gizlenmiştir o.</p>

  <p class="normal">Tozun kalkışı, atlının yüzünden; şu tozu kaldıran, atlı.</p>

  <p class="normal">Sen düşünüp durdukça satranç oynanamaz; dayan da at zarı.</p>

  <p class="normal">Tebrizli Şems, gönül padişahı; gönül meyvelerini onun ıssısı oldurur, yetiştirir.</p>

  <h3 class="h2baslik" id="calibre_toc_1724">XVIII</h3>

  <p class="normal">Gerçekten haberdar olarak ölenler, sevgilinin önünde şeker gibi eriyip giderler.</p>

  <p class="normal">* Onlar Elest meclisinde abıhayat içmişlerdir; hasılı bir başka çeşit ölür onlar.</p>

  <p class="normal">Letafette meleği bile geçmişlerdir; artık insanlar gibi ölmek, uzaktır onlardan.</p>

  <p class="normal">Mademki âşıklık ülkesinde toplanmışlar; şu insan kalabalığı gibi ölmez onlar.</p>

  <p class="normal">Sen sanır mısın ki arslanlar da köpekler gibi kapının dışında ölürler?</p>

  <p class="normal">Âşıklar yolculukta öldüler mi, can padişahı onları karşılamaya koşar.</p>

  <p class="normal">Hepsi de o ay yüzlünün ayağı ucunda ölür de o yüzden güneş gibi parıl parıl parlar.</p>

  <p class="normal">Birbirlerine can kesilen âşıklar, birbirlerinin aşkıyla ölürler.</p>

  <p class="normal">Hepsinin de ciğerinde aşk suyu var; hepsi de sudur, ciğer tarafından emilir giderler.</p>

  <p class="normal">Hepsi de eşsiz inciye benzer; ana baba kucağında ölmez onlar.</p>

  <p class="normal">Âşıklar gökyüzüne uçarlar; münkirlerse cehennemin ta dibinde geberirler.</p>

  <p class="normal">Âşıklar gayb gözünü açarlar; geri kalanlarsa kör, sağır bir halde ölür giderler.</p>

  <p class="normal">Geceleri korkudan uyuyamayanlar, korkudan, tehlikeden emin olarak can verirler.</p>

  <p class="normal">Fakat burda ota tapanlar zaten öküzdür; eşek gibi ölür gider onlar.</p>

  <p class="normal">Bugün o görüşü arayanlar, neşeli, güleç bir halde o görüşe, o bakışa karşı ölürler.</p>

  <p class="normal">(s. 291) Padişah onları lûtuf kucağına alır; öylesine hor, hakir, öylesine rasgele ölmez onlar.</p>

  <p class="normal">Mustafâ’nın huyuyla huylanmak isteyenler, Ebû Bekir gibi, Ömer gibi ölürler.</p>

  <p class="normal">Yokluk, ölüm, uzaktır onlardan amma bunu, hani, ölürlerse diye söyledim işte.</p>

  <h3 class="h2baslik" id="calibre_toc_1725">XIX</h3>

  <p class="normal">Aşkın sarhoş etti beni, ellerimi çırpmaya koyuldum; sarhoşum, kendimden geçmişim, ne bilirim ne yaptığımı?</p>

  <p class="normal">Koruktum, üzüm oldum şimdi; artık kendimi ekşi yüzlü gösteremem ki.</p>

  <p class="normal">Helva satan sevgili, şeker gibi tatlı mı tatlı; bir avuç helva soktu ağzıma benim.</p>

  <p class="normal">O, helvacı dükkânı açtı açalı evimi barkımı aldı, götürdü; dükkânsız bıraktı beni.</p>

  <p class="normal">Halk, böyle olmamak gerek diyor; böyle değildim ben de, beni o böyle yaptı.</p>

  <p class="normal">Önce küpü kırdı, sirkeyi döktü; beni ziyana soktu diye feryadı bastım;</p>

  <p class="normal">Fakat o bir tek küp yerine, içmem için yüz küp şarap verdi bana, sevindirdi beni.</p>

  <p class="normal">Kendisinin belâ, sınama tandırında pişirdi de böyle al al yanaklı bir hale getirdi beni.</p>

  <p class="normal">Zelîhâ gibi gamla kocalmıştım; Yusuf haline soktu, gençleştirdi beni.</p>

  <p class="normal">Ok gibi, elinden fırladım, uçtum; el attı bana, tuttu da yay gibi büküverdi beni.</p>

  <p class="normal">Gökyüzünü de şekerlerle doldurayım, yeryüzünü de; yeryüzüne benziyordum, gökyüzüne döndürdü beni.</p>

  <p class="normal">Gönlüm Samanyolu’ndan geçti; o, Samanyolu’ndan çeke çeke çekti beni.</p>

  <p class="normal">Merdivenler gördüm, damlar gördüm; dama da boş verir bir hale getirdi beni, merdivene de.</p>

  <p class="normal">Dünya hikâyemle dolunca da can gibi, dünyada gizledi beni.</p>

  <p class="normal">Dil gibi yumuşak buldu beni de tezcek dil gibi tercüman etti kendine.</p>

  <p class="normal">Dil gibi gönülle birdim; onun için gönül sırlarını, bir bir anlattı bana.</p>

  <p class="normal">Dilim kan dökmeye başlayınca da tuttu, kılıç gibi beline taktı beni.</p>

  <p class="normal">Yeter a gönül, o sevgilim, o merhametli dostum bana neler etti? Anlatmaya sığmaz ki.</p>

  <h3 class="h2baslik" id="calibre_toc_1726">XX</h3>

  <p class="normal">Sûfîler bir anda iki bayramı birden ederler; örümceklerse sineği emerler, kadid haline getirirler.</p>

  <p class="normal">Güneştir onlar; karanlıkları şehit etmek için kılıçlar vururlar.</p>

  <p class="normal">Gene senin şehidini kutlamak için her zerre Sûr üfürülüşüne döner.</p>

  <p class="normal">Köhne felek onların eskilerini yenilemek için çevrelerinde döner durur.</p>

  <p class="normal">Hem de yakını sana uzak etmek isteyen hasetçilerin inadına.</p>

  <p class="normal">Fakat onlar hasetçileri de hasetten geçirirler; herkesi kendilerini ister, irâdesini onlara verir bir hale sokarlar.</p>

  <p class="normal">Herkesin kutluluk kimyasıdır onlar, herkesi altın haline getirirler; bu işi herkeste belirtirler.</p>

  <p class="normal">Gökler de kimyalık eder; eder amma uzun bir zaman içinde eder.</p>

  <p class="normal">Bu işi de gayb ayından çalmış, elde etmişlerdir; bâzı bâzı tertemiz bir hale sokarlar, bâzı da pis bir hale getirirler gider.</p>

  <p class="normal">Ne mutlu andır o an ki bütün parçaları birbirine karmadan tüm bir hale sokarlar.</p>

  <p class="normal">Bu sözü bırak artık; ört tandırın üstünü; ört de ekmeğini tirit haline getirsinler.</p>

  <h3 class="h2baslik" id="calibre_toc_1727">XXI</h3>

  <p class="normal">Yarısı kırmızı, yarısı sarı bir elmacağız, gülle safranı andırdı bize.</p>

  <p class="normal">Âşık, sevgiliden ayrıldı da yarısı gülüş kesildi, yarısı dert.<sup class="calibre2"><a href="../Text/divanson_split_424.html#footnote-500-28" id="footnote-500-28-backlink">[28]</a></sup></p>

  <p class="normal">Ayağı gevşek biri, toprak üstünde kalakaldı da ay yüzünden tozu silkmeye koyuldu.</p>

  <p class="normal">Hem elini vurmadaydı, hem de böyle bir sanatı kim yapabilir diye lâf etmede.</p>

  <p class="normal">Kanadı kırık bir serçe, gök kubbe yumurtasını kanadı altına alsın; böyle bir şey gördün mü sen?</p>

  <p class="normal">Burda bir gülüş yurdu açıldı; yürü, gülen bir sevgili ara be adam.</p>

  <p class="normal">Niceye bir şu çirkinler naz eder dururlar? Şu tavla hep böyle tersine oynanır işte.</p>

  <p class="normal">Mademki çifti tekten ayırmayı bile bilmezler; ne diye tek çift oynarlar?</p>

  <p class="normal">Bırak şu sözü de gel, kendimizden geçelim; yüzü binlerce lâleye, binlerce güle değer güzele kavuşalım.</p>

  <h3 class="h2baslik" id="calibre_toc_1728">XXII</h3>

  <p class="normal">Âhir zamanda Yusuf salına salına yürümeye koyuldu; Mısır’da şeker, bal ucuzladıkça ucuzladı.</p>

  <p class="normal">Senin Arş’ındaki lâ’l, yüz gösterince beden de nedir ki? Taşlar bile canlanır artık.</p>

  <p class="normal">Ayrılık tutsağı, başında taç, tahta geçti; nedir yâni? Hakan oldu, hakan.</p>

  <p class="normal">Aşk pek büyük bir konuk olarak çıkageldi; fakat evler küçüktü, yıkıldı gitti evler barklar.</p>

  <p class="normal">Ululuk kanatları bitti, büyüdü de kafes de uçtu gitti, kuş da, yumurta da.</p>

  <p class="normal">Gönül sahipleri, nerde gönül diye şaşırıp kaldılar; gönülsüz âşıklarınsa gönlün o olduğundan haberleri bile yok.</p>

  <p class="normal">Ayağını vur, gir oyuna, yeni baştan dal zevke; a benim oğlum, sakın sonu geldi, bitti deme.</p>

  <p class="normal">Zengin sarraf, altınlarını kumara verdi amma gene de kârı o etti; çünkü madene daldı.</p>

  <p class="normal">Tebrizli Şems, bir merdiven kurdu; çık artık gök damına, kolaylaştı çıkmak.</p>

  <h3 class="h2baslik" id="calibre_toc_1729">XXIII</h3>

  <p class="normal">Yüce ömrü uzadıkça uzasın, Tanrı, görsün, gözetsin, korusun onu.</p>

  <p class="normal">Devlet sahiplerinin zevki veresiyedir amma zevk, neşe peşin olarak gelsin ona.</p>

  <p class="normal">Tatlı, alımlı, sımsıcacık meclisinde donmuş, buz kesmiş kişi bulunmasın.</p>

  <p class="normal">Gayb âleminde kanat açmış canlar, halı nakışı gibi, huzurunda durakalsın onun.</p>

  <p class="normal">Devlet sağında solunda yürüsün, hem kuzeyinde olsun, hem güneyinde.</p>

  <p class="normal">Beden, can derler iki il var ya, her ikisinde padişah da o olsun, vali de o.</p>

  <p class="normal">Tebrizli Şems, peşin devlettir, eldeki ikbal olarak o yeter bana; ondan başkası sözden ibaret olsun isterse.</p>

  <h3 class="h2baslik" id="calibre_toc_1730">XXIV</h3>

  <p class="normal">Cemşîd, güneş gibi dört perde ardından dünyaya ateş saldı.</p>

  <p class="normal">Ne mutlu, varlıktan çırçıplak soyunmuş olana; eyvahlar olsun söğüt gibi gölge arayana.<sup class="calibre2"><a href="../Text/divanson_split_425.html#footnote-500-29" id="footnote-500-29-backlink">[29]</a></sup></p>

  <p class="normal">Aşk apaktır, aşkın benziyse kırmızı; fakat düzgünle, allıkla değil.</p>

  <p class="normal">Aşk öyle emin bir ildir ki orda ne korku vardır, ne umut.</p>

  <p class="normal">Bir soluğu bir ömre değer yaşayış, belirdi, meydana geldi mi, aşkla ölümsüz bir hal alır.</p>

  <p class="normal">Gökyüzünde bir gelin var ki sorma; soracaksan da Zühre’den sor.</p>

  <p class="normal">Bu gelinden kimsenin haberi yoktu; peygamberler haber getirmek üzere geldiler.</p>

  <p class="normal">Tebrizli Şems, zamanın Yusuf’udur; padişahları bile can verip satın almıştır o.</p>

  <h3 class="h2baslik" id="calibre_toc_1731">XXV</h3>

  <p class="normal">Sevgilinin aşkı candan etti beni; can bile aşkla kendinden kurtuldu gitti.</p>

  <p class="normal">(s. 292) Çünkü can sonradan olmadır, aşkınsa evveline evvel yok; onun bunu anlamasına asla imkân yok.</p>

  <p class="normal">Sevgilinin aşkı mıhladız taşı gibi canlarımızı kendisine çekti.</p>

  <p class="normal">Sonra da varlığını kaybetti canın; can kaybolunca gördü kendi varlığını.</p>

  <p class="normal">Can sonradan geldi kendisine; aşk oltası atıldı; ona sarıldı can.</p>

  <p class="normal">Aşk ona bir gerçek şarap sundu; bütün öz doğrulukları kaçtı gitti ondan.</p>

  <p class="normal">İşte bu, aşkın başlangıcına bir delildir; fakat kimsecikler sonuna ermemiştir aşkın.</p>

  <h3 class="h2baslik" id="calibre_toc_1732">XXVI</h3>

  <p class="normal">Zamanede doğan şu güzeli bir seyret hele; putu da yele verdi, puthaneyi de.</p>

  <p class="normal">Dünyada tanınmış güzeller vardı; artık onların birisini bile hatırına getiren yok.</p>

  <p class="normal">Ay yüzünden bulut açılınca yedi gök birbirinden ayrıldı gitti.</p>

  <p class="normal">O nur, ay ışığı gibi pırıl pırıl, her pencereden içeriye vurdu.</p>

  <p class="normal">Parıltısı birazcık daha arttı da canları kökünden kırdı geçirdi.</p>

  <p class="normal">Canlar, o canlar güneşinin önünde, gönülleri neşeli, zerre zerre oyuna daldı.</p>

  <p class="normal">Tebrizli Şems’in uçuşu gibi hepsi de ne olursa olsun diye uçup gitti.</p>

  <h3 class="h2baslik" id="calibre_toc_1733">XXVII</h3>

  <p class="normal">Kim senin için bir bekleyişe katlanırsa bahtı da avlar, devleti de.</p>

  <p class="normal">Ekin yağmuru bekler de göğsünü yeşertir, lâleliğe döndürür.</p>

  <p class="normal">Maden güneşi bekler de sonunda taşı berrak lâ’l haline getirir.</p>

  <p class="normal">Deri Süheyl yıldızını bekler; o yıldız da ona yüz binlerce işler eder.</p>

  <p class="normal">Demir cilâyı bekler, su verilmeyi bekler; sonunda da yüzünü sâf bir hale kor, tozsuz bir hale gelir.</p>

  <p class="normal">* Ali’nin kılıcı, Peygamber’i bekler de savaşta kendisini Zül-fekaar eder.</p>

  <p class="normal">Ana karnındaki çocuğun bekleyişidir ki erlik suyunu yanağı güzel bir padişah haline getirir.</p>

  <p class="normal">Tanelerin yeraltında bekleyişleri, her taneyi bin tane eder.</p>

  <p class="normal">Değirmen suyu bekler, bu yüzden de taşı çevik, kararsız bir hale sokar.</p>

  <p class="normal">Tanrı vahyini benimsemeyi bekleyiş, gözü ibret gözü kılar.</p>

  <p class="normal">Kerem, ihsan denizinin saçısını bekleyiş, gönlü nar taneleriyle dolu bir hokka yapar.</p>

  <p class="normal">Üzüm şırasının küpün gönlünde bekleyişi, padişahların başa çektikleri şarap haline getirir.</p>

  <p class="normal">Onun bekleyiş zamanında koçuşma yoktur amma bu bekleyiş kovulmuşu bile koçulmaya lâyık bir hale kor.</p>

  <p class="normal">Sevgiliyi bekleyişi anlatsam ta kıyamete dek bitmez.</p>

  <p class="normal">Tebrizli Şems’i bekleyişler, Güneş’i de, Zühre’yi de, Ay’ı da döndürür durur.</p>

  <h3 class="h2baslik" id="calibre_toc_1734">XXVIII</h3>

  <p class="normal">Aşkın kararsız bir canı vardır; aşka karşı canı anmak ayıptır.</p>

  <p class="normal">Başında bu mahmurluk bulunan kişiye can selvisi pek aşağıdır, pek bayağı.</p>

  <p class="normal">Savaş safında âşık, boyuna ordunun kalbine saldırır.</p>

  <p class="normal">Kaçılacak yere bakmaz bile; isterse üstüne çekilen kılıç yüz binlerce olsun.</p>

  <p class="normal">Aşk zaten arslanların yayıldığı yerdir; bir köpek hiç o çayırlığın arslanı kesilebilir mi?</p>

  <p class="normal">Aşk, canları yeninde saklar; aşka karşı canlar saçılır yerlere.</p>

  <p class="normal">Ad san, namus, utanç, düşünce, âşıkların süpürgeleri karşısında bir tozdur ancak.</p>

  <p class="normal">Belâ herkesi avlar da âşıklar av olmazlar belâya.</p>

  <p class="normal">Âşıklar her çeşit belâyı can verirler de alırlar; o belâ da bunu görür, utanır mı utanır.</p>

  <p class="normal">Padişah Salâhaddin, aşkın canıdır; çünkü o, her işi yapıp düzen Tanrı’nın sırlarından bir sırdır.</p>

  <h3 class="h2baslik" id="calibre_toc_1735">XXIX</h3>

  <p class="normal">Aşk zevkine dalıp şaşıran, ada sana, âra, hayâya hiç mi hiç aldırış etmez.</p>

  <p class="normal">Kaplan gibi çıkagelen arslan avcısı, dünya dedikodusuna ait öğütleri duymaz bile.</p>

  <p class="normal">Yüz binlerce taş atılsa aşk şişesi hiç aldırmaz.</p>

  <p class="normal">O şuh, o şen dilber geldi mi, ad san, nasıl men edebilir, âr, hayâ nasıl gelme der?</p>

  <p class="normal">Yüz binlerce gökyüzü, yüz binlerce yeryüzü, aşk dönüp dolaşmaya başladı mı, dar gelir gider.</p>

  <p class="normal">Zenci ordusu varsın bozulsun; Rum kayserine benzeyen aşk üst olsun da.</p>

  <p class="normal">Zühre, çenginde şu nağmeyi çalmaya koyuldu: Sonucu, o Ay girdi savaşa.</p>

  <p class="normal">A Tebrizli Şems, kim sensiz oturur, eğleşirse aşka karşı getirdiğim özür topaldır, topal.</p>

  <h3 class="h2baslik" id="calibre_toc_1736">XXX</h3>

  <p class="normal">Padişahın koyduğu yeni töreye bak; kıblemizi padişahın bulunduğu yana döndürdü.</p>

  <p class="normal">Âşıkların paralarında ayar yoktu, kerem etti, lûtfetti de ayar koydu.</p>

  <p class="normal">Sadberk gülü zevk, neşe sebeplerini hazırladı; yüzünü ağlayıp inleyen menekşeye tuttu.</p>

  <p class="normal">Kimi menekşe gibi iki büklüm olmuş gördüyse düzeltti, sayeye aldı.</p>

  <p class="normal">Âşıkları gönül gibi bağrına bastı; baş çekenleri, baş gibi mahmur bir halde bıraktı.</p>

  <p class="normal">Onun gamını kucakla gitsin; çünkü gam, gam çekene yüz tutmuştur.</p>

  <p class="normal">Bekle, gözünü kapıya dik; çünkü o gözleri bekleyişe verdi gitti.</p>

  <p class="normal">Onun gül bahçesine benzeyen yüzü, aşka düşmüş gönlüme ne dikenler batırdı; kim bilebilir bunu?</p>

  <p class="normal">Âşık gönlümde karar arama; ona kararsız bir dert düştü.</p>

  <p class="normal">Yüzünü ava tuttu mu ceylanlar bile gözlerine av olur gider.</p>

  <p class="normal">O, saçlarıyla zırha bürünen güzel, pusuya girdi de yayına zırhlar delen ne oklar koydu.</p>

  <p class="normal">Kendisini kıyıya çekti de saklandı mı, halkı bir dumandır kucaklar.</p>

  <p class="normal">Acıyışı âşıkların ah ettiklerini duydu da onların ahlarına pek itibar etti.</p>

  <p class="normal">Suçlarını sevap saydı, inayetleriyle kavradı, kuşattı onları.</p>

  <p class="normal">Âşıkların nuru Tebrizli Şems, güneş gibi gözleri aydınlattı, gözlere nur verdi.</p>

  <h3 class="h2baslik" id="calibre_toc_1737">XXXI</h3>

  <p class="normal">Şiirim mısır ekmeğine benzer; gece gelir geçerse yiyemezsin.</p>

  <p class="normal">Tazeyken yemeye bak; üstüne toz konmadan ye onu.</p>

  <p class="normal">Onun yeri ateş gibi tez giden hatırdır; fakat şu dünyada soğuktan oluverir.</p>

  <p class="normal">Balık gibi, bir soluk, şu toprakta çabalar, çırpınır; bir an sonra bakarsın ki soğumuş gitmiş.</p>

  <p class="normal">Fakat terütazeyken hayalini yedin mi nice hayaller çizmen gerek.</p>

  <p class="normal">(s. 293) İçtiğin hayal yepyeni bir hayal olmalı; eskiyi söylemek gerekmez be adam.</p>

  <h3 class="h2baslik" id="calibre_toc_1738">XXXII</h3>

  <p class="normal">Hadi, ben yapayım olsun; fakat kuzgunun dudularla şeker yemesi yaraşır mı hiç?</p>

  <p class="normal">Her birinin ayrı bir ili var; eğrinin doğruyla bir araya gelmesi, bir sayılması doğru olur mu?</p>

  <p class="normal">Dudu şekerle diridir amma, kuzgunun şarabı da eşek tersidir.</p>

  <p class="normal">Aşkı kendinde gör; hiç dişi kurttan erkek arslan doğar mı?</p>

  <p class="normal">Âşık olmayandan kaç; o yüzden eğriliğin artar sonra.</p>

  <p class="normal">Aşk havanında dövülsen bile bil ki o, sürme gibi gözlerine çeker seni.</p>

  <p class="normal">Yürü, yıkık bir ev kesil; çünkü Tebrizli Şems, sarhoş bir halde geliyor.</p>

  <h3 class="h2baslik" id="calibre_toc_1739">XXXIII</h3>

  <p class="normal">Sevgilimizin kokusu gelmiyor; dudu kuşu burda şeker yemiyor.</p>

  <p class="normal">O gülün rengi olmayan yerde can bülbülü ötmüyor, çilemiyor.</p>

  <p class="normal">Sevgili bulunmasın da biz hoş bir halde olalım; aşk asla böyle bir buyrukta bulunmaz.</p>

  <p class="normal">Aşka sebep olarak her şey var burda; fakat onsuz zevk olmuyor, yaraşmıyor.</p>

  <p class="normal">Fitneler anası onun yüzünü görmedikçe bir zevk, bir neşe doğurmuyor.</p>

  <p class="normal">Sevgilinin sunmadığı şarap, ancak başa sersemlik veriyor, ancak gasyânı arttırıyor.</p>

  <p class="normal">Ortalık yıldızlarla dolsa bezcinin dileği olmaz, bezi kurumaz ki.</p>

  <p class="normal">Tebrizli Şems’in tesiri olmadıkça dünyada usançtan başka bir şey görünmüyor.</p>

  <h3 class="h2baslik" id="calibre_toc_1740">XXXIV</h3>

  <p class="normal">Padişahlar padişahısınız; fitneler devşiriyorsunuz; fitne bir kere kalktı ayağa, siz de hiç oturmayın.</p>

  <p class="normal">Hem güzel sizsiniz, siz; hem tatlı sizsiniz, siz.</p>

  <p class="normal">Amber gibi sarılmışız gümüş gibi bedeninize; misk gibisiniz çünkü.</p>

  <p class="normal">Hattâ zevk, tatlılık atına inmemek üzere binmişsiniz; boyuna eyer üstündesiniz.</p>

  <p class="normal">Bütün güzeller geçici; sizse lâ’l dudaklarla, taş yüreklerle ölümsüzsünüz.</p>

  <p class="normal">Bâzı kere neşeli, bâzı kere gamlı olduğunuzdan şüphelensem hiç neşelenmem.</p>

  <p class="normal">Gizli bir şarabın duruluğunda gördüm; renkli testilere benziyorsunuz siz.</p>

  <p class="normal">Aşkta milletin, dinin Şems’ine kulsanız Tebrizli olun.<sup class="calibre2"><a href="../Text/divanson_split_426.html#footnote-500-30" id="footnote-500-30-backlink">[30]</a></sup></p>

  <h3 class="h2baslik" id="calibre_toc_1741">XXXV</h3>

  <p class="normal">Kutlu olsun âşıklara bayram; âşıklar, kutlu olsun bayramınız.</p>

  <p class="normal">Bayramda canımızdan bir koku var; can gibi kutlu olsun cihana.</p>

  <p class="normal">A gökyüzünün de Ay’ı kesilen, yeryüzünün de; kutlu olsun yedinci göğe dek her yer sana.</p>

  <p class="normal">Bayram geldi, elinde de buluşmaya dair bir şey var; âşıklar, kutlu olsun o alâmet.</p>

  <p class="normal">Şeker dudaklarından başka bir şeyle iftar etme; şekeri kutlu olsun ağza.</p>

  <p class="normal">Bayram, dudaklarının ucuna şu yazıyı yazdı: Şu sonu gelmeyen şarap kutlu olsun.</p>

  <p class="normal">A Salâhaddin, niceye bir yapayalnız içeceksin? Kutlu olsun gizli öpüşler.</p>

  <p class="normal">Bana da bir pay verirsen söylerim; filân kutlu olsun bana da derim, sana da.</p>

  <h3 class="h2baslik" id="calibre_toc_1742">XXXVI</h3>

  <p class="normal">Aklını başına al, sabredenlerin çağı geldi çattı işte; güçlük, sınanma çağı geldi işte.</p>

  <p class="normal">Böyle bir vakitte ahitleri bozarlar; çünkü bıçak kemiğe dayandı gitti.</p>

  <p class="normal">Adam işten kalır, canı dudağına gelirse ahit de gevşer, ant da.</p>

  <p class="normal">Hele a gönül, sen gevşetme, salıverme kendini; gönlünü sağlam tut, o zaman geldi çattı işte.</p>

  <p class="normal">Kızıl altın gibi ateşler içinde gül de o altın madeni geldi desinler sana.</p>

  <p class="normal">Tez güzel bir tarzda ecel kılıcının karşısına çık da pehlivan geldi diye bağır.</p>

  <p class="normal">Tanrı’yla ol, yardımı ondan iste, yardımlar gökten gelir ancak.</p>

  <p class="normal">A Tanrım, kul, eşiğine geldi; ihsan yenini salla.</p>

  <p class="normal">Sedefler gibi ağızlarımızı açmışız; çünkü lûtuf yağmuru inciler saçmaya başlamış.</p>

  <p class="normal">Hey gidi hey; nice kuru diken var ki sana sığınmış da gönlünden gül bahçeleri bitmiş.</p>

  <p class="normal">Sana bir bir göstermişim ben, senden izinin tozu belirmez nice gönül hoşlukları meydana gelmiş.</p>

  <p class="normal">Merhamet çağı, lûtfetme, koruma vakti; çünkü bende pek ağır bir yara açıldı.</p>

  <p class="normal">* A ebabil kuşları, hadi, gelin; Kâbe’nin üstüne fillerle ağır bir ordu geldi.</p>

  <p class="normal">Akıl bana diyor ki: Sus, yeter artık; gizli şeyleri bilen sahibimiz geldi.</p>

  <p class="normal">Ben sustum amma Tanrım, bensiz, canımdan bir feryattır kopuyor.</p>

  <p class="normal">* “Attığın vakit sen atmadın” sözü de Tanrı’dan; ok ansızın şu yaydan fırladı gitti.</p>

  <h3 class="h2baslik" id="calibre_toc_1743">XXXVII</h3>

  <p class="normal">* Göz kan kesildi, kan da uyumuyor; gönlüm de uyumuyor deliliğinden.</p>

  <p class="normal">Bu, gece de uyumuyor, gündüz de; bu nasıl şey diye kuş da bana şaşmış kalmış, balık da.</p>

  <p class="normal">Bundan önce, şu baş aşağı gelmiş gökyüzü nasıl uyumuyor diye şaşardım;</p>

  <p class="normal">Şimdi öyle bir zaman geldi çattı ki şu arık neden uyumuyor diye gökyüzü hayran bana.</p>

  <p class="normal">* Aşk bana İsm-i A’zam afsununu okudu; can bunu duydu da uyumuyor.</p>

  <p class="normal">Şunu iyiden iyiye anladım ki ölümden önce can bedenden dışarda uyumuyor.</p>

  <p class="normal">* Kendine gel, sus, aslına dön, kavuş, “dönüp kavuşanlar”ın gözleri uyumuyor işte.</p>

  <h3 class="h2baslik" id="calibre_toc_1744">XXXVIII</h3>

  <p class="normal">Gönlünde din zevki beliren kişiye dünya balı lezzetli gelir mi hiç?</p>

  <p class="normal">Bir kadehçik şarapla baş aşağı yıkılan aklı da ne yapacaksın?</p>

  <p class="normal">Aklı sat da yerine yalnız şaşkınlığı al; bu alım satımdan kâr edersin sen.</p>

  <p class="normal">O hal bir haldir ki a akıllı, kimseciklerin aklı ermez, kimseciklerin fikri yetmez.</p>

  <p class="normal">Bütün akıllar anahtar kesilse bu çeşit bir kilidi açamaz.</p>

  <p class="normal">Zerre zerre bütün dünya bağırıp çağırsa duyulmaz bile bu sesler.</p>

  <p class="normal">Yezîd bile tutsa da Bâyezîd olsa, yahut da aksi belirse bu denize ne bir şey katılır, ne bir katrecik eksilir ondan.</p>

  <h3 class="h2baslik" id="calibre_toc_1745">XXXIX</h3>

  <p class="normal">Baht sana yâr olsa, yaver kesilse aşka düşersin, aşk işine girişirsin.</p>

  <p class="normal">Aşksız ömrü hesaba alma; o ömür hesaptan dışarıdır çünkü.</p>

  <p class="normal">Aşksız geçen zaman, Tanrı tapısında utangaçlık sayılır ancak.</p>

  <p class="normal">Yurtta ne kadar yükün hafif olursa o kadar iyidir sana; çünkü her an göç çağı geldi denilebilir.<sup class="calibre2"><a href="../Text/divanson_split_427.html#footnote-500-31" id="footnote-500-31-backlink">[31]</a></sup></p>

  <p class="normal">Şu anda aşk derdine düştün ya; babalar gibi tahammül sahibi olman gerek.</p>

  <p class="normal">(s. 294) Utandığın yokluk-yoksulluk yok mu? O âlemde övünçtür sana.</p>

  <p class="normal">Sabrın acılığı boğazına oturur amma sonucu çok tatlı gelecektir, çok lezzetli bulacaksın.</p>

  <p class="normal">Can arslanı şu sandıktan kurtuldu mu, o çayırlığa, o çimenliğe varır.</p>

  <p class="normal">Gönül padişahı şu leş olmuş eşekten indi mi tek binici kesilir.</p>

  <p class="normal">Çalışıp çabalama eteğini aç, melekler saçı saçacaklar sana.</p>

  <p class="normal">Gizliydin, meydana çıktın ya; senin gibi her gizli şey de meydana çıkacak.</p>

  <p class="normal">Bugün kendini hor, hakir etmeyen, Firavun gibi hor olur gider.</p>

  <p class="normal">Gül gibi, ateşe karşı su kesilmeyen, diken gibi ateşlere yanar.</p>

  <p class="normal">Nemrud, Tanrı’ya av olmadı da o yüzden bir sivrisineğe av oldu gitti.</p>

  <p class="normal">Zamanının değerini bilmeyen, ondan göz yuman kişi, bekleyip maskara kesilir.</p>

  <p class="normal">Kim aşkı seçerse sarhoş olur, irâdesi elinden gider.</p>

  <p class="normal">Fakat aşka karşı alçalmayan, aşkla sarhoş olmayan, ebedî olarak sersem bir halde kalakalır.</p>

  <p class="normal">Bu ânın sevgisiyle mühürlenmeyen kişi, yularsız bir deve kesilir.</p>

  <p class="normal">Başında ibret gözü olmayan, hor olur, ibretsiz bir hale gelir, itibar görmez kimseden.</p>

  <p class="normal">Yeter artık; söz toz kondurdu amma gene de bu toz sonucu dağılır, uçar.</p>

  <p class="normal">Tebrizli Şems, karar etti mi, gönül onun yüzünden kararsız bir hale gelir.</p>

  <h3 class="h2baslik" id="calibre_toc_1746">XL</h3>

  <p class="normal">Aşk anası, henüz çocuk olan âşıkı, aman bilmez padişahın yanına götürmedi.<sup class="calibre2"><a href="../Text/divanson_split_428.html#footnote-500-32" id="footnote-500-32-backlink">[32]</a></sup></p>

  <p class="normal">Ergenlik çağına erişmeden, candan vazgeçmeden o canın canına can olana götürmedi onu.</p>

  <p class="normal">Akıl tilkisi varmaya uğraşır amma o zamanenin yiğit erine, keskin kılıcına yol bulamaz.</p>

  <p class="normal">Aşka can feda olsun; çünkü o, gönlü göklere ağdırır, ona miraç ettirir ancak.</p>

  <p class="normal">Âşıklar iz ararlar; halbuki aşk onları izinin tozu bile belirmeyene götürür.</p>

  <p class="normal">Yol yol kanlar damlamış; fakat bu yetmez; âşıklık kanlar saçmaktır zaten.</p>

  <p class="normal">Kimin kanı misk kokmazsa iyice bil ki o, ondan bir koku almamıştır.</p>

  <p class="normal">Tebrizli Şems’in sürmesi, gözü ancak mekânsızlık âleminin sevgilisine götürür.</p>

  <h3 class="h2baslik" id="calibre_toc_1747">— R —<br class="chapter"/>
  XLI</h3>

  <p class="normal">A çalgıcı, zevke, işrete yeni baştan başla; bir iki ibrişimceğizi biraz daha gevşet.</p>

  <p class="normal">Utancı bırak, iş eriyle uzlaş; savaştan vazgeç, kadehi, sağrağı al eline.</p>

  <p class="normal">Gülün lûtfuna bak, dikenin suçunu görme; saçlarını çöz, miskler koklat, amberler saç.</p>

  <p class="normal">Gökyüzü de senin yüzünden semirmiş, yeryüzü de; şu bir tek yıldızı da arık olarak kabul ediver.</p>

  <p class="normal">Halkın şişmanlık ilacı sensin; dilersen bağrına bas, şişmanlat.</p>

  <p class="normal">Şeker gibi bir gülüşle sevindir; bir şekeri Mısır’dan daha değersiz say.</p>

  <p class="normal">Baht da senin ayağının toprağıdır, devlet de; sana ne gerekse muştulanmış say kendini.</p>

  <p class="normal">Mademki kutluluk, zafer kulundur kölendir senin; tut ki düşmanların bin orduymuş, ne çıkar?</p>

  <p class="normal">A gönül, Kevser ırmağının suyu gerekse sana, aşk ateşini Kevser say.</p>

  <p class="normal">Kaysere kul olman gerekse onun kulunu Kubad say, kayser tut.</p>

  <p class="normal">Kimin nabzı aşkla atmıyorsa Felâtun bile olsa onu eşek say.</p>

  <p class="normal">Aşktan kanadı olmayan başı, kuyruktan da geri bil.</p>

  <p class="normal">Kendine gel, Tebrizli Şems’in sırrını söyleme; sırrı açma, sarıl kızıl kadehe.</p>

  <h3 class="h2baslik" id="calibre_toc_1748">XLII</h3>

  <p class="normal">A âşıkların çalgıcısı, oynat teli; inananlara da ateş sal, inanmayanlara da.</p>

  <p class="normal">Aşka uymaz susmak; işin yüzünden kaldır perdeyi.</p>

  <p class="normal">* Beşikteki çocuk ağlamadıkça, onun gamını yiyen anası nerden süt verecek ona?</p>

  <p class="normal">Sevgilinin hayalinden başka her şey, gül bahçesi bile olsa aşk dikenidir.</p>

  <p class="normal">A çalgıcı, gönlümün ahvalini anlatmaya koyuldun mu, bil ki ayağını kana bastın, aklını başına al.</p>

  <p class="normal">Ayağını yavaş bas da gönül kanının katreleri duvarlara sıçramasın.</p>

  <p class="normal">Çalgıcı, aklını başına al, gönül yaralarını seyret de kendilerinden geçip gitsinler.</p>

  <p class="normal">Çalgıcı, gönlümüzden sabrı, kararı alıp götüren sevgilinin adını an.</p>

  <p class="normal">Gönlüm nerde kaldı; ben ne diyeyim? Gönlüm dağ bile olsa işten kaldı, iş işten geçti gitti.</p>

  <p class="normal">Benim adımı az an; onun adını söyle; söyle de iyi sözlü adını takayım sana.</p>

  <p class="normal">Onun yürüyüşünden nasıl bahsedeyim? Gönül nerelere gider o vakit? Nasıl bir yürüyüş o.</p>

  <p class="normal">A Tebrizli Şems, zamanın İsa’sısın da zamanında bunca hasta var.</p>

  <h3 class="h2baslik" id="calibre_toc_1749">XLIII</h3>

  <p class="normal">Gizliliklerden bir güneştir doğdu; biz de sûfîce çamaşır yıkamaya koyulalım.</p>

  <p class="normal">Bedenimiz bir yamalı hırkadır; canımızsa anlamı olan bir sûfî.</p>

  <p class="normal">Yamalarla dolu hırkayı birkaç gün giyeriz; fakat canın aşkla uzlaşması ebedîdir.</p>

  <p class="normal">Padişah senin başına yemin eder; böyle başa ne diye sarık sararsın?</p>

  <p class="normal">Yüzün Ay’a kıble kesilmiştir; böyle bir yüzün varken gül bahçesini neylersin?</p>

  <p class="normal">A kendini bilmez, tövbeler etmiştin; âşıklıktan usanmıştın.</p>

  <p class="normal">Aşk ansızın yüzünü gösterdi de ne tövbe fayda etti sana, ne istiğfar.</p>

  <p class="normal">Şu dünya renk renk bir mum; aşksa kıvılcımları pek büyük bir ateş.</p>

  <p class="normal">Mumla ateş komşu oldu mu, mumun, çaresiz, rengi de yok olur gider, şekli de.</p>

  <p class="normal">Söylersem gene yok edersin beni; söylemezsem sevgili bırakmıyor.</p>

  <p class="normal">Aşk bahçesinin yaratıcısı aşktır; bütün ırmaklar aşktan kaynar, coşar.<sup class="calibre2"><a href="../Text/divanson_split_429.html#footnote-500-33" id="footnote-500-33-backlink">[33]</a></sup></p>

  <p class="normal">Yeşermiş yapraklar onun yüzünden sararır solar; ağaçların dalları budakları onun yüzünden yeşerir, biter.</p>

  <p class="normal">Sevgilinin yüzü ondan kızarır; hürlerin yanakları ondan sararır.</p>

  <p class="normal">Sevinen onun yüzünden tir tir titrer; dertlenen onun yüzünden seher çağları, ağlar.</p>

  <p class="normal">Aşkladır canların genişliği; aşktadır gözlere ibretler.</p>

  <p class="normal">Aşkta eridim gittim; nasıl görebilirim onu? İzlerini görsem bile bu yetmez ki.</p>

  <p class="normal">Gerçekten de izler izleri örter; gerçekten de sırlar sırları gizler.</p>

  <p class="normal">(s. 295) Perdelerin çokluğu beni örtemez; çünkü seni anışım bütün perdeleri yırtar gider.</p>

  <h3 class="h2baslik" id="calibre_toc_1750">XLIV</h3>

  <p class="normal">Dosta kim acır? Gene dost. Hastanın ahını kim duyar? Gene hasta.</p>

  <p class="normal">Esirgeyici baharın gözyaşları nerde ki dikenin eteğini güllerle doldursun?</p>

  <p class="normal">* İnsafsız güzden, lezzetleri yıkanı çok anın sözünü duy.</p>

  <p class="normal">* İki kişinin ikincisi mağarada olursa, mağara cennet kesilir insana.</p>

  <p class="normal">Âşıkın ahı göğü bile deler geçer; âşıkların feryatları hor, hakir bir şey değildir.</p>

  <p class="normal">Gökyüzü âşıklar için döner; şu dönen gök kubbenin dönüşü aşkladır, aşk içindir;</p>

  <p class="normal">Ne ekmekçi için, ne demirci için; ne dülger için, ne koku satan için.</p>

  <p class="normal">Gökyüzü mademki aşk için dönüyor; kalk, biz de dönmeye koyulalım.</p>

  <p class="normal">* Şanında, sen olmasaydın yaratmazdım denen, ne dedi bak; Ahmed-i Muhtâr, aşk madenidir.</p>

  <p class="normal">Bir zaman da âşıkların çevresinde dönelim; niceye bir şu leşin, pisin çevresinde döneceğiz?</p>

  <p class="normal">Fakat göz nerde ki âşıkları görsün? Halbuki onlar kapıdan, duvardan baş çıkarmışlar.</p>

  <p class="normal">Kapı da sır söylemede, duvar da; ateş de hikâye anlatmada, su da, toprak da.</p>

  <p class="normal">Hepsi de terazi gibi, arşın gibi, mehenk taşı gibi dilsiz, fakat çarşıda pazarda kadılık etmede, hüküm vermede.</p>

  <p class="normal">A âşık, yürü, sen de gök gibi dön; sözü de boşla, söylemeyi de.</p>

  <h3 class="h2baslik" id="calibre_toc_1751">XLV</h3>

  <p class="normal">Çalgıcı, yeni baştan başla aşka; bir iki ibrişimceğizi biraz daha gevşet.<sup class="calibre2"><a href="../Text/divanson_split_430.html#footnote-500-34" id="footnote-500-34-backlink">[34]</a></sup></p>

  <p class="normal">Felek sana şarap sundu mu, gök kubbenin damında ev kur.</p>

  <p class="normal">Sarhoşluk, kendinden geçiş ülkesini ele geçirmişsin; Sencer ülkesinin sevdasından vazgeç.</p>

  <p class="normal">Sarhoş ol, erleri de sarhoş et; kızıl şarap atına bin.</p>

  <p class="normal">Sarhoşluk damdan girdi, baştan geldi; a düşünce, git, sen de kapının yolunu tut artık.</p>

  <p class="normal">Kuru toprakta yol çoktur; gemi yap da şu ıslak yola düş, denizin yolunu tut.</p>

  <p class="normal">Kanatlarım çıktı da uçtum; sen de yediğimden ye de kanatlan.</p>

  <p class="normal">Kuş gibi boş vermişim bineğe; sen bineğimi istersen topal say, istersen arık.</p>

  <p class="normal">Topraktan hiç üzüm bitmese, gene de aşk sarhoşluğu yürür gider; bunu böyle bil.</p>

  <p class="normal">Şişeci artık kadeh yapmasa da aşk şarabının kadehi kolayca elimize geçer bizim.</p>

  <p class="normal">Bir can parçasına şekil verir o da bezenmiş, şekil verilmiş dilber say bunu, der sana.</p>

  <p class="normal">Tövbe ettim, artık söylemeyeceğim; fakat gene de sen sarhoşun tövbesini yalancı tövbe say.</p>

  <p class="normal">Adam hem âşık olsun, hem sarhoş; sonra da tövbe etsin… O afsuncunun gösterişine boş ver gitsin.</p>

  <h3 class="h2baslik" id="calibre_toc_1752">XLVI</h3>

  <p class="normal">Yurdun sevgiliyle dolmasını istiyorsan yürü, evden yabancıları çıkar.</p>

  <p class="normal">Semâ’ meclisinin neşeli, sargın olmasını istiyorsan inkâr gözünden uzak tut o meclisi.</p>

  <p class="normal">Semâ’ kimi sarhoş etmediyse, ikrar etse de münkir say onu.</p>

  <p class="normal">Kim ikrar eder de şarabı bilir, tanırsa akıllı adını tak ona; sarhoş deme.</p>

  <p class="normal">Münkirleri bir bahaneyle yola sal da semâ’dan bir zevk al, neşelen.</p>

  <p class="normal">Hattâ kendini bile çıkar aradan da kendini bulup kocasın.</p>

  <p class="normal">* Sevgilinin gölgesi, Tanrı’yı anıştan iyidir; ulular ulusu böyle söylemiştir.</p>

  <p class="normal">Gül de dikendendir deme; çünkü her gül dikeni meyve vermez, gül vermez.</p>

  <p class="normal">Yabancı dikeni sök, çıkar gönlünden; fakat gülün dikenini canla, gönülle koru.</p>

  <p class="normal">* Mûsa ağaçta bir ateş gördü; ağaç o ateşten daha da yeşermedeydi.</p>

  <p class="normal">Gönül sahibi kişinin şehvetini, hırsını da böyle bil, böyle san.</p>

  <p class="normal">Görünüşte şehvettir; fakat Halil’in ateşi gibi ışıklarla doludur.</p>

  <p class="normal">Kâfirler, Tebrizli Şems’i insan görüyorlar; gözlerini nasıl açabilirler ki?</p>

  <h3 class="h2baslik" id="calibre_toc_1753">XLVII</h3>

  <p class="normal">Aşk candır, senin aşkınsa daha da can; lûtuf dermandır; senden gelirse daha da güzel bir derman.</p>

  <p class="normal">Kâfir saçlarının kâfirlikleri herkesin imanından daha da üstün bir iman.</p>

  <p class="normal">Aşkla can vermek kolaydır; senin aşkınlaysa daha da kolay.</p>

  <p class="normal">Herkes senin konuğundur; fakat bu kulunun, bu kölenin oğlu daha da eski konuğun.</p>

  <p class="normal">Herkes de sensiz, varından yoğundan ayrılmıştır; fakat ben daha da yolsuzum sensiz, daha da yoksulum.</p>

  <p class="normal">Aşkın, ebedî devlet madenidir; fakat güzel yüzünü görmek, sana kavuşmak, daha da zengin bir maden.</p>

  <p class="normal">Bir Hint kılıcı olan ayrılık keskindir; fakat aşk kılıcı daha da keskin.</p>

  <p class="normal">Her gönül, ardından dört kanatla uçuyor; fakat bizim gönlümüzün yüz kanadı var, daha da fazla uçucu.</p>

  <p class="normal">Yüzlerce can verip seni görmek, ucuz bir alışveriş; fakat yarı canımı vermeme karşılık seni görmem daha da ucuz.</p>

  <p class="normal">Bu gök kubbe döner amma aşk gökleri daha da hızlı döner.</p>

  <p class="normal">Herkes aşk göklerinden korkar; fakat o gök de senin gamınla daha da ziyade korkuyor senden.</p>

  <p class="normal">A Tebrizli Şems, bir himmet et de daha da fazla seni bileyim, şaşılacak kadar tanıyayım seni.</p>

  <h3 class="h2baslik" id="calibre_toc_1754">XLVIII</h3>

  <p class="normal">Yüzünü göster, gizleme bizden; a Ay gibi yedi göğün de tanıdığı dilber.</p>

  <p class="normal">Biz bir bölük âşıklarız; seni görmek hevesine düştük de upuzak bir yoldan geldik.</p>

  <p class="normal">A ta canının içinde yüz binlerce cennet, yüz binlerce huri, yüz binlerce köşk bulunan.</p>

  <p class="normal">Damdan başını eğ de hasta âşıklar topluluğuna bir hoşça bak.</p>

  <p class="normal">A sûfîlerin sâkîsi, ne küpten alınan, ne üzümden olan o şarabı sun bize.</p>

  <p class="normal">O şarabı sun ki coşkunluğunun kokusu ölüleri bile diriltir, mezarlarından çıkarır.</p>

  <h3 class="h2baslik" id="calibre_toc_1755">— Ş —<br class="chapter"/>
  XLIX</h3>

  <p class="normal">Her akıl, yüzünüzü görünce şaşkına dönmüştür; her yüz, ayrılığınızla tırmalanmıştır.</p>

  <p class="normal">Kınayışından, lâflarından sarhoş oldum gitti; bilmem ki tortulu şarabı mı daha hoş, duru şarabı mı?</p>

  <p class="normal">Ululuğunuza karşı aklın gözü, gözü görmez bir Türk’e dönmüş.</p>

  <p class="normal">Onu öven, onu anan daha yüksek söylesin diye yalancıktan sağır gösteririm kendimi.</p>

  <p class="normal">Şarap içen nasıl olur da sarhoş olmaz; kulu kölesi olan nasıl olurda yücelmez?</p>

  <p class="normal">Dünyaya üfürülünce kaf’tan kaf’a her yeri güllerle dolduran soluktan bahset.</p>

  <p class="normal">Canın yurdu, yüceliğinin çevresi; öyle yurt ki hiçbir yabancı yok orda.</p>

  <p class="normal">(s. 296) Göbeğindeki misk kokusunu bir kokladı mı, gök bile dizüstü çöker.</p>

  <p class="normal">Ona gelen, ölümsüzlüğe gelmiştir; titreyiş yurdundan kurtulmuştur artık.</p>

  <p class="normal">Can dünyadan vazgeçti, mazereti de şu; diyor ki: Onunla uzlaştım, alıştım, halim onunla düzene girdi.<sup class="calibre2"><a href="../Text/divanson_split_431.html#footnote-500-35" id="footnote-500-35-backlink">[35]</a></sup></p>

  <h3 class="h2baslik" id="calibre_toc_1756">L</h3>

  <p class="normal">Sövüşünden sarhoş oldum; yarabbi, o şarap mı daha güzel, kadehi mi?</p>

  <p class="normal">İçimi acı sövüşleri bile şaraptan daha fazla zevk vermede, neşe vermede.</p>

  <p class="normal">Yem için gitmiyorum tuzağa, tuzağının derdindeki aşk götürüyor beni.</p>

  <p class="normal">* Geceleri de, ne doğuda, ne batıda olan ay yüzüyle, gündüzleri gibi ışıklar saçmada.</p>

  <p class="normal">Âdem’in toprağı neden akıykla dopdolu; onu tutsun da madene dek adım adım çeksin diye.</p>

  <p class="normal">Gözün nuru da Tanrı Resûlü’dür, gönlün nuru da; onun haberlerini kulağına küpe yap.</p>

  <p class="normal">Beden o yandan can şarabını içti mi, sonucu, başına gelecek şey gene o yandandır.</p>

  <p class="normal">Nimetleri verenin güzelliği önünde, dünya nimetleri gönüle soğuk geliyor.</p>

  <p class="normal">Hintli şeyh tekkeye geldi; sen de Türk değilsin ya, in damından aşağı.</p>

  <p class="normal">Bütün Hindistan’ı onun az bir mülkü bil de özellerini dağıtıver herkese.</p>

  <p class="normal">Senin Hintli talihin Zühal’dir; yücedir amma adı gene de kutsuz.</p>

  <p class="normal">Yücelere çıktı, fakat kutsuzluktan kurtulmadı ki; kötü şaraba kadehten ne fayda?</p>

  <p class="normal">Kötü bir Hintli gösterdim; aynayım ben; aynanın bildirmesi kinden, hasetten değildir.</p>

  <p class="normal">Hintli nefistir, tekke de gönlüm; savaşı da dışarda değildir, barışı da.</p>

  <p class="normal">Yeter; sözün aslı ikiyüzlü; biri ak, öbürüyse kapkara.</p>

  <h3 class="h2baslik" id="calibre_toc_1757">LI</h3>

  <p class="normal">Tövbem doğru değil; sus, fakat tövbe etmiyorum diye de satma beni kimseye.</p>

  <p class="normal">Ayıplı, kusurlu kulu sürme tapından; rahmetini örtme ondan.</p>

  <p class="normal">Sen hatırımızdan geçen düşünceleri bile bilirsin; bizse dudağımızı yummuşuz da coşup köpürüyoruz.</p>

  <p class="normal">Şekle bürünen her gam, her neşe, senin gerçek tapında bir hizmetçidir ancak.</p>

  <p class="normal">Kaleminin önünde teslim olmuş gitmiştir; sen de gâh kaplan resmi yaparsın onu, gâh fare.</p>

  <p class="normal">Her odun donmuş gibi görünür amma her biri tencere gibi kaynar durur.</p>

  <p class="normal">Mercanköşkler bile, zerre zerre, gizli naralar atar, kuş gibi öter.</p>

  <p class="normal">Sırları duyma vakti geldi; Tanrı kulağınızı çekiyor sizin.</p>

  <p class="normal">Vakit geldi; yeşiller giyinmiş kubbenin sayvanından yeşillere bürünenler de geliyorlar.</p>

  <h3 class="h2baslik" id="calibre_toc_1758">— G —<br class="chapter"/>
  LII</h3>

  <p class="normal">Can İsa’sı kuzgun gibi aç; eşeği de susam yiyip geviş getirmede.</p>

  <p class="normal">Eşek bütün susamları yerse kandil için neden yağ çıkaracağız?</p>

  <p class="normal">Güneş Akrep burcuna gidince, buluttan, sisten dünyanın yüzü kararır.</p>

  <p class="normal">A Güneş, Koyun burcuna dön; güzün de alnını dağla, kışın da.</p>

  <p class="normal">A Güneş, sen Koyun burcundayken cansın; yer seninle yeşerir, bağ bahçe seninle güler.</p>

  <p class="normal">A Güneş, kışın gönlünü kırdın mı baharın başı seninle kızışır.</p>

  <p class="normal">A Güneş, şu güneşin bize bildirdiği, senin ışığının zekâtıdır ancak.</p>

  <p class="normal">* Ahmed, yüz binlerce güneş gördü; çünkü seni görmüştü o, gözü de hiç kaymadı onun.</p>

  <p class="normal">Havuz basamağının çevresinde dönüp dolaşmadı; çünkü abıhayattan içti, abıhayatla arındı o.</p>

  <p class="normal">Seni övmeye koyuldum mu, söz daralıyor; o yüzden güneş diyorum sana.</p>

  <p class="normal">Müjden bahara erişince bağ bahçe meclis kurdu, neşelendi, eğlenmeye koyuldu.</p>

  <p class="normal">Bahçedeki sarhoşlar, çiçek açtı; topraktaki toklar gasyân etti.</p>

  <p class="normal">Gayb âlemindeki elbise dokuyucular elbiseler dokuyorlar; fakat iplik yumakları görünmüyor.</p>

  <p class="normal">* Tanrı seni işsiz güçsüz bırakır mı hiç? Tanrı da bir an bile işi gücü boşlamıyor.</p>

  <p class="normal">* Yüz binlerce yapı var, mimar bir; elbiselerin bin türlü rengi var, boyayan bir.</p>

  <p class="normal">Özlerin temeli o; derileri de onun ilacı tabaklamada.</p>

  <p class="normal">Lâ’llere onun parıltısı cilâ veriyor; altını, gümüşü onun sanatkârlığı onarıyor.</p>

  <p class="normal">Gönül bülbülleri büsbütün başka; duygunun sözü onlarca kuzgun sesi âdeta.</p>

  <p class="normal">Bağdan bahçeden, çayırlıktan çimenlikten dışarda olan, bülbüllerle sırdaş olamaz, sus, yeter artık.</p>

  <h3 class="h2baslik" id="calibre_toc_1759">— K —<br class="chapter"/>
  LIII</h3>

  <p class="normal">A dünya güzeli, a âlemin nazenini, esenlik sana. A zamanın garibi, a eşsiz güzel, esenlik sana.</p>

  <p class="normal">A selâmı gök kubbe köyüne sığmayan, esenlik sana.</p>

  <p class="normal">Dün geçip gittin, giderken de yüzünü döndürdün, bir kere baktın; feryat ayrılığından; esenlik sana.</p>

  <p class="normal">Yarınki gün aşkınla der ki: Tez eriştir onu bana; esenlik sana.</p>

  <p class="normal">Can kulağı nerde ki gizli dünyadan, esenlik sana sözünü duysun.</p>

  <p class="normal">Dünyada duyduğun her selâm, o esenlik sana sözünün yankısıdır âdeta.</p>

  <p class="normal">Dağa karşı var da apaçık duy; bir seslen bakalım: Esenlik sana.</p>

  <p class="normal">Kıskançlığımdan selâmını örtmede, gizlemedeyim; istiyorum ağız bile duymasın: Esenlik sana.</p>

  <p class="normal">Ağzımı yumdum mu, gül bahçesi esenleşir; esenlik sana.</p>

  <p class="normal">A dünyanın düzeni Salâhaddin; ebediyen sana olsun, esenlik sana.</p>

  <h3 class="h2baslik" id="calibre_toc_1760">LIV</h3>

  <p class="normal">A dünya güzeli, a âlemin nazenini, esenlik sana. Derdim de elinde senin, dermanım da.</p>

  <p class="normal">Bu kulun derdinin dermanı nedir? Söyle. Lûtfedersen, dudaklarından bir öpücük.<sup class="calibre2"><a href="../Text/divanson_split_432.html#footnote-500-36" id="footnote-500-36-backlink">[36]</a></sup></p>

  <p class="normal">Tapına bedenimle gelemiyorsam da can da seninle, gönül de.</p>

  <p class="normal">Harflerle bir söz söylemiyorsun da neden bütün dünya lebbeyk sesiyle doldu?</p>

  <p class="normal">Kutsuzluk beni kutluluğa çevir diyor; kutluluk da, ne de kutlular kutlususun diyor sana.</p>

  <p class="normal">Senden geliyoruz, gene sana kaçmada, sana varmadayız; medet, medet senden sana.</p>

  <h3 class="h2baslik" id="calibre_toc_1761">— L —<br class="chapter"/>
  LV</h3>

  <p class="normal">A gönüldeki ışık, gel. A çalışmanın, murada erişmenin sonucu, maksadı, gel.</p>

  <p class="normal">Sen de bilirsin ki yaşayışımız elindedir senin; daraltma, sıkma kulları; gel.</p>

  <p class="normal">A seven, a sevilen; inadı, ayak diremeyi bırak; gel.</p>

  <p class="normal">A hüthüt sahibi Süleyman, bizi bir ara, sor; gel.</p>

  <p class="normal">(s. 297) A eski dost; senden nice dostluklar, nice gerçek lûtuflar görmüşüzdür; gel.</p>

  <p class="normal">Canlar ayrılıktan feryada geldi; vaadinde dur, dön, gel.</p>

  <p class="normal">Ayıbı, suçu ört, iyilikleri, lûtufları dök saç; vergi sahibinin âdeti budur; gel.<sup class="calibre2"><a href="../Text/divanson_split_433.html#footnote-500-37" id="footnote-500-37-backlink">[37]</a></sup></p>

  <p class="normal">Gel sözünün Farsçası nedir: Biyâ. Ya gel, ya insaf et, sabır ver bize; gel.</p>

  <p class="normal">Gelirsen ne mutlu ferahlıktır, ne hoş murada eriş; fakat gelmezsen de bittik demektir hani; gel.</p>

  <p class="normal">Ey Arap’ın ferahlığı, Arap olmayanın Kubad’ı, gönlüme sen ferahlık verirsin ancak; gel.</p>

  <p class="normal">İçim, boyuna gel diyor sana; a varlığından bütün varlıkları meydana getiren, gel.</p>

  <p class="normal">A ay yüzlüm; seninle şehirleri gezdim dolaştım; her yanı, her şehri kavradım, kuşattım; gel.</p>

  <p class="normal">Sen güneşe benzersin; yaklaştın mı uzaklaşırsın; a uzaklara yakın olan, gel.</p>

  <h3 class="h2baslik" id="calibre_toc_1762">— M —<br class="chapter"/>
  LVI</h3>

  <p class="normal">Himmetim de yüceldi, tedbirim de; senden başkasının tapısında ölmemeyi iyiden iyiye kurdum ben.</p>

  <p class="normal">Sus diye ağzımı tuttun benim; sen ağzımı tut, ben de dünyayı tutayım, her yana yayılayım.</p>

  <p class="normal">Zincirim senin elinde, o yüzden dünyanın halkasını kaptım gitti.</p>

  <p class="normal">Pîr bizi yeni baştan gençleştirdi; hasılı hem gencim ben, hem ihtiyar.</p>

  <p class="normal">Yayından fırladım senin; o yüzden ok gibi düz giderim, düşmana saplanırım ben.</p>

  <p class="normal">Senin lûtfun olduktan sonra yayın, okun da yeri mi? İkisini de kabul etmem, kırar atarım.</p>

  <p class="normal">Senden başkasını görmek münafıklıktır; bense münafıklık edecek, düzenler düzecek adam değilim.</p>

  <p class="normal">Sütle şeker gibi benimle karıldın, birleştin; şeker gibi o sütün içinde eriyip gitmişim ben.</p>

  <p class="normal">Kendimle eş olma yüzünden gücüm kuvvetim kalmadı, bittim artık; beni kurtar kendimden, yarına atma artık bu işi.</p>

  <p class="normal">Yarına atış derdi, tütmeye başladı mı dumanım ta göklere dek ağıyor.</p>

  <h3 class="h2baslik" id="calibre_toc_1763">LVII</h3>

  <p class="normal">Bahar bülbülü gibi feryada gelelim de bu feryatla bülbülleri avlayalım.</p>

  <p class="normal">Onun işi nazlanmak, bizim işimizse yalvarmak; feryat etmeyelim de ne iş edelim?</p>

  <p class="normal">Gül bahçesine gidelim, gül derelim; varalım, âşıkların başlarına saçalım.</p>

  <p class="normal">Sarhoş olarak pazara girelim; herkesi sarhoş edelim, kararsız bir hale getirelim.</p>

  <p class="normal">Parayı pulu güzel yüzlü sevgiliyle yiyelim; o mahmur mu mahmur gözlere hizmet edelim.</p>

  <p class="normal">Sevgiliyle sürdüğümüz safâyı, ettiğimiz zevki kimsecikler bilmez, ancak Tanrı bilir.</p>

  <p class="normal">Sen sırdaş olursan bizimle, sırrı açarız sana da.</p>

  <p class="normal">* Halk Tatar’dan kaçıyor, bizse Tatar’ı yaratana tapı kılalım.</p>

  <p class="normal">Kaçmak için yüklerini develere yüklediler; bizim yükümüz yok ki; biz ne yapalım?</p>

  <p class="normal">Halk kopup kaçıyor; biz de dama çıkalım da halkın develerini sayalım bâri.</p>

  <h3 class="h2baslik" id="calibre_toc_1764">LVIII</h3>

  <p class="normal">Kalk da bir fitnedir koparalım; bir zamancağız olsun, zamaneden kaçalım.</p>

  <p class="normal">Neşe yaygısına oturalım; herkesi önümüzden sürelim gitsin.</p>

  <p class="normal">Nazlı nazenin kişilerden başkasını eş dost seçmeyelim; aşağılık kişilerle düşüp kalkmayalım.</p>

  <p class="normal">Dünyada beyhude yere gam yemeyelim; kadehe rahatlık, esenlik şarabını dökelim.</p>

  <p class="normal">Biz neşeye, zevke, çalgıya çağanağa tutulmuşuz; zahitliğe, riyazata değil.</p>

  <p class="normal">Felek bizimle kavgaya kalkışırsa muradına uyalım; kavgaya girişmeyelim biz.</p>

  <p class="normal">Elimizde hiçbir kâr, armağan sunacak hiçbir şey yok; niceye bir herkese asılıp duracağız?</p>

  <p class="normal">Tebrizli Şems, ölümsüz bir yaşayıştır; o Tebriz padişahının ebedî sarhoşuyuz biz.</p>

  <h3 class="h2baslik" id="calibre_toc_1765">LIX</h3>

  <p class="normal">Güneş gibi herkese can vermeye, böylesine bir işte bulunmaya gelmişiz.</p>

  <p class="normal">Gamlılara eş dost olalım, toprağa döşenenleri gül gülistan haline getirelim, bunun için gelmişiz biz.</p>

  <p class="normal">Dünyanın bedenine can nedir gösterelim; gözleri aydın edelim diye gelmişiz.</p>

  <p class="normal">Altın gibi, birkaç kişinin öz malı değiliz biz; deniz gibiyiz, maden gibiyiz; herkesin malıyız, herkesin mülkü.</p>

  <p class="normal">Yeryüzü gibi yağma yurdu değiliz; gökyüzü gibi eminiz, hoşuz biz.</p>

  <p class="normal">Hıristiyanlar gibi korkup duranlara, iman gibi aman vermeye gelmişiz biz.</p>

  <p class="normal">Kendine gel, sus; bunlardan da üstünüz, söze, dile sığmayız biz.</p>

  <h3 class="h2baslik" id="calibre_toc_1766">LX</h3>

  <p class="normal">Senden bir ateş var ağzımda; fakat dilime yüzlerce mühür vurmuşum.</p>

  <p class="normal">Öylesine gizli yalımlarım var ki iki dünyayı da bir lokma yapar, siler, sömürür.</p>

  <p class="normal">Dünya, tamamıyla yok olsa dünyasız, yüzlerce dünya, malım mülküm benim.</p>

  <p class="normal">Aşk sarhoşuyum; bu sarhoşlukla kâr mı ettim, ziyana mı girdim, haberim bile yok.</p>

  <p class="normal">Yükü şeker olan kervanları yokluk ilinden yola saldım, yürüttüm ben.</p>

  <p class="normal">Baş gözüm aşkla inciler saçıyordu; şimdiyse inciler saçan bir canım var.</p>

  <p class="normal">Eve barka bağlı değilim; İsa gibi dördüncü kat gökte evim var benim.</p>

  <p class="normal">Bedene can verene şükürler olsun; can gitti amma canın canına sahip oldum.</p>

  <p class="normal">Tebrizli Şems’in verdiği şey yok mu? Onu ara, onu iste benden; bende o var, o.</p>

  <h3 class="h2baslik" id="calibre_toc_1767">LXI</h3>

  <p class="normal">Ne vakte dek deve gibi ot yiyeceğiz, diken geveleyeceğiz? Sevgilinin elinden şarap içelim, şarap.</p>

  <p class="normal">Şarap mahmurluğundan da eminiz; çünkü mahmurluk vermeyen ölümsüzlük şarabını içeriz biz.</p>

  <p class="normal">Erlerin kadehini sun da pervasızca, erkekçesine içelim bugün.</p>

  <p class="normal">Sayısız kadehler içtik mi, sayıya sığmaz soluklarla dirilir gideriz.</p>

  <p class="normal">Sâkî, ayağını dire de elinden dalga dalga coşup köpüren o temkinli şarabı içelim biz.</p>

  <p class="normal">Avımızın yüreğini kebap edip yiyelim diye o sarhoş arslanın ardından koşup duruyoruz.</p>

  <p class="normal">Pislikten arınmış bir ülkedeniz; o ülkeden tertemiz rızk yemedeyiz.</p>

  <p class="normal">Akbaba gibi leşe tutsak değiliz; leylek gibi hırstan yılan yemedeyiz biz.</p>

  <h3 class="h2baslik" id="calibre_toc_1768">LXII</h3>

  <p class="normal">Ne diye kavuşmada bileyim seni, niçin aykırılıkta öğreneyim seni?</p>

  <p class="normal">Ya sen benim derdime düş, derdimle karış; yahut ben derdime derman nedir, öğreneyim senden.</p>

  <p class="normal">Bilmiyorum diye kaçıyorsun benden; ya benimle birleşirsin, yahut da bilmediğimi öğrenirim senden.</p>

  <p class="normal">Bundan önce, senden ayrı bir şeyler öğreneyim diye nazlanıyordum, kızıyordum sana.</p>

  <p class="normal">Mademki gece gündüz Tanrı seninle; bundan böyle Tanrı’dan öğrenirim ben de.</p>

  <p class="normal">(s. 298) Ayrılığına düştüm de lâyığımı buldum; seni görünce de bana lâyık nedir, öğreneyim dedim.</p>

  <p class="normal">Ayağının tozunu elde edeyim de kimya nedir, ondan öğreneyim ben.</p>

  <p class="normal">* Güneşine zerre kesileyim de öğreneyim “And olsun kuşluk çağına” âyetinin mânasını.</p>

  <p class="normal">Kehribar nasıl çeker, çekişi nicedir; kehribarına bir saman çöpü kesileyim de öğreneyim bunu.</p>

  <p class="normal">İki dünyadan iki göz edineyim; bunu da Mustafâ’dan öğreneyim.</p>

  <p class="normal">* “Gözü ne kaydı, ne haddini aştı” sırrını ondan başka kimden öğrenebilirim ki?</p>

  <p class="normal">Havasına uyup döneyim de Ay gibi elbisesiz dönmeyi öğreneyim.</p>

  <p class="normal">Balık gibi kendimden zırhlanayım da denizde yüzmeyi öğreneyim gitsin.</p>

  <p class="normal">Gönül gibi kanlar içeyim de öğreneyim gönül gibi elsiz-ayaksız gezip tozmayı.</p>

  <p class="normal">Vefada tam usta olan yok; bâri vefayı vefadan öğreneyim ben.</p>

  <p class="normal">Sonu şu ki güzel yüzlümsün benim; güzel yüzlülüğü senden öğreneyim ben.</p>

  <h3 class="h2baslik" id="calibre_toc_1769">LXIII</h3>

  <p class="normal">Su verme bana, susayayım sana; kendine âşık et beni; al, götür uykumu.</p>

  <p class="normal">A güzelim hayali bana mihrap kesilen, gece gündüz namaz kılıp durayım ben.</p>

  <p class="normal">Hayalini yoklukta bulursam hemencecik ölüme doğru koşar giderim ben.</p>

  <p class="normal">Sebepleri meydana getireni bulurum umusuna kapılmışım da sebep kervanlarının yollarını kesmedeyim.</p>

  <p class="normal">Bir merhamet et, padişahlıkta bulun; şu ayrılığına dayanamıyorum senin.</p>

  <p class="normal">Abıhayata dolap kesilmişim; onun için hem dönüyorum, hem ağlıyorum ben.</p>

  <p class="normal">Güneşim de sensin, ay ışığım da; onun için pencere gibi gönlümü de açmışım, gözümü de.</p>

  <p class="normal">Senin adını duyduğum an adlarım da sarhoş oldu gitti, sanlarım da.</p>

  <p class="normal">Ateşin gelip çattı mı, cıvaya benzeyen şu gönlüm sıçrayıp oynamaya koyulur.</p>

  <p class="normal">Yeter, vazgeç sözden; çünkü sözün kopardığı toz yüzünden, sözü bağışlayanı bulamıyorum ben.</p>

  <h3 class="h2baslik" id="calibre_toc_1770">LXIV</h3>

  <p class="normal">Yolumda yüzlerce pusu var; fakat benim de en ince şeyleri gören yüzlerce gözüm var.</p>

  <p class="normal">Yüzümde izler var ya, bil ki benimle beraber oturup kalkan o padişahın izleri onlar.</p>

  <p class="normal">Öyle bir define ki dünyadan da artık; o benim gönlümde, benim canımda gömülü.</p>

  <p class="normal">O yüzden tam bir inanca kavuşmuşsam şüphe karanlığı yerim olsun.</p>

  <p class="normal">Cebrâil-i Emin’den de gizli bir başka Cebrâil’im var benim.</p>

  <p class="normal">Çin güzelinin resmiyle ne işim var benim? Yüzümde aşktan buruşuklar meydana gelmiş.</p>

  <p class="normal">Devlet atını keseyim gitsin; çünkü aşk atına eyer vurmuşum ben.</p>

  <p class="normal">Aşkta ayağımı diremişim; demirden ayaklarım var benim.</p>

  <p class="normal">Soluğumdan sevgilinin kokusu geliyor; içimde bağlar bahçeler, yaseminler var.</p>

  <p class="normal">Ferahtan ayaklarım yerden kesilmiş; çünkü bir yeryüzüm var ki mekânsızlık âleminde.</p>

  <p class="normal">Yürü, Tebriz’e var da iste, anlatsın bunu sana; çünkü bütün bunlara Şemseddin sahip etti beni.</p>

  <h3 class="h2baslik" id="calibre_toc_1771">LXV</h3>

  <p class="normal">Canla, başla o sevgiliye tutulmuşuz; aşkıyla sarhoşuz, ışık şarabına kadeh kesilmişiz.</p>

  <p class="normal">Her an sana yeniden yeniye bir can vermezsem a gönül, bu candan bezmişim ben.</p>

  <p class="normal">O Ay’ın çevresinde gökyüzü gibi dönüp durmadayım; artık yeryüzünde ne işim var benim?</p>

  <p class="normal">Arış güzelliğinin tezgâhının başında iğnesi argaca döndürdü beni.</p>

  <p class="normal">İğnem onun yüzünden ipliğe, tele döndü de çeng kesildi; onun yüzünden zîr perdesinden ağlayıp feryat ediyorum.</p>

  <p class="normal">Böylece de Tanrı’ya perde olan şu dünya tezgâhını kaldırmayı kuruyorum.</p>

  <p class="normal">Gaflet ve uyku perdesini uyanık gözlerimin ateşiyle yakmaya niyetleniyorum.</p>

  <p class="normal">Diyorum ki şu hasta gönlüm, Tebrizli Şems’ten iyileşsin, sıhhat bulsun.</p>

  <h3 class="h2baslik" id="calibre_toc_1772">LXVI</h3>

  <p class="normal">Ah, şu ben yok muyum? Ne de renksizim, ne de izimin tozu bile yok; kendimi ne vakit nasılsam öylece göreceğim?</p>

  <p class="normal">Dedin ki: Sırları dök ortaya; benim bulunduğum orta nerde, göster bana.</p>

  <p class="normal">Böylece hem hareketsizim, hem gidip durmadayım; şu canım ne zaman karara kavuşacak? Bilmem ki.</p>

  <p class="normal">Öylesine kıyısı bucağı bulunmayan şaşılacak bir denizim ki, denizim de kendisinde gark oldu gitti.</p>

  <p class="normal">Beni bu dünyada da arama, o dünyada da; bulunduğum âlemde ikisi de kayboldu.</p>

  <p class="normal">Yokluk gibi kâra da boş vermişim, ziyana da; kârsız, ziyansız, bir acayip kişiyim ben.</p>

  <p class="normal">Dedim ki: A can, bizim ta kendimizsin sen; dedi ki: Şu bulunduğum açıklık âleminde kendi de nedir ki?</p>

  <p class="normal">Öyleyse dedim, osun; hay dedi, sus, öylesine bir şeyim ben ki dile gelmeme imkân yok.</p>

  <p class="normal">Dedim ki: Dile gelmiyorsun, söze sığmıyorsun amma işte, seni dilsiz, sözsüz, söylemedeyim ben.</p>

  <p class="normal">Yokluktan Ay gibi doğdum, parladım; işte ayaksız olarak koşup duruyorum.</p>

  <p class="normal">Ne koşuyorsun, seyret de bak; bu çeşit ortadayım ben, fakat aynı zamanda gizliyim diye ses geldi.</p>

  <p class="normal">Tebrizli Şems’i gördüm ya; artık eşsiz bir denizim, görülmemiş bir inciyim, emsali bulunmaz bir hazineyim ben.<sup class="calibre2"><a href="../Text/divanson_split_434.html#footnote-500-38" id="footnote-500-38-backlink">[38]</a></sup></p>

  <h3 class="h2baslik" id="calibre_toc_1773">LXVII</h3>

  <p class="normal">* Hepimiz de Elest’ten beri el ele vermişiz; şükürler olsun ki sonucu, gene kavuştuk birbirimize.</p>

  <p class="normal">Hepimizin de yolu bir, gönlü bir; hepimiz de aynı şaraptan sarhoşuz biz.</p>

  <p class="normal">İki dünyadan da aşkı seçtik; o aşktan başka hiçbir şeye tapmıyoruz biz.</p>

  <p class="normal">Can ne acılıklar tattı, neler çekti ayrılıktan; fakat sonunda ayrılıktan da kurtulduk.</p>

  <p class="normal">Pencereden bir güneştir vurdu da aşağılık olsak bile yüceltti bizi.</p>

  <p class="normal">Değil mi ki eteğine konduk; a güneş, etek çekme artık bizden.</p>

  <p class="normal">Lâ’lsek, senin ışıklarınla bu hale gelmişiz; varsak, senin yüzünden yarız.</p>

  <p class="normal">Önünde zerre gibi oynamadayız; senin havana uymuşuz da bağları kırıp atmışız biz.</p>

  <h3 class="h2baslik" id="calibre_toc_1774">LXVIII</h3>

  <p class="normal">* Eşeğin art tarafına Nizâmeddin dedim; bokböceğine değerli amber adını taktım.</p>

  <p class="normal">Şu dünya ahırında lâf olsun diye her pisliğe yeşillik adını verdim.</p>

  <p class="normal">Kara maymunun boynuna gerdanlık taktım; en aşağılık kişiye en yüce dedim.</p>

  <p class="normal">Âciz kaldım da canın sıfatlarını toprağa verdim; candan özür dileyin.</p>

  <p class="normal">Her şeytana, her lanetlenmişe Âdem’in vasıflarını, Tanrı halifesinin sıfatlarını verdim.</p>

  <p class="normal">Kuzgunu yeşilliğin bülbülü diye çağırdım; dikene selvi dedim, yasemin dedim.</p>

  <p class="normal">Şeytana Cebrâil adını taktım; kengere apaçık delil dedim durdum.</p>

  <p class="normal">(s. 299) Yazıklar olsun ki lanetin, kötülüğün ta kendisine, tamahımdan ne kadar aferinler dedim.</p>

  <p class="normal">Kancık eşeğe şehzade deyişim eşekliktendi, akıldan değil.<sup class="calibre2"><a href="../Text/divanson_split_435.html#footnote-500-39" id="footnote-500-39-backlink">[39]</a></sup></p>

  <p class="normal">Şu yanlış sözden tövbe ettim amma bu kadarcık söylemem de yeter.</p>

  <h3 class="h2baslik" id="calibre_toc_1775">LXIX</h3>

  <p class="normal">Gene öylesine bir iş etmeye, güneş gibi, her şeye can vermeye geldim.</p>

  <p class="normal">Şarap küpünün kapağını açmaya, sarhoşlara kadeh olup şarap sunmaya geldim ben.</p>

  <p class="normal">Şimdi zevk, işret, ovaya bayrak dikti; ne diye düşünce gibi gizlenecekmişim?</p>

  <p class="normal">Bahçıvanın gözünün ışığı kesileli canım cennet bağına döndü.</p>

  <p class="normal">Mil gibi kendi çevremde dönmüyorum; gök gibi kutuplar çevresinde dönüyorum ben.</p>

  <p class="normal">Padişahım, gecem gündüze döndü de dama da boş verir oldum, gökyüzüne de.</p>

  <p class="normal">Altın madeniyim, sayılı altın değilim ki mehenk taşının peşinde dönüp dolaşayım.</p>

  <p class="normal">Çobancasına hey-hey demeyi bırak; padişahım, ne diye çobanlaşayım?</p>

  <h3 class="h2baslik" id="calibre_toc_1776">LXX</h3>

  <p class="normal">Cana canlar katan yüzüne âşıkım; bir merhamet et, havana düşmüşüm senin.</p>

  <p class="normal">Bu yüzle güneşsin, aysın sen; bizlerse havanda zerreleriz ancak.</p>

  <p class="normal">Sen şu perdeden yüz gösteresin diye hepimiz de sarayının kapısında beklemedeyiz.</p>

  <p class="normal">Aşinalar meclisinde senin yüzünün şarabıyla kendimizden geçmiş gitmişiz.</p>

  <p class="normal">A dostum, şaşırıp düşman gibi öldürme bizi; sonucu, bildiğiz seninle.</p>

  <p class="normal">Fakat bizi öldürmeye razı olursan ona da diyeceğimiz yok; hepimiz de senin razılığına kuluz köleyiz biz.</p>

  <p class="normal">A periden doğan, Süleyman yüzüğü bizde amma ayağının bastığı toprağız gene de.</p>

  <p class="normal">A Tebrizli Şems, canlara cansın sen; hepimiz de kulun köleniz, yoksulunuz senin.</p>

  <h3 class="h2baslik" id="calibre_toc_1777">LXXI</h3>

  <p class="normal">Ezelden beri diri olan, her şeyi bilen, her şeye gücü yeten, daima tedbir ve tasarrufta bulunan Tanrı’ya and olsun ki,</p>

  <p class="normal">Işığı aşk mumlarını yaktı da yüz binlerce sır bilindi, anlandı.</p>

  <p class="normal">Onun bir hükmüyle dünya âşıkla, aşkla, hükmedenle, hüküm yürütülenle dopdolu bir hale geldi.</p>

  <p class="normal">Tebrizli Şems’in tılsımlarında da şaşılacak hazineleri gizlendi.</p>

  <p class="normal">And olsun bu Tanrı’ya işte; yola çıktığın andan beri mum gibi, tatlılıktan ayrıldık gitti.</p>

  <p class="normal">Her gece mum gibi yanıyoruz; ateşiyle eşiz, baldansa mahrumuz. Onun yüzünden ayrılalı bedenimiz yıkıldı, can da bu yıkık yerde baykuşa döndü.</p>

  <p class="normal">O dizgini bu yana çevir; zevk-işret filinin hortumunu bu yana uzat.</p>

  <p class="normal">Sen olmadıkça semâ’ haramdır; çalgı şeytan gibi taşlanmıştır.</p>

  <p class="normal">Sen yokken okunup anlanacak, zevk alınacak bir tek gazel bile söylenmemiştir.</p>

  <p class="normal">Mektubunu dinleyince bu zevkle beş altı gazel nazmedildi ancak.</p>

  <p class="normal">A Şam’ın da, Ermen ülkesinin de, Rum diyarının da övüncü, gecemiz seninle sabah gibi aydın olsun.</p>

  <h3 class="h2baslik" id="calibre_toc_1778">— N —<br class="chapter"/>
  LXXII</h3>

  <p class="normal">Geçim için birkaç öpücük tâyin et; tatlı bir gülüşle tatlılaştır bizi.</p>

  <p class="normal">Hay Allah gönlünü yumuşatsın; güzel bir duadır bu, âmin de sen de.</p>

  <p class="normal">Ne vakit dizini yastık edineceğim de yatacağım; belki rüyada görürüm bunu.</p>

  <p class="normal">Dudağından ayrılık, ecel afsunu, yürü de Mesîh’in töresince bir afsun oku.</p>

  <p class="normal">Gök alanı sen olmayınca dardır; hadi, vuslat Burâk’ına vur eyeri.</p>

  <p class="normal">Güzelsin, güzelliğe lâyık olan da vefadır; güzellikle vefayı nikâhla birbirine.</p>

  <p class="normal">Öldüler mi acıyacaksın âşıklara; sonunda yapacağını önceden yap.</p>

  <p class="normal">Hacılar hac yolundan kaldılar; uyuz develere bir ilaç bul;</p>

  <p class="normal">İyileştir onları da vuslat Kâbe’ne erişsinler; yol azığının, suyun, çuvalın bir çaresine bak.</p>

  <p class="normal">Dünyanın iki gözü de seninle aydın; şu dünyayı öbür âlemi görür bir hale getir.</p>

  <p class="normal">Güneş yüzünün görünüşüyle gözü de Tur Dağı’na benzet, gönlü de.</p>

  <p class="normal">Yeter, susayım artık; küstahlığım hadden aştı; kim oluyorum ben ki bunu yap diyebileyim sana.</p>

  <p class="normal">Şu sözlerim lâyık değilse sana lâyık olanını söyle, söylet bana.</p>

  <p class="normal">A Tebrizli Şems, tanyerine doğru bir salına salına yürü de yeniayın da kulağını bur, Ülker’in de.</p>

  <h3 class="h2baslik" id="calibre_toc_1779">LXXIII</h3>

  <p class="normal">Ağlayıp bağırmada birazcık da kendini görmek vardır ya;</p>

  <p class="normal">Bana göre değil bu; çünkü aşkında, bende olmasa bile ağlayıp bağrışı çalmayı huy edinmişim ben.</p>

  <p class="normal">Tanrı’ya, Tanrı’nın arılığına and olsun, kendini beğenmeden arı duruyum ben.</p>

  <p class="normal">Yüzünden başka yana bakan göz, baktığı zaman kimi görür acaba?</p>

  <p class="normal">Böylesine bir devlete erdikten, böylesine bir meydana vardıktan sonra ölümden korkup topallamak, ayıptır doğrusu.</p>

  <p class="normal">Âşıkların bütün ölümlere gülerler, onlara bu devlet nasip olmuştur.</p>

  <p class="normal">Ağaçların dalları, yaprakları titrer; kökü, gövdesi titreyiş korkusundan emindir.</p>

  <p class="normal">Aşk bahçıvanları kendi gönüllerinden meyveler devşirirler.</p>

  <p class="normal">A âşıkın canı, zahmetlerle kıvranmana karşılık nevâleler der, devşir.</p>

  <p class="normal">Zahit olmaya, bilgi edinmeye uğraş a hoca; fakat aşkı çalışıp çabalamayla elde edemezsin.</p>

  <p class="normal">Bundan önce de Tebrizli Şems söylemiştir amma işitecek kulak nerde ki?</p>

  <h3 class="h2baslik" id="calibre_toc_1780">LXXIV</h3>

  <p class="normal">Aşkla bilişmek nedir? Gönül isteğinden ayrılmaktır;</p>

  <p class="normal">Kan olmaktır, gönül kanını içmektir, köpeklerle beraber vefa kapısını beklemektir ancak.</p>

  <p class="normal">Bir fedaidir âşık; onca ölümün, göçmenin, yahut da yaşamanın hiçbir farkı yoktur.</p>

  <p class="normal">Yürü a Müslüman; sakın kendini, sağ esen ol; zahit olmaya savaş.</p>

  <p class="normal">Çünkü bu şehitler ölüme sabredemezler; yok olmaya âşıktır onlar.</p>

  <p class="normal">Sen kazadan, belâdan kaçarsın; onların korkusuysa belâsız kalmaktır.</p>

  <p class="normal">* Âşûrâ günü eline mendil al; Kerbelâ’ya gitmeye gücün kuvvetin yok senin.</p>

  <h3 class="h2baslik" id="calibre_toc_1781">LXXV</h3>

  <p class="normal">* Aşağılık kişilerin nazlarına doydum; pelesenk yağı gibi kendimi hiçe sayayım artık.</p>

  <p class="normal">Bundan böyle sineklerin üşmemesi için balımı gizleyeyim.</p>

  <p class="normal">Bundan böyle kendimi öylesine bir saklayayım ki, kendi kendimi öyle bir çalayım ki bekçiler bulamasınlar artık.</p>

  <p class="normal">Yoldaşsız, kapıcısız, kimsiz-kimsesiz bir halde, her an bir başka yana koşayım.</p>

  <p class="normal">(s. 300) Tanrım, mademki sana kaçmışım; böylesine topluluğu eriştirme bana artık.</p>

  <h3 class="h2baslik" id="calibre_toc_1782">LXXVI</h3>

  <p class="normal">* Niceye bir dünyayı seyre dalacağım? Ne vakte dek saman altından su yürüteceğim?</p>

  <p class="normal">Zahmet, eziyet, define getirdim diyor; zahmeti, eziyeti bir sınamak gerek.</p>

  <p class="normal">Sütten kan akıtan, kandan süt akıtmayı da bilir.</p>

  <p class="normal">Gökyüzünü toprağa döndüren, toprağı gökyüzü yapmayı da bilir.</p>

  <p class="normal">Bundan böyle bir başka yol yordam tutacağım ben; niceye bir başkalarıyla uğraşıp durayım?</p>

  <p class="normal">Sesi çok yücelttin a çalgıcı; bunu yavaşça çalabilirsin ancak.</p>

  <p class="normal">Bu pek ağır, pek hızlı bir mızrap; bu perdeyle oyun oynayamıyoruz biz.</p>

  <p class="normal">Bir iki teli biraz daha hafiflet de nağmeni anlayabilelim.</p>

  <p class="normal">Taşı bile dağdan azar azar çekerler; dağı bir saldırışta çekmeye imkân yoktur ki.</p>

  <p class="normal">Canlara can olan görülmedikçe can vermek kolay bir iş midir hiç?</p>

  <p class="normal">A yıldız, yol göster, kılavuz ol bize; kumda izi belirmez yolu aşmak mümkün değil.</p>

  <h3 class="h2baslik" id="calibre_toc_1783">— V —<br class="chapter"/>
  LXXVII</h3>

  <p class="normal">Bir dileğim var, tez işit; rehin olarak aşk haberi veriyorum sana.</p>

  <p class="normal">Bir solukcağız eş ol bana da altınla arpayı bir teraziye koysunlar, beraber tartsınlar.</p>

  <p class="normal">Sen yenilikler, gençlikler bağışlarsın; kulunsa ihtiyar; bir bakışla eskimi yenile, gençleştir beni.</p>

  <p class="normal">Kimyanın işi de budur zaten; kapkara bakıra bir ışık verir o.</p>

  <p class="normal">Lûtfuna, keremine söyle de bu kula akşam yemeğinde sızırılmış tereyağı versin.</p>

  <p class="normal">A gönül, o padişah mekânsızlık âlemindedir; halksa her yana koşup durur; sen bunu bil de az koş.</p>

  <p class="normal">İnsanların düşünceleri her yana rehin olur; sen gayret et de düşünce sazını yol gitsin.</p>

  <p class="normal">Mekânsızlık âlemi pek yüce bir âlemdir; orda altı yan da ovadır, nice anayollar vardır orda.</p>

  <p class="normal">* Bugünün işini yarına bırakma da ne hasret çek, ne de keşke demeye koyul.</p>

  <p class="normal">* Kıskanç engel, sana gözceğizini kırpar durur; ondan gözünü ayırma da azgınlık etme.</p>

  <p class="normal">A Tebrizli Şems, gerçekten de görüş Hızır’ısın sen; halkı kem gözden kurtar.</p>

  <h3 class="h2baslik" id="calibre_toc_1784">— H —<br class="chapter"/>
  LXXVIII</h3>

  <p class="normal">Canların gönlünü alıp giden sâkî, ta geceye, ta geceye dek, hep bu perdeden çalıyor.</p>

  <p class="normal">Sarhoş, mahmur canlar, şarap üstüne şarap içip durmada.</p>

  <p class="normal">Can, varlıktan geçmiş kişilerin meyhanesine gitmiş de suyla topraktan yapılma hırkasını rehin bırakmış.</p>

  <h3 class="h2baslik" id="calibre_toc_1785">LXXIX</h3>

  <p class="normal">Beden yaygısını dürüp kaldırmak hoştur; can kuşunun uçup gitmesi hoş.</p>

  <p class="normal">Sevgiliyi görmeyen, aşağılaşıp kalan canın gözlerine gözlerin canı görünmüş.</p>

  <p class="normal">Altından yaratılmış canları, taştan yapılma canlardan pirinçten taş toprak ayıklar gibi ayıklamış.</p>

  <p class="normal">Ecel eli kâğıdın ucunu açmış; paraysa bükülmüş kâğıdın içinde.</p>

  <p class="normal">Bal çanağının kapağı kapalı; sense üstünü, yanını yalayıp duruyorsun.</p>

  <p class="normal">Çanağı yere çal da kır; görmek duymaya benzemez elbet.</p>

  <p class="normal">Adı feleği bile titreten Tebrizli Şems kırar o küpü ancak.</p>

  <h3 class="h2baslik" id="calibre_toc_1786">LXXX</h3>

  <p class="normal">Geldi, geldi o gizlenmiş güzel, o yüzü, gözü hoş dilber geldi.</p>

  <p class="normal">Güzellik, alım gül bahçesinden bağa bahçeye bir örtüdür verdi.</p>

  <p class="normal">Âşıkların gönüllerinden gizlenmiş çayırlar çimenler bitti.</p>

  <p class="normal">O yakıcı, o ıssı soluğuyla her yanı ısıttı, kızdırdı.</p>

  <p class="normal">Hepsine de kanlar ağlattı; kanlarını da dağarcığına koydu, gizledi.</p>

  <p class="normal">O kanın kokusu Tatar ülkesinin miski gibi gizlice buruna gelmede.</p>

  <p class="normal">İştiyak çekenler, o gizli, mağara dostunu o kokuyla buluyorlar.</p>

  <p class="normal">A Tebrizli Şems, canına sadaka olarak gizli bir öpüş ver, yahut gizlice bir koçayım seni.</p>

  <h3 class="h2baslik" id="calibre_toc_1787">— Y —<br class="chapter"/>
  LXXXI</h3>

  <p class="normal">Sevgilinin gamını çekmek için sevgilinin yanımda bulunması gerek; yahut da gönlümde bir sabır, bir karar olmalı.</p>

  <p class="normal">Bir derde can vermeli; fakat bir dert de nedir? Binlerce dert olmalı.</p>

  <p class="normal">Sevinen düşmanlar çok; fakat derdimi dert edinen bir tek dost gerek bana.</p>

  <p class="normal">Dostlar bu sefer yüzünden ayrılığa düşmüşler; şu sefere bir durak gerek.</p>

  <p class="normal">Düşman kimmiş, dost kim? Bunu anlamak için öldükten sonra bir kere daha dünyaya gelmek, bir daha yaşamak lâzım.</p>

  <p class="normal">Ormandaki arslan zincire vurulmuş, halbuki arslanın ormanda olması gerek.</p>

  <p class="normal">Balıklar kum üstünde çırpınır durur; balığa ya kaynak gerek, ya ırmak.</p>

  <p class="normal">Sarhoş bülbül adamakıllı mahmur; ona gül bahçesi, çayırlık çimenlik gerek.</p>

  <p class="normal">Göz bu perdeden ilerisini göremiyor; bir ibret gözü lâzım.</p>

  <p class="normal">Şu çocukların hepsi de toprak yiyor; dadı gibi esirgeyici biri gerek onlara.</p>

  <p class="normal">Abıhayata kavuşmaya yol bulamıyorlar; abıhayat için bir Hızır gerek.</p>

  <p class="normal">Ne geldi geçtiyse hepsinde de pişman oldu gönül; fakat bu yılın gönlü geçen yıl olmalıydı.</p>

  <p class="normal">Bu şehirde güneş kıtlığı var; bir padişahın gölgesi gerek.</p>

  <p class="normal">Şehir tezeğe tapanlarla doldu; Tatar ülkesindeki misk ceylanlarının göbeklerinden çıkan misk lâzım.</p>

  <p class="normal">Fakat miskle bokböceğini ayırt eden yok; miski iyiden iyiye yaymak gerek.</p>

  <p class="normal">Çocukça bir devlet arıyorlar; halbuki öşürü, baçı olmayan bir devlet gerek.</p>

  <p class="normal">Sen öldün mü, hünerin de ölür gider; bu hünerlerinden utanmalıydın.</p>

  <p class="normal">Birçok iş güç arıyorlar; halbuki Tanrı’yı aramaları gerek.</p>

  <p class="normal">Ölüm kapıyı kapadı mı, gündüz gece olur gider; halbuki gecemizin gündüz olması gerekti.</p>

  <p class="normal">Ömrümüzden, sayılı, azıcık bir soluk kaldı; sayıya sığmaz soluk olmalıydı.</p>

  <p class="normal">* Rahman’ın soluğu Yemen’den gelmeliydi; bütün halka saçılmalıydı.</p>

  <p class="normal">Mülkler kaldı, mülk sahipleri öldü; ölümsüz bir mülk, sonsuz bir saltanat olmalıydı.</p>

  <p class="normal">Akıl bağlanmıştır da hevâ ve heves dileğini işliyor; halbuki akıl işlemeliydi dilediğini.</p>

  <p class="normal">Akıllar ayrana düşmüş sineklere dönmüş; halbuki akılların akılları başlarında olmalıydı.</p>

  <p class="normal">Bu çeşit çirkin, kokmuş ayrandan çekinmeliydi gönlün ağzı.</p>

  <p class="normal">(s. 301) Mide ayranla, kulak yalanla dolu; kaçıp kurtulmaya bir himmet gerekti halbuki.</p>

  <p class="normal">Kulaklar tıkanmış, ağzını yum; halbuki kulaklarda akıldan birer küpe olmalıydı.</p>

  <h3 class="h2baslik" id="calibre_toc_1788">LXXXII</h3>

  <p class="normal">Sen gece yarısı geldin çattın amma âşıklar sabahına anahtarsın sen.</p>

  <p class="normal">Bu âlemde can gibi görünmüyorsun amma gönlümün dünyasında belirmişsin, görünüp durmadasın.</p>

  <p class="normal">Bütün gece sana kurban oluyor can; çünkü sen bayram sabahısın.</p>

  <p class="normal">A peri, sen benden kaçalı ben de peri gibi insanlardan kaçar oldum.</p>

  <p class="normal">Mansûr devleti gibi andan âna yücelmedeyim; çünkü bana sensin Bâyezîd olan.</p>

  <p class="normal">Sen nice nazikleri, nice hamları, bu yanmış yakılmış kulun gibi pişirtmişsin.</p>

  <p class="normal">A Tebrizli Şems, aklın iki gözüne de bir başka çeşit sürme çekmişsin sen.</p>

  <h3 class="h2baslik" id="calibre_toc_1789">LXXXIII</h3>

  <p class="normal">Çınseherden beri sarhoşsun; sarhoş değilsen sarığını ne diye eğri sarmışsın böyle?</p>

  <p class="normal">Bugün gözlerin adamakıllı mahmur; sanki dün gece sabaha dek içmişsin.</p>

  <p class="normal">Canımızsın, meclisimizin mumusun; esenlik sana; iyi misin, hoş musun?</p>

  <p class="normal">Şarap içmişsin, gökyüzüne gitmişsin; sarhoş olmuşsun, bağları koparıp atmışsın.</p>

  <p class="normal">Aklın şekli tamamıyla gönül darlığıdır; aşkın şekliyse sarhoşluktur ancak.</p>

  <p class="normal">Sarhoş oldun, arslan avcısı kesildin; tuttun, sarhoş arslanın sırtına bindin.</p>

  <p class="normal">Yolunun pîri, yıllanmış şarap; yürü var, ihtiyar gökyüzünden, kocalmış felekten kurtuldun artık.</p>

  <p class="normal">A sâkî, Tanrı’nın insafı senin elinde; çünkü sen o şaraptan başka bir şeye tapmıyorsun.</p>

  <p class="normal">Aklımızı alıp götürmüşsün; fakat bu sefer öylesine al, götür ki bir daha geri yollamana imkân kalmasın.</p>

  <h3 class="h2baslik" id="calibre_toc_1790">LXXXIV</h3>

  <p class="normal">Çınseherden beri sarhoşsun; sarhoş değilsen sarığını ne diye eğri sarmışsın böyle?</p>

  <p class="normal">Allah için doğru söyle, dün gece sabaha dek boyuna, hiç durmadan şarap içmişsin galiba.<sup class="calibre2"><a href="../Text/divanson_split_436.html#footnote-500-40" id="footnote-500-40-backlink">[40]</a></sup></p>

  <p class="normal">Yüzünden, gözünden, renginden anlaşılıyor ki o doğan kuşunun cinsindensin, o eldensin sen.</p>

  <p class="normal">A bütün varlığın velinimeti, içtiğinden mahmurlara da sun.</p>

  <p class="normal">Arslan bugün ava geldi; dağa bile bir titreme düştü; alçaldı gitti.</p>

  <p class="normal">Kaçmakla kurtulamazsın ondan; sarhoşsan âşıkçasına baş koy, yat.</p>

  <p class="normal">Artık boyuna emniyettesin, amandasın, çünkü onun aman yurduna ulaştın sen.</p>

  <p class="normal">Sözden altmış fersahlık yere kaç; söz tuzağı yüzünden bu aşağılık haldesin sen.</p>

  <h3 class="h2baslik" id="calibre_toc_1791">LXXXV</h3>

  <p class="normal">Sevgilinin gamını çekmek için sevgilinin yanımda bulunması gerek; yahut da gamına bir son, bir kıyı olmalı.<sup class="calibre2"><a href="../Text/divanson_split_437.html#footnote-500-41" id="footnote-500-41-backlink">[41]</a></sup></p>

  <p class="normal">Ne yaptıysam hepsinden de pişmanım; fakat bu yılın gönlü geçen yıl olmalıydı.<sup class="calibre2"><a href="../Text/divanson_split_438.html#footnote-500-42" id="footnote-500-42-backlink">[42]</a></sup></p>

  <p class="normal">O baharın gölgesi olmalıydı da umut ağacı yemyeşil kalmalıydı.</p>

  <p class="normal">Gönlüm ormandaki arslana benziyor; arslanın ormanda bulunması gerek.<sup class="calibre2"><a href="../Text/divanson_split_439.html#footnote-500-43" id="footnote-500-43-backlink">[43]</a></sup></p>

  <p class="normal">Dostu düşmandan ayırt edip bilmek, anlamak için ikinci bir defa yaşamak gerek.</p>

  <p class="normal">Ayıp arayan düşman çok; fakat bir de insanın derdini dert edinen dost olsa.</p>

  <p class="normal">Balığa benzeyen canımız çırpınıp durmada; keşke dere kıyısında olsaydı.</p>

  <p class="normal">Mademki gamlara batmamıza gönlün razı; bir gam, bir dert de ne oluyor; binlercesi olmalı.</p>

  <p class="normal">* Lâ havle çeken sevgiliyi ne yapayım ben? Tatlı yüzlü bir sevgili gerek bana.</p>

  <p class="normal">Domuz dünya şu hamların avı; bizeyse canlar avlayan bir ceylan gerek.</p>

  <p class="normal">Vefasız yoldaş topallar durur; dümdüz yürüyen bir yoldaş lâzım.</p>

  <p class="normal">Daha kulaklara küpe olmaya lâyık yüzlerce gizli sözlerim var.</p>

  <h3 class="h2baslik" id="calibre_toc_1792">LXXXVI</h3>

  <p class="normal">Denizimize bir kıyı olmalıydı; şu sefere bir durak bulunmalıydı.</p>

  <p class="normal">Ormandaki arslan zincire vurulmuş; arslanın ormanda bulunması gerekirdi.</p>

  <p class="normal">Balıklar kum üstünde çırpınır dururlar; ırmağa bir yol bulunmalıydı.</p>

  <p class="normal">Sarhoş bülbül adamakıllı mahmur, gül bahçesi çayırlık çimenlik olmalıydı.</p>

  <p class="normal">Gözler tozdan topraktan yoruldu; bir ibret gözü gerek.</p>

  <p class="normal">Şu çocukların hepsi de toprak yemede; dadı gibi bir esirgeyici biri lâzım.</p>

  <p class="normal">Abıhayata yol bulamıyorlar; Hızır gibi abıhayat içmiş bir kılavuz gerek.</p>

  <p class="normal">Gönül ne gelip geçtiyse hepsinden pişman oldu; bu yılın gönlü geçen yıl gerekti.</p>

  <p class="normal">Bu şehirde güneş kıtlığı var; padişahın gölgesi gerek.</p>

  <p class="normal">Şehir tezeğe tapanlarla doldu; Tatar ülkesi ceylanlarının göbeğinden çıkan misk lâzım.</p>

  <p class="normal">Fakat kimsecik miski bok böceğinden ayırt edemiyor; miskin adamakıllı yayılması gerek.</p>

  <p class="normal">Çocukça bir devlet arıyorlar; öşürü, baçı olmayan bir devlet lâzım.</p>

  <p class="normal">Ecel kapıyı kapadı mı, gündüz gece olur gider; halbuki gecemizin gündüz olması gerekti.</p>

  <p class="normal">Öldün mü, hünerin de öldü demektir; bu hünerlerinden utanmalıydın sen.</p>

  <p class="normal">Çengi paramparça olasıca bunak, bize el attı.</p>

  <p class="normal">İş güç isteyen çok, bir de Tanrı’yı isteyen olsa.</p>

  <p class="normal">Ömrümüzden, sayılı, azıcık bir soluk kaldı; sayıya sığmaz soluk olmalıydı.</p>

  <p class="normal">* Rahman’ın soluğu Yemen’den gelmeliydi; bütün halka saçılmalıydı.</p>

  <p class="normal">Ölüm bize bir tencere yemek pişirdi; onu yiyip sindirmek gerek.</p>

  <p class="normal">Ölümü anış ölümü mademki defeder; her solukta onu anmayı iş edinmeliydik.</p>

  <p class="normal">Her solukta yüzlerce ölü geçmede; gözler boyuna yaş dökmeliydi, yaslara batmalıydı.</p>

  <p class="normal">Mülkler kaldı, mülk sahipleri öldü; ölümsüz bir mülk, sonsuz bir saltanat olmalıydı.</p>

  <p class="normal">Akıl bağlanmıştır da hevâ ve heves dileğini işliyor; halbuki akıl işlemeliydi dilediğini.</p>

  <p class="normal">Akıllar sinek gibi o ayrana düşmüş; halbuki akılların akılları başlarında olmalıydı.</p>

  <p class="normal">Bu çeşit çirkin, kokmuş ayrandan sakınmalıydı şu sinek.</p>

  <p class="normal">Mide ayranla, kulak yalanla dolu; kaçıp kurtulmaya bir himmet gerekti halbuki.</p>

  <p class="normal">Kulaklar tıkanmış, ağzını yum; halbuki kulaklarda akıldan birer küpe olmalıydı.</p>

  <p class="normal">Tebrizli Şems’in kinayelerine, anlamı bile yakan bir anlatış gerekti.<sup class="calibre2"><a href="../Text/divanson_split_440.html#footnote-500-44" id="footnote-500-44-backlink">[44]</a></sup></p>

  <h3 class="h2baslik" id="calibre_toc_1793">LXXXVII</h3>

  <p class="normal">(s. 302) Avucuna bulut diyen, akıllılığa zulmetmiştir.<sup class="calibre2"><a href="../Text/divanson_split_441.html#footnote-500-45" id="footnote-500-45-backlink">[45]</a></sup></p>

  <p class="normal">O, hem ağlar, hem bağışlar; sense hem bağışlarsın, hem de gülersin.</p>

  <p class="normal">Yusuf gibi senin de suçun güzelliğindir; taksiratın bilgidir, kanaattir.</p>

  <p class="normal">Ekşiliğini yapaduran sirkedir; sevgiliyse şekerdir, şekerlik eder.</p>

  <p class="normal">O düşmanın Mirrîh gibi kutsuz gözleri vardır; sense Ay gibi tutar, Zühre’nin elini bağlarsın.</p>

  <p class="normal">A gönül, ayrılıkta bir hayli can çekiştin; artık buluşma temellerine gel.</p>

  <p class="normal">Katresin; gene denize var da ona karşı miktarın ne, bir gör.</p>

  <p class="normal">Güneş’ten yakut gıdası elde et de onun huyuyla huylan.</p>

  <h3 class="h2baslik" id="calibre_toc_1794">LXXXVIII</h3>

  <p class="normal">A güzelim, şükür de utanmıştır senden, hürlük de; neşelisin, ne mutlu sana, ona kavuşmaya lâyıksın sen.<sup class="calibre2"><a href="../Text/divanson_split_442.html#footnote-500-46" id="footnote-500-46-backlink">[46]</a></sup></p>

  <p class="normal">Aşka bak hele; sen aşk gözlerini açtın mı, o da yüzlerce ağız açar da o gözlere dalar gider.</p>

  <p class="normal">A gönül, havuzun çevresinde dönüp dolaştın amma gördün ya, sonunda içine düşüverdin işte.</p>

  <p class="normal">Suyu da yel gibi geçtin gitti, ateşi de; a gönül, ateşten misin sen, sudan mı?</p>

  <p class="normal">Gönül de, aşk da, bu ikisi de şakirdi onun; ustalıkla şakirdini yutuverdi gitti.</p>

  <p class="normal">Önce toprağı, topraktan olanı yel süpürgesinin önüne koydun da,</p>

  <p class="normal">O yel gebe kaldı; o yelden de bir âlemdir doğdu.</p>

  <p class="normal">Yelden doğan, anasını yedi; hem de ateş gibi zulüm ıssılığıyla yedi, sömürdü.</p>

  <p class="normal">Ağaçta bir kurtcağız peydahlandı; kökünden, temelinden ağacı yedi gitti.</p>

  <p class="normal">Gerçekte o kurt aşktı, yüzlerce Bağdatlı Cüneyd’in gönlündeydi.</p>

  <p class="normal">Derken o kanlı aşk cellâtlığa koyuldu da ne Cüneyd’i bıraktı, ne Bağdat’ı.</p>

  <p class="normal">Halife ölümsüzlük dünyasının davulunu çalıp göçünce yaradan icat temelini attı da,</p>

  <p class="normal">Bir büyük varlık göründü; öylesine varlık ki baştan başa neşe, baştan başa zevk, baştan başa cömertlik.</p>

  <p class="normal">* A Tebrizli Şems, yüzünü göster de Abbâdî’ce sözler söyleyeyim ben.</p>

  <h3 class="h2baslik" id="calibre_toc_1795">LXXXIX</h3>

  <p class="normal">A gönül, mihnetlere dalmışsan, belâlara uğramışsan bile Tanrı’ya da güvencin, dayancın var ya.</p>

  <p class="normal">Böyle bir tapı varken umutsuzluğa düşesin; etme Tanrı’ya inanmışsan, etme a gönül.</p>

  <p class="normal">Düşünce yükünü her yana götürüyorsun; fakat bir bak da gör, ondan başka kimin var senin?</p>

  <p class="normal">Vefan varsa bunca zamandır, ne lûtuflarda bulundu; bir düşün, hatırla onları,</p>

  <p class="normal">Tanrı hem baş gözü verdi sana, hem can gözü; artık başka bir yere ne diye göz dikiyorsun?</p>

  <p class="normal">Ömrünü zâyi etme, geçti gitti ömür zaten; kimyan var, kuyumculuk et.</p>

  <p class="normal">Her seher çağı sana ses gelir: Alnında bizim dağımız var; bize gel, bize.</p>

  <p class="normal">Şu bedenden önce tertemiz bir candın; niceye bir ayrı kalacaksın ondan?</p>

  <p class="normal">Tertemiz bir can kara toprakta kalsın… Ben söylemeyeyim, sen söyle; lâyık görür müsün bunu?</p>

  <p class="normal">Kendini elbiseden tanı; şu topraktan, sudan bir elbisen var senin.</p>

  <p class="normal">Her gece elbiseni çıkarıyor, soyunuyorsun; çünkü bu elden başka bir elin daha var.</p>

  <p class="normal">Yeter; bu kadarını da şu sokakta bir bildiğin var diye söyledim zaten.</p>

  <h3 class="h2baslik" id="calibre_toc_1796">XC</h3>

  <p class="normal">Yazık, yazık; benim gibi vefalı bir dostun, senin gibi bir kan içiciyi araması, istemesi yazık.</p>

  <p class="normal">Yazık, yazık; kanlar döken bir hekimin, zârı zârı ağlayıp inleyen bir hastanın başına gelmesi yazık.</p>

  <p class="normal">Bana ettiğin cefaları, hiçbir dost dostuna etmez.</p>

  <p class="normal">Ona, suçsuz günahsız, kanıma girmeye mi kasdın var dedim; evet dedi.</p>

  <p class="normal">Aşkım dedi, suçluyu öldürmez; aşk ancak suçsuzu öldürür.</p>

  <p class="normal">Ben her an bir gül bahçesi yakıyorum; sen bana karşı ne oluyorsun? Bir diken ancak.</p>

  <p class="normal">Ben binlerce neşe çengini kırdım; sen nesin? Çengimde bir tel ancak.</p>

  <p class="normal">Ordumdan şehirler yıkılmış; sen kim oluyorsun? Yıkık bir duvar ancak.</p>

  <p class="normal">Dedim ki ona: Hiçbir yankesici, en önemsiz bir oyunundan bile can kurtaramadı gitti.</p>

  <p class="normal">Saçının her telinde bir düzenbaz baş aşağı asılakalmış.</p>

  <p class="normal">İster oynayayım, ister oynamayayım, bu şaha karşı mat olmuşum, mat olmuşum, mat olmuşum bir kere.</p>

  <p class="normal">Satın almasa da pişman olur, satın alsa da pişman; görülmemiş bir alışveriş.</p>

  <p class="normal">Satın alırsa keşke der, hepsini ben alsaydım.</p>

  <p class="normal">Satın almazsa elini dişler durur; umutsuz bir hale düşer, yerlere serilir, hor, hakir olur.</p>

  <p class="normal">Sanki dala, budağa tutunmuş da kökü, gövdeyi atmış gitmiş; can vermiş de bir leş elde etmiş.</p>

  <p class="normal">Bir nalın sevdasıyla ayağı kesilmiş; bir sarık uğruna başını vermiş.</p>

  <p class="normal">Böylesine bir müşteri varken boşlamış; böylesine bir şarap varken ayık kalmış.</p>

  <p class="normal">Eşek, beden otlağını beğenip seçmiş; murdar eşek o otlakta kalakalmış gitmiş.</p>

  <h3 class="h2baslik" id="calibre_toc_1797">XCI</h3>

  <p class="normal">A sâkî, a sâkî, revâ görür müsün? Gün geçsin gitsin de biz ayık kalalım.</p>

  <p class="normal">Önümüze mezeler döksen akılları alır gidersin sen.</p>

  <p class="normal">Şarap yerine güzel, anlamı ince sözler söylüyorsun; maksadın da yankesicilikle aklımızı çalmak.</p>

  <p class="normal">Gönlün derdini görmüyorsan ağlayıp inlemeyi çengden duy.</p>

  <p class="normal">Gönül alıcısın; neyin, çengin feryadı, gönlün düştüğü hali anlatır sana; onları duy da gönül derdini gör, anla.</p>

  <p class="normal">Âşıklık sözüne ne diye el korsun; sözü ne diye ortaya atarsın?</p>

  <p class="normal">Boyunda gerdanlık da sensin; kulakta küpe de sen; ne diye boynunu, kulağını kaşırsın?</p>

  <p class="normal">Sözü tuzağa yem yapma; zaten bu tutkunluk sözden meydana geliyor.</p>

  <p class="normal">Çünkü söz gâh kilittir, gâh anahtar; onunla gâh aydınız, gâh karanlık.</p>

  <p class="normal">Sen bir gül bahçesisin; söz, eğer onda senden bir koku varsa yeldir ancak.</p>

  <p class="normal">Sen ışıklardan ibaretsin; söz, eğer onda senden bir ışık varsa kadehtir ancak.</p>

  <p class="normal">Tulumu kapat, testiler doldu; su çok olursa tulumu da patlatır.</p>

  <h3 class="h2baslik" id="calibre_toc_1798">XCII</h3>

  <p class="normal">İşsizlik güçsüzlük sana verilmiş, senin işin; yürü, Tanrı yardımına ermişsin sen.</p>

  <p class="normal">Kalemin önünde şeklin ne işi var? O kalemin yardıma ne ihtiyacı var ki?</p>

  <p class="normal">(s. 303) O put yonanın önünde puta dön; çünkü bütün şeklin, bütün rengin ondan.</p>

  <p class="normal">Sana, bir şekil gerek mi diye sorarsa cevap, ver de de ki: Yonduğun şekil gerek ancak.</p>

  <p class="normal">Beni beden haline korsan canımsın sen; gönül haline korsan gönlü alansın sen.</p>

  <p class="normal">Dikene gülün lûtfunu bağışlayan sensin; yoksa diken dalı, dikenlikten başka ne yapabilir ki?</p>

  <p class="normal">Şarap sun, şarap; bizi şaraba alıştıran sensin; seninle olduktan sonra ayıklık haramdır çünkü.</p>

  <h3 class="h2baslik" id="calibre_toc_1799">XCIII</h3>

  <p class="normal">Aşk kâfirlikle bir göründü de iman, korkusundan bir zünnâr kuşandı.</p>

  <p class="normal">Aman, aman diye dünyadan bir sestir göklere ağdı; fakat kimseciklere aman vermedi o.</p>

  <p class="normal">Hiçbir bucak yoktu ki bir düşman olmasın orda; hiçbir define yoktu ki bir yılan bulunmasın orda.</p>

  <p class="normal">Yusuf bir kuyuya sığınmadı mı? Muhammed, bir mağaraya kaçmadı mı?</p>

  <p class="normal">Zün-Nûn’un ayağına zincir vurdu o, Mansûr’un başını darağacında yüceltti o.</p>

  <p class="normal">Yokluk bucağından başka bir yerde huzur, rahat bulamazsın; bir uğurdan yokluğa kaç gitsin.</p>

  <p class="normal">Bir hırka için bunca yaraya katlanmak; bir sarık için kelleyi vermek… Değmez doğrusu.</p>

  <p class="normal">Ağır elbise, hırka, cübbe yerine kefen, daha da hoş; mezar bu şehirden çok daha iyi.</p>

  <p class="normal">Ne vakit varlıktan tamamıyla kurtulacağım da bir kuş gibi yokluğa uçup gideceğim?</p>

  <p class="normal">Ne vakit can kuşum beden kafesinden çıkacak da gül bahçesine doğru uçacak?</p>

  <p class="normal">Görülmemiş bir kahvaltı edecek; şaşılacak bir gaga açacak?</p>

  <p class="normal">Gönül de, göz de, mide de nur yer; çünkü yemeğin aslı nurlardandır.</p>

  <p class="normal">* “Hattâ onlar, Rableri katında dirilerdir; rızklanırlar” yemeğini gizlice yerler.</p>

  <p class="normal">Göbeği misklerle dolu ceylanım, ansızın şu düzenbaz feleğin tuzağından kurtulur.</p>

  <p class="normal">Can hiç işsiz güçsüz bulunmayan bir dünyaya gider, tertemiz canlara karışır.</p>

  <p class="normal">Şu tuzaktaki bir avuç buğday bir ambardan gelmededir elbet.</p>

  <p class="normal">Tazeleşip duran dünya bahçesi bir ırmaktan sulanmadadır elbet.</p>

  <p class="normal">Yeryüzündekilere akıl veren kimdir? Önüne ön olmayan, sınıkları onaran bir padişah.</p>

  <p class="normal">Akıl fikir saçısını saçmasaydı zamanede bir tek akıllı fikirli kişi mi olurdu?</p>

  <p class="normal">Uyumuş toprağa o padişah lûtfedip de bir uyanıklık vermeseydi, uyur kalır, hiç uyanmazdı.</p>

  <p class="normal">Kanla pislik hiçbir güzellik elde edemezdi; fakat onun ayıpları örtücülüğü, ona bir perde çekti de bezedi onu.</p>

  <p class="normal">Aklını başına devşir, bir ambara kanaat etme de harmana kaç, oraya ulaş.</p>

  <p class="normal">Onun sayesinde aklının başında külâh var ya; atlas kumaştan elbise yaptır.</p>

  <p class="normal">Şu külâhı ver de bir baş al; çünkü can başında külâh yok.</p>

  <p class="normal">A gönlüm, Şems’in burcuna kaç, oraya ulaş; onu bir kerecik görmeyi yeter bulma.</p>

  <p class="normal">Öylesine bir Tebrizli Şems’tir o ki onun nurları yüzünden güneş bile dönüp duran gökyüzüne yoldaş olmuştur.</p>

  <h3 class="h2baslik" id="calibre_toc_1800">XCIV</h3>

  <p class="normal">Herkese baş olarak sağ ol; yüce meclisin muradınca sürsün gitsin.</p>

  <p class="normal">Temiz kişiler adından buldular iyi adı sanı; var olsun adın sanın.</p>

  <p class="normal">Bu kula nimetler veren sensin; sana selâmlar gönderiyorum, tapılar kılıyorum.</p>

  <p class="normal">Özleyişimi ne diye anlatayım, zaten bir balığım ben, sense lûtuflar, keremler denizisin.</p>

  <p class="normal">Susamış balık su olmayınca ne hale gelir a cana hem yem olan, hem tuzak kesilen?</p>

  <p class="normal">Şu selâm göndermedeki sebep de şu: İşimi sona vardıracak sensin ancak.</p>

  <p class="normal">Mektubumu getiren, benden tapı kılan, şekerler döken lûtfundan bir şerbet içmek ümidindedir.</p>

  <p class="normal">Halka keremler ettin de o yüzden ileri gidenler de rahat, huzur içinde, geri kalan topluluk da.</p>

  <p class="normal">Halkı himayene al; çünkü bugün zamane ehlinin koruyucusu sensin.</p>

  <p class="normal">Koru onları da senin gölgen altında esenleşsinler; çünkü cana sığınacak yer de sensin, rahat, huzur da sen.</p>

  <p class="normal">Ben de minnetlerine gark olup gideyim; zaten başlangıçta lûtuflar ettin, şimdi de tamamlarsın o lûtufları elbet.</p>

  <p class="normal">Gölgen Müslümanların başlarında ebedî olsun; Müslümanlığın güneşisin sen.</p>

  <p class="normal">Bu yanda görülecek bir iş, yapılacak bir hizmet varsa buyur da hizmet edeyim, râm olayım sana.</p>

  <h3 class="h2baslik" id="calibre_toc_1801">XCV</h3>

  <p class="normal">Sen çevgen beyi oldukça biz de meydanın topu kesiliriz.</p>

  <p class="normal">Şu dönüşten sarhoş olduk, hiçbir şeyden haberimiz yok; şu dönüşün sırrını sen bilirsin ancak.</p>

  <p class="normal">İş dönmeyle, biteviye birbirine ulanmayla sonuçlandı mı, fakih kişiye gizli anlam kesilir gider.</p>

  <p class="normal">Fakat aşktaki dönüş, aşktaki biteviye ulanış her kesin delilin şartıdır.</p>

  <p class="normal">Evin bucağındaki fareler, gül bahçesindeki bülbülün feryatlarını nerden duyacaklar?</p>

  <p class="normal">Kör ihtiyarların gözleri can güzellerinin cilvesini nerden görecek?</p>

  <p class="normal">Fakat kör olana da gözlerine çekmek için Isfahan sürmesini gene aşk hazırlar.</p>

  <p class="normal">İhtiyara da aşk, abıhayat sunar da gençleştirir onu.</p>

  <p class="normal">Bütün dostlar aşkla dirildi; sense böylece kalakaldın; ne duruyorsun?</p>

  <p class="normal">Eşeğe binmişsin; in eşekten; meydanda eşekle gidilemez; bu meydana lâyık değildir eşek.</p>

  <p class="normal">Padişahım, neden eşeğe bindin? Padişahlar padişahısın, padişah soyundansın sen.</p>

  <p class="normal">Eşeğin sırtı lâyık değildir sana; atlara binmek lâyık sana.</p>

  <p class="normal">* A bugün insana can kesilen; sen “bölük bölük ordulardaydın” önce.</p>

  <p class="normal">Yıkıp kırmadan korkmasaydım ey can, ne söylenecek sözler söylerdim sana.</p>

  <h3 class="h2baslik" id="calibre_toc_1802">XCVI</h3>

  <p class="normal">Gizli şaraplarla sarhoşum; gizli tefle, neyle, çengle kendimden geçmişim.</p>

  <p class="normal">Böylesine gizli sevgiliye gizlice vefalar etmek gerek.</p>

  <p class="normal">Yıllardır ki canım şu aşağılık yerde gizli hay-huylar etmede.</p>

  <p class="normal">Dedim ki: A gönül, sonucu nerdesin sen? Gizli burçlardayım dedi.</p>

  <p class="normal">O güzel yüzlü gizli Ay, solumda dedi, Güneş var, sağımda Ay.</p>

  <p class="normal">O ay yüzlüyü Müşteri sattı; parasını gizlice verdim ona.</p>

  <p class="normal">Gizli bir ululuktan ışıklar vurmada; nasıl olur da karanlığım kalır benim?</p>

  <p class="normal">Ateşim nasıl söner? Zaten soluk nedir? Gizli belânın bir delili.</p>

  <p class="normal">(s. 304) Canlarımız kurtulmasın o belâdan; kurtulmasın da gizlice armağanlar elde etsin.</p>

  <p class="normal">Tebrizli Şems, çorba pişirdi; sûfîler, gizlice salâ size.</p>

  <h3 class="h2baslik" id="calibre_toc_1803">XCVII</h3>

  <p class="normal">Cana cansın, yüzlerce cana can; gizlice naralar atıp duruyorsun.</p>

  <p class="normal">* Tersine nal çakmışsın, gizlice at sürmedesin; fakat sağır olmayan övülmeni duyar.</p>

  <p class="normal">Ahmak olmayandan başkası anlamaz bunu; bu parçadan dağarcık yapmaya utanırsın sen.</p>

  <p class="normal">Önündeki, ardındaki engel de şu utanmadır zaten; başım yüce, halkın ulusuyum der durursun çünkü.</p>

  <p class="normal">Fakat bundan kaçındın mı, geçici şeylere boş veren filân, kadrini yüceltir senin.</p>

  <h3 class="h2baslik" id="calibre_toc_1804">XCVIII</h3>

  <p class="normal">Susuyorsun, söylüyorsun; can mısın yoksa? Gizliden gizliye naralar atmadasın.</p>

  <p class="normal">Bir bahçesin sen, şeklinse bir yaprak; hattâ bahçe de nedir, yüz binlerce bahçesin sen.</p>

  <p class="normal">Yaşayış bahçesi, sensiz bir zindandır; ölümse zindandan kurtuluş.</p>

  <p class="normal">Canın denizdir, şeklinse bulut; gönül feyzi de mercan katrelerdir.</p>

  <p class="normal">A tek er, Tanrı’ya tek diyenler, buyruğuna karşı bir top kesilmişler; çünkü çevgeni tutan padişah sensin.</p>

  <p class="normal">Bir top kesilmeyen altın bile olsa iyidir, iyi amma meydana lâyık olamaz.</p>

  <p class="normal">Pürüzlü yerlerini yon, şuna buna karışmayı boşla; çünkü sen çevik, yusyuvarlak bir topsun.</p>

  <p class="normal">İblis, kınayışı yüzünden sürüldü, Tanrı tapısından kovuldu gitti.</p>

  <p class="normal">Top bile olsan, kendini çıkırıkçıya bırak da adamakıllı bir top olasın.</p>

  <p class="normal">İblis’in işi olan kınama, bir söyleyişten, bir bilişten alıkor insanı.</p>

  <h3 class="h2baslik" id="calibre_toc_1805">XCIX</h3>

  <p class="normal">A bana nimetlerini veren, a benim padişahım; güzellikte en ilerisin, bir ikinci yok sana.</p>

  <p class="normal">Bir denizsin ki bütün dünyayı kaplamış; inciler, mercanlar saçmadasın kıyıya.</p>

  <p class="normal">Kulunuzun yapısı yıkık; onu yap, direklerimi kuvvetlendir.</p>

  <p class="normal">Bu cefa nice olur? Vefalısın sen; nasıl olur da unutursun beni, unutuluşa terk eder gidersin?</p>

  <p class="normal">Ayrılık yılanı saldırdı mı, yılan gibi sokar, zehirler beni.</p>

  <p class="normal">Yüzüm safran gibi sarardı soldu; kaptan su boşalır gibi aktı gözyaşlarım.</p>

  <p class="normal">Senin havanda yurt edinen gönlü koru; aşkınızdan başka bir yapıcı yok bana.</p>

  <p class="normal">Düşmanlarımın gözleri gülmede, halime seviniyor onlar; niceye dek kardeşlerim ağlasınlar bana?</p>

  <p class="normal">A canıyla bütün dünyayı kavrayan; canınla her yanda hazırsın, yakınsın sen.<sup class="calibre2"><a href="../Text/divanson_split_443.html#footnote-500-47" id="footnote-500-47-backlink">[47]</a></sup></p>

  <h3 class="h2baslik" id="calibre_toc_1806">C</h3>

  <p class="normal">Yeni bir buyruk ver, zamanın padişahısın. Yeni bir para bastır, sultansın sen.</p>

  <p class="normal">Âlemde şartsız, kayıtsız buyruk senin; buyruk sahipleri kalıptır, can sensin.</p>

  <p class="normal">Padişahların rüyalarında aradığı, kolaylıkla senin eline geçti.</p>

  <p class="normal">Bütün kuşlar senin yemini yer; sen onların arasında devlet kuşusun.</p>

  <p class="normal">Devlet sayvanın başımızın üstünde yüceldi; çünkü sen özden öz, tam insansın, insanlıksın.</p>

  <p class="normal">Hattâ hayvanlık canına gönül versen, mülkün canından da yüce bir hale gelir, meleğin canından da.</p>

  <p class="normal">Âşıklardan şartı şurtu kaldır; onların hallerini zaten bilirsin sen.</p>

  <p class="normal">İster Tanrı tarafından takdir edilmiş olsun, ister Şeytan’ın düzeniyle kurulmuş bulunsun, âşıkların yollarından kaldır tuzakları.</p>

  <p class="normal">Kaldır da şu dâvada yüzüm kızarsın; çünkü sen Tanrı gibi buyruğu lâtif bir ersin.</p>

  <p class="normal">A Tebrizli Şems, baştan başa rahmetten ibaretsin; çünkü rahman sıfatlarının sırrısın sen.</p>

  <h3 class="h2baslik" id="calibre_toc_1807">CI</h3>

  <p class="normal">İrâdemi sana vermişim, dileğim sensin; kulunum kölenim, padişahım sensin çünkü.</p>

  <p class="normal">Gönül, irâdesini sana vermiş, seni istemekte; şu kapalı kapıyı açan sensin.</p>

  <p class="normal">Senin ayağının bastığı toprağım, fakat bugün tozuyorum, havanda dönüp duruyorum; yel sensin çünkü.</p>

  <p class="normal">Zahitliğim şarap içmek, savaşım kadehle; çünkü zahitlik de sensin bana, çalışıp çabalama da sen.</p>

  <p class="normal">Yaradılışım kötü, mayam kötü; fakat şükrediyorum gene de; çünkü yaradılışımda da sen varsın ancak, mayamda da sen.</p>

  <p class="normal">Senin yarattığın, senin hoş gördüğün huy elbette güzeldir; çünkü bütün dilek, bütün istek sensin.</p>

  <p class="normal">Sen kadeh oldun mu, zehir şarap kesilir; senden gelince zulüm lûtuf olur, ihsan olur.</p>

  <p class="normal">Yeter göreyim, susayım da daha fazla seni anayım; amma her anış seni anmak, her hatırlayış seni hatırlamak zaten.</p>

  <h3 class="h2baslik" id="calibre_toc_1808">CII</h3>

  <p class="normal">Sarhoşsun, âşıkça sözler söylüyorsun; garip misin sen, yoksa bu köyden misin?</p>

  <p class="normal">O büyücü gözlerine karşı büyücülüğe kalkışmak, nasıl olur da haram olmaz?</p>

  <p class="normal">Ay değirmisi bile yüzünü görünce noksanını bilip utanıyor; iş böyleyken Zühre nasıl oluyor da edebe riayet etmiyor?</p>

  <p class="normal">Ne fayda verir öğüt âşıklara? Onları sel götürdü gitti; yürü, ne arıyorsun sen?</p>

  <p class="normal">Bizim güzelimizden ne anlarsın sen? Biz o yandanız, sense bu yandansın.</p>

  <p class="normal">Onun masalıyla elden çıktık biz; ne diye el yumazsın bizden?</p>

  <p class="normal">Mademki dostun çevgeni önünde bir topsun; aşk meydanına secde ederek yürü.</p>

  <p class="normal">O Türk’e benzer gözlere karşı kulsun, Hintli, en aşağı bir kölesin sen.</p>

  <p class="normal">Bu harem yerinde savaşıp durmada, inatlaşıp yatmadasın a sabır; gâh lalasın, gâh edepsizin biri.</p>

  <p class="normal">A Güneş, ne sınırın görünmede, ne bir terazinin gözüne sığıyorsun.</p>

  <p class="normal">A Ay, hele bir kendini tanı; ay sonlarında bir kıla dönmüyor musun sen?</p>

  <p class="normal">A Zühre, hele bir çarşafa bürün; edebin yok, kahpe bir kadınsın sen.</p>

  <p class="normal">Ey olgun aşk, sen gel; Tanrı zatının ışığısın, yahut da O’sun sen.</p>

  <p class="normal">Bu yolda ayağım kalmadı benim, dizimde de diz denecek hal kalmadı.</p>

  <p class="normal">Gemi gibi gönlümün yanına yatayım da gideyim bâri; a gönlüm, senin de binlerce yanın var.</p>

  <p class="normal">Sarhoş, kendinden geçmiş bir halde, sağa sola yalpa vurarak gidiyorsun; sağsız, solsuz yere doğru yelip yortuyorsun.</p>

  <p class="normal">Canın ne sağı var, ne solu; bir koku alabiliyorsan canın kokusunu alabilirsin ancak.</p>

  <p class="normal">O şeker yüzlüden yüz çevirdin mi, istersen şekerkamışı ol, bil ki kötü huylusun.</p>

  <p class="normal">Fakat Şeytan bile olsan ona yüz tuttun mu, Allah Allah, aysın, hem de nasıl, Ay’dan da on kat güzel, on kat aydın.</p>

  <p class="normal">Gönlüm, yerinden oldu; nasıl söyleyeyim, nasıl öveyim onu? Bütün o’lar, bu o’nun kulu kölesi.</p>

  <p class="normal">Aklını başına al da huylarından birini dinle: Gâh arslanlık eder o, gâh ceylanlık.</p>

  <p class="normal">Yeter, sus; söz görüşün işini yapamaz; narla elma, eriğin yerini tutmaz.</p>

  <h3 class="h2baslik" id="calibre_toc_1809">CIII</h3>

  <p class="normal">(s. 305) Bir sarhoşcağız olmuşsun da söze başlamışsın; garip misin sen, yoksa bu köyden misin?</p>

  <p class="normal">Sarhoş, kendinden geçmiş bir halde, sağa sola yalpa vurarak gidiyorsun; o sağı solu olmayanı arayıp duruyorsun.</p>

  <p class="normal">Canın ne sağı var, ne solu; sen canı yaralayanın peşine düşmüşsün, gidiyorsun.</p>

  <p class="normal">O şeker yüzlüden yüz çevirdin mi, istersen şekerkamışı ol, bil ki kötü huylusun.</p>

  <p class="normal">Fakat Şeytan bile olsan ona yüz tuttun mu, Allah Allah, ne de güzel, ay yüzlüsün ya.</p>

  <p class="normal">Gönlüm yerinden oldu; nasıl söyleyeyim, nasıl öveyim onu? Öylesine bir o ki canı da alır, götürür, gönlü de.</p>

  <p class="normal">Aklını başına al da huylarından birini dinle: Gâh arslanlık eder o, gâh ceylanlık.</p>

  <p class="normal">Yolunda ayağım kalmadı; dizimde de diz denecek hal kalmadı gitti.</p>

  <p class="normal">Onun meydanında bir topsan, çevgeninden başka bir şeyle yuvarlanmasın başın.</p>

  <p class="normal">Gök gibi yalınkatsan kendine gel de bu söze sarılma; yeter artık.<sup class="calibre2"><a href="../Text/divanson_split_444.html#footnote-500-48" id="footnote-500-48-backlink">[48]</a></sup></p>

  <h3 class="h2baslik" id="calibre_toc_1810">CIV</h3>

  <p class="normal">Niceye bir kavga edip duracaksın; niceye bir şu kalabalığın içinde kalacaksın? Yavaş yavaş yalnızlığı huy edin.</p>

  <p class="normal">Yalnızlığa dalanın bir hoş sevdası vardır; yürü de, ne sevdadasın diye bir sor ona.</p>

  <p class="normal">Yalnızlık ona derler ki birisine sığmasın da bir hoş uykuya dalasın, bir güzelce dinlenesin.</p>

  <p class="normal">Baht ağacının gölgesine gidesin de tezce orda konak tutasın, yan gelesin.</p>

  <p class="normal">Bahtının açılmasını istiyorsan her ağacın gölgesinde yükünü açma.</p>

  <p class="normal">Sana, bizdensin sen dese bile, bizlik, benlik dağarcığına gitme sakın.</p>

  <p class="normal">Yürü, nerde olursan ol, kendine gel; hercai adamın yüzü karadır.</p>

  <p class="normal">Kendin dediğim nedir? Yüzünden bunca seyre seyrana daldığın kişiye gark olup kendinden geçmek.</p>

  <p class="normal">Padişah Salâhaddin’e ulaştın mı, bozuk düzen bile olsan iyileşirsin, düzelir gidersin.</p>
</body>
</html>
