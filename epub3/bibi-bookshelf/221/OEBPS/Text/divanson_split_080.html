<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_63">AÇILAMA</h2>

  <p class="ortayazi">Bahr-i Hezec –Sâlim–</p>

  <p class="normal">B. 10. Kuyumcu. Mevlânâ bir gün kuyumcular çarşısından geçerken, Kuyumcu Salâhaddin’in dükkânından çekiç vuruşlarını duymuş, vecde gelip, semâ’a koyulmuş, bu şiiri söylemiştir. (Menâkibü’l-Ârifîn; Prof. Tahsin Yazıcı’nın tashih ve hâşiyesiyle; s. I; Ankara, TTK Mat. 1959; s. 429-430)</p>

  <p class="normal">B. 12. Leylâ – Mecnun. Bir Arap halk hikâyesidir. Âmiroğulları boyundan Kays adlı genç, bir başka boydan Leylâ adlı bir kıza tutulur; aşkından çöllere düşer. Bir kabilenin reisi olan Leylâ’nın babası, ben bir deliye kızımı vermem der, ayağını direr. Mecnun diye anılmaya başlayan Kays’ın başından birçok şeyler geçer; sonunda gerçek aşka, Tanrı aşkına ulaşır; ortadan engeller kalktığı halde Leylâ’ya rağbet etmez. Leylâ, Mecnun’a beslediği aşk yüzünden solar sararır, ölür gider. Mecnun da Leylâ’nın mezarına kapanıp can verir. İran klasik edebiyatına geçen bu hikâyeyi XII. yüzyıl İran şâirlerinden Nizâmî, XVI. yüzyıl Türk şâirlerinden Fuzûlî pek güzel bir tarzda ibda etmişlerdir. Leylâ, klasik edebiyatta “Leylî” tarzında söylenir.</p>

  <p class="normal">B. 21. Altı köşeli ayna. Altı yönlü varlık âlemi. Altı yön, her cisimde bulunan üst, alt, sağ, sol, ön ve arttır. Bu altı yöne “Cihât-ı Sit” yâni altı cihet denir. Cisimler mevcut olunca, boşlukta mekânı da mevcut olur. Yâni mekân kevne, yâni var olan şeye tâbidir, bir şey olmadıkça onun mekânı da olmaz. Nitekim zaman da hadiselerin kıyaslanmasından doğar. Gerçekteyse geçen, ancak zihinde mevcuttur; geleceğeyse ulaşmak imkânı yoktur; şu halde zaman “an”ların, yâni zaman dediğimiz mücerret mefhumun bölünmez cüzlerinin birbirini takibinden doğmadır ve zamanın hakikati ancak içinde bulunduğumuz “an”dır.</p>

  <p class="normal">B. 30. Güneşi balçıkla sıvamak. Apaçık olan, inkârına imkân bulunmayan bir işi, bir şeyi gizlemeye, inkâr etmeye kalkışmak. “Güneş balçıkla sıvanmaz” Türkçede atasözüdür.</p>

  <p class="normal">B. 30. Zühre. Üçüncü kat gökte olduğu kabul edilen bu yıldıza eski İranlılar Nâhid, Yunanlılar Afrodit, Romalılar Venüs, Fenikeliler Astarte derlerdi. Tabiatın doğurucu gücünü temsil eden Afrodit, mitolojiye göre, gökten inen bir alevle deniz köpüğünden doğmuştur. Şarkta Zühre iki eliyle bir kopuz tutan, yahut yeşil elbise giyinmiş, ellerinde bilezikler, ayaklarında halkalar bulunan bir genç kadın tarzında tasvir edilmiştir. Küçük kutlu yıldız olan Zühre, edebiyatta daima musikiyle beraber anılır. (Bu yıldız hakkındaki başka rivayet için Hârût, Mârût – büyü, B. 729’un izahına bkz.)</p>

  <p class="normal">B. 30. Cem – Cemşîd. Eski İranlılar, Zertüşt dininden önce tabiat unsurlarına taparlardı. Onlarca en büyük tanrı, dünyayı kaplayan göktü, buna Vârûne derlerdi. Mitra göğün gözü olan güneşti, aynı zamanda o göğün oğluydu da. Vârûne, Yunanlıların Zeus’una, güneş de Apollo’ya pek benzer. Güneşin oğlu olan ve Sanskritçe’de “Yama” tarzında söylenen, Avesta’da Yima diye geçen ilk insansa sonradan İran mitolojisine “Cem” vs “Cemşîd” diye geçmiş ve bir padişah olarak kabul edilmiştir (Mazdayasna, s. 24, 30, 40-41).</p>

  <p class="normal">Bu padişah, yedi yüz, yahut bin yıl yaşamış, insanlara faydalı birçok şeyleri ve sanatları meydana getirmiş; Güneş yılını kabul etmiş; nev-rûzu, yâni yeni gün anlamına gelen martın yirmi birinci ve ilkbaharın birinci gününü bayram olarak kabul eden Cemşîd’in zamanında şarap da bulunmuştu. Bu padişahın kadehinde yedi hikmeti belirten yedi yazı varmış. Son zamanlarında tanrılık dâvasına kalkıştığından halk kendisinden nefret etmiş ve aslı Arap olan Dahhâk adlı zalim bir padişah gelmiş, İran’ı zapt etmiş, Cemşîd de Çin ülkesine kaçmış, orda ölmüştür. Dahhâk da on ayıp anlamına gelen “Deh âk”tan bozmadır ve aslı Aji Dahâka’dır ki, Dahhâk ve ejderhâ sözleri bu sözden çıkmıştır ve güneşi örten kara bulutu telmih eder (Mazdayasna, s. 36).</p>

  <p class="normal">Cem ve Cemşîd, kadehle anılırsa bu mitolojik padişah, yüzükle anılırsa Süleyman Peygamber, ayna ile anılırsa İskender kastedilmiş olur (Çeşitli anlamları ve rivayetleri için Bürhan tercemesine bkz. Cem ve Cemşîd mad.).</p>

  <p class="normal">B. 33. Sekiz cennet. Âhirette müminlerin girecekleri zevk, huzur ve mükâfat yurdu olan cennet, Kur’an-ı Kerim’in X. sûresinin 25. âyetinde “esenlik yurdu – Dâr-üs Selâm”, XVIII. sûresinin 107. âyetinde “bahçeler – Firdevs”, XX. sûresinin 76. âyetinde “ebedîlik yurdu – Adn”, XXV. sûresinin 15. âyetinde “daimî yurt – Huld”, XXXII. sûresinin 19. âyetinde “sığınılacak yer – Me’vâ”, XXIX. sûresinin 64. âyetinde “yaşayış yurdu – Hayavan”, XXXV. sûresinin 35. âyetinde “oturulacak yer – Dârü’l-Mukaame”, LVI. sûresinin 12. âyetinde “nimetler yurdu – Naîm” adlarıyla anılır. Hadislerde de sekiz cennet geçer. Her cennet öbürünü kuşatır ve her biri öbürünün üstündedir.</p>

  <p class="normal">B. 33. Aptallar – Cennet. “Cennet ehlinin çoğu aptallardır.” (Hadis; Künûz’ul-Hakayık; I, s. 49) Hadisteki “aptallar”dan maksat, aklı az olanlar değildir; açıkgözlülükle kendi menfaatini başkalarının zararında görmeyen, aksine herkesin hayrına çalışan, hattâ bu yolda başkalarını kendisinden üstün tutan, ferdiyetten geçen, kendisini topluma veren, iktiza ederse kendini feda eden kişilerdir ki, bunlara hayata kendisini mihver sayanlar aptal derler.</p>

  <p class="normal">B. 36. Balgam, safra, sevda, kan. Eski tıbba göre insanlardaki bu dört şey, dengeli olursa sıhhat meydana gelir; biri artar, yahut eksilirse hastalık yüz gösterir. Bunlara dört karışık şey mânasına “Ahlât-ı erbaa” denir.</p>

  <p class="normal">B. 38. Âlem-i Kübrâ – Âlem-i Sugrâ. Büyük âlem, küçük âlem. Eski felsefeye göre büyük âlem kâinattır; küçük âlemse insandır; fakat gerçekte bir ağacın, bir meyvenin tohumda bulunduğu gibi büyük âlem de küçük âlemde, yâni insanda mevcuttur. İnsan, âlemin zübdesi, sonu gayesidir; bu bakımdan büyük âlem insandır.</p>

  <p class="normal">B. 40. Zat – sıfatlar. Gerçek tasavvufçulara, daha doğrusu, Mevlânâ gibi İslâmî irfan sahibi olanlara göre Tanrı’nın zatı her şeyden münezzehtir; onu hiçbir sûretle bilmemize imkân yoktur. Zatına ait sıfatlar zatıyla kaimdir; fiilî sıfatları, meselâ yaratmak, diriltmek, öldürmek, rızk vermek, lûtfetmek, bağışlamak gibi fiille zuhur eden sıfatları yarattıklarıyla tezahür eder; bu bakımdan bütün âlemde onun kudreti, kuvveti, lûtfu, keremi… görünmektedir; fakat zatı her şeyden münezzehtir. Ona eş, örnek olamaz; O bir şeye benzetilemez. Hulûl, teşbih, yahut O’na cisim atıf ve isnat etmek gibi inançları gütmek dinden imandan çıkmaya mucip olur. Kâinat onun varlığına nispetle yok demektir; çünkü bütün varlıklar onun mahlûku olduğu gibi, varlıkları da iki yokluk arasında izafî birer varlıktır.</p>

  <p class="normal">B. 42. Daima işte güçte. LV. sûrenin 29. âyetinde, Tanrı’nın tedbir, halk ve tasarrufunun daimî olduğu bildirilmektedir. Beyitte bu âyete işaret ediliyor.</p>

  <p class="normal">B. 44. Akl-ı Küll – Nefs-i Küll. Yunan felsefesini İslâmîleştiren ve hukemâ diye anılan İslâm filozoflarına göre “birden ancak bir sudûr eder.” Yaratıcı kudretten aktif bir kabiliyet zahir olmuştur ki buna tüm akıl anlamına “Akl-ı Küll” denir. Bu aktif kabiliyet, pasif bir kabiliyet meydana getirmiş ve buna da “Nefs-i Küll” denmiştir. Bu iki kabiliyetten dokuz gök, onların aktif ve pasif kabiliyetleri, bunlardan da dört unsur zuhur etmiştir. (Dört yamalı hırka maddesine, B. 3819’un izahına bkz.) Dokuz gökte dört unsur, cansızları, nebatları ve canlıları izhar etmiştir. Bu inancın İslâmla bağdaşmasına imkân yoktur. Gerçek sûfîlere göre Mutlak Varlık olan Tanrı’nın, zaman itibariyle olmamak üzere, bütün yaratılanlar, ilminde sabit olmuştur ve bu sübût ilmîdir, vücudî değildir. Buna “Hakikat-i Muhammediyye” denir ki “Akl-ı Küll” de budur. Hz. Muhammed âlemin varlığına gayedir ve bütün peygamberler onu tebşir etmişlerdir. Nefs-i Küll ise, bu hakikate yakınlaşan nefistir; dünyaya, geçime bağlı olan nefis, cüzî nefistir; dünyaya bağlı olan akıl da cüzî akıldır ve buna akl-ı maaş denir. Görülüyor ki gerçek irfan mezhebinde Akl-ı Küll, hukemâ telakkisinden tamamıyla ayrıdır.</p>

  <p class="normal">B. 46. Geri dön. LXXXIX. sûrenin 27-30. âyetlerinde, “Ey iyiden iyiye inanmış, şüphesi kalmamış can, Rabbine, ondan razı olmuş, onun rızasını kazanmış olarak dön, gel; artık kullarımın arasına katıl da cennetime gir” denmektedir. Bu âyetlere ve bilhassa 28. âyete işarettir. 759, 2499 ve 3237. beyitlerde de aynı âyete işaret edilmektedir.</p>

  <p class="normal">B. 48. Doğan – el. Avcılığa alıştırılan doğan kuşu, avcının sağ elinde, bileğinde, yahut yumuk elin başparmağının üstünde durmaya alıştırılır. Kuşun başına, gözlerini örten bir küçük başlık geçirilir, ayağına da onu ele rapteden bir halka takılır. Avlanacak kuş görülünce ayağından halka, başından külâh çıkarılır ve kuş gösterilerek doğan uçurulur. Avını alan doğan, getirip sahibinin önüne atar ve gene eline konar. Bu yüzden doğan, edebiyatta elle anılagelmiştir.</p>

  <p class="normal">B. 49. Karga – kılavuz. Karga, pislikle geçindiğinden Türkçede, “Kılavuzu karga olanın burnu b…tan çıkmaz” atasözü vardır. Beyit bu atasözüne işarettir. Arapçada da “Bir topluma karga kılavuz oldu mu, o toplumu helâk olma yoluna götürür” meâlinde bir atasözü söylenegelmiştir.</p>

  <p class="normal">B. 50. Gözü kaymadı. LIII. sûrenin 17. âyetinde miraçtan bahsedilirken Hz. Muhammed hakkında, “Gözü ne kaydı, ne haddini aştı” denmektedir. Bu âyete işaret vardır.</p>

  <p class="normal">B. 57. Süheyl – Yemen, akıyk. Süheyl yıldızı, Arabistan’a nazaran en ışıklı olarak Yemen ülkesinden görüldüğünden bu yıldıza “Süheyl-i Yemânî”de denmiştir. Taş, bu yıldızın ışığının tesiriyle akıyk haline geldiğinden Süheyl, Yemen’le ve akıykla beraber anılır. Aynı zamanda kırmızıya boyanacak deriler de yere yayılır; derinin bu yıldızın tesiriyle boyayı emdiğine inanılırdı. Bu bakımdan Süheyl, deri ile de anılagelmiştir.</p>

  <p class="normal">B. 57. Tâif Derisi. Tâif, Hicaz’da bir şehirdir. XIII. yüzyılla daha önceki ve sonraki metinlerde Tâif derisinden ve sahtiyanından bahsedildiğine göre o çağlarda bu şehirde iyi tabaklanmış deri bulunduğu, tabaklanmış deriyle meşhur olduğu anlaşılmaktadır.</p>

  <p class="normal">B. 58. Tanrı ışığı Husâmeddin. Mevlânâ, Mesnevî’nin IV. cildinin başlangıcında da Çelebi Husâmeddin’e “Hak ziyası” der (Nicholson basımı; Leiden - 1929, B. 1. s. 278) ve “Husâmeddin, sana onun için ziya dedim; çünkü sen bir güneşsin, bu ikisi de (Husâm – kılıç ve ziya), vasıflarıdır sana” beytiyle bu vasfı neden verdiğini açıklar (B. 16. s. 278)</p>

  <p class="normal">B. 62. Yemin – Yesar. Sağ – sol. Kur’an-ı Kerim’de kötülük edenlerin, mahşer günü, yaptıklarının yazılı olduğu kitabın sol yanlarından verileceği ve görecekleri azap, iyilik eden ve inananların kitaplarının sağ yanlarından verileceği ve mazhar olacakları mükâfat, XVII. 71, LVI. sûrenin 27-38 ve 90-91, LXIX. sûrenin 19, 25. âyetlerinde bildirilir.</p>

  <p class="normal">B. 71. Türk – çadır, Ay. Doğu-İslâm klasik edebiyatında Türk, Zenci, Hintli ve Habeş’le karşılaştırılır. Hintli çok esmer, Habeş ve Zenci de siyah renkte olduğundan beyaz renkli olan Türk, edebiyatta güzellik, beyazlık sembolü olmuştur. Gene bu yüzden ben, Hintli’ye; yüz Türk’e; gece Hintliye; gündüz Türk’e benzetilir. Aynı zamanda Türk, ekseriyetle göçebe bulunduğundan kara çadır, kilimden yapılma, kıldan dokunma çadır mânasına “alaçuk” ve “çadır”la da anılmıştır.</p>

  <p class="normal">B. 75. Yusuf Peygamber. İsrailoğullarından Yakub Peygamber’in oğludur. Pek yakışıklı ve güzel olduğundan ve babası onu çok sevdiğinden on bir kardeşi Yusuf’u kıskanmışlar, bu arada on bir yıldızla Ay ve Güneş’in kendisine secde ettiğini rüyada görmesi, rüyasını kardeşlerine de söylemesi, kıskançlıklarını artırmış, onu öldürmeye karar vermişler, babalarından gezmek üzere izin almışlar, içlerinden birinin kuyuya atma fikrini kabul etmişler, Yusuf’un gömleğini çıkarıp onu battal bir kuyuya atmışlar, gömleğini kana bulayıp babalarına götürmüşler, biz oynarken onu elbiselerimizin yanında bırakmıştık, kurt yemiş, demişlerdi. Bu sırada kuyuya su almak için kova sallayan bir kervancı Yusuf’u bulmuş, bunu haber alan kardeşleri gidip, bizim kölemizdi, isyan etti, bu cezayı verdik deyip onu ucuz bir fiyatla satmışlardı. Kervancı, Yusuf’u Mısır’a götürüp sattı; Mısır hükümdarının mâliye işlerine bakan zat Yusuf’u satın aldı. Yusuf çok güzel olduğu için bu zatın zevcesi Yusuf’a gönül kaptırdı ve bir gün onunla buluşmak istedi. Yusuf razı olmayınca üstüne atıldı; Yusuf kaçarken gömleğine arkadan sarıldı ve gömlek yırtıldı. Bu arada kocası kapı dibinde görününce suçu Yusuf’un üstüne attı. Adamın danıştığı zat, gömlek önden yırtıldıysa kadın doğru söylüyor, arkadan yırtıldıysa Yusuf doğru söylüyor dedi. Gömleğin arkadan yırtıldığını görmekle beraber dedikodunun önünü almak için Yusuf’u zindana attırdı. Yusuf zindanda yedi yıl kaldı. Bu sırada bir suç yüzünden zindana düşmüş olan ve maliye memurunun şerbetçisi olan zatla bir başkasının gördükleri rüyayı yorumladı ve yorumu çıktı; şerbetçi kurtuldu. Aziz denen maliye memuru da bir rüya gördü; yorumcular bu rüyayı yorumlayamadılar. Yusuf’a Aziz’e söyleyeceğini, suçsuz olduğunu hatırlatacağını vaad eden şerbetçi, kendisinin ve arkadaşlarının rüyasını yorduğunu hatırladı, vaadini yerine getirdi. Aziz de, şimdi hak yerini buldu deyip Yusuf’u zindandan çıkarttı; onunla görüştü. Yusuf, Aziz’in rüyasını yedi yıl bolluktan sonra yedi yıl kıtlık olacağı şeklinde yorumladı ve Aziz’in emriyle mali işlere memur oldu. Yusuf kıtlık yılları için zahire saklar ve kıtlık başlayınca herkese erzak ve zahire vererek açlığın, sefaletin önüne geçer. Civarda kıtlığa düşenler de Mısır’a başvurmaya başlarlar; bu arada kardeşleri de gelirler, fakat Yusuf’u tanımazlar. Yusuf, kendisini ölümden kurtaran kardeşinin heybesine, şerbet tasını koydurur ve hırsızlık var diye kardeşlerinin heybelerini, bu arada o kardeşininkini de arattırır; tas onun heybesinde bulununca, bizde hüküm hırsızın burada alıkonmasıdır der, onu yanında alıkor ve ona sonradan kendisini tanıtır. Bir zaman sonra gene kardeşleri gelince onlara da kendini tanıtır. Suçlarını söyleyip bağışlanma dileyen kardeşlerine, gömleğini verir, bunu babama götürün ve hepiniz gelin der. Yakub, Yusuf’un hasretiyle ağlaya ağlaya görme hassasını kaybetmiştir. Onlar yoldayken, Yusuf’un kokusu geliyor der ve oğulları gömleği getirince yüzüne gözüne sürer; gözleri görmeye başlar. Beraberce giderler ve anası, babası, kardeşleri tahtının önünde yere kapanırlar. Yusuf işte rüyam çıktı der ve İsrailoğulları böylece Mısır’a yerleşmiş olurlar.</p>

  <p class="normal">Ahd-i Atıyk’te “Tekvin” bahsinde Yusuf’un hikâyesi, bilhassa mali işlere memur olduktan sonraki icraatı, bir peygambere yakışmayacak tarzda anlatılır. (XXXVIII - XL) Kur’an-ı Kerim’de bu çeşit şeyler yoktur ve XII. sûre olan ve Yusuf Sûresi diye anılan sûrede, kıssası “kıssaların en güzeli” diye anlatılır. Rivayetlere göre Mısır azizi öldükten sonra yerine geçen Yusuf, azizin evvelce kendisine gönül veren zevcesini almıştır. Bu hanımın adı Zelîhâ’dır ki İran edebiyatıyla Türk dîvân edebiyatında Züleyhâ tarzında söylenir. Sûrenin 30-31 âyetlerinde, Mısır kadınlarının Züleyhâ’yı kınamalarına karşılık, onun kadınları davet edip her birine birer bıçak ve turunç verdiği, sonra Yusuf’u onlara gösterdiği, onların Yusuf’u görünce, bu insan değil, yüce büyük bir melek dedikleri ve onun güzelliğine kapılıp turunç yerine ellerini doğradıkları da bildirilir. Bütün bu münasebetlerle Yusuf edebiyatta güzellik, kurt, kuyu, turunç, Züleyhâ, Mısır, Ken’an ili, aynı zamanda gene kuyu anlamına gelen Ken’an, el doğramak ve Yakub’la, Yakub da “dârü’l-ahzân – hüzünler evi, ağlamak, gözden olmak, Yusuf ve gömlekle anılır.</p>

  <p class="normal">B. 87. Lâ’l – Güneş. Eskiden bâzı taşların güneş ziyasıyla lâ’l haline geldiğine inanırlardı. Bu yüzden lâ’l denen açık kırmızı renkli taş, güneşle anılır. Aynı zamanda sevgilinin dudağı da lâ’le benzetilir.</p>

  <p class="normal">B. 95. İsa – Deccâl. Deccâl, hakla bâtılı iyice örten, yeryüzünü gezen, yalan söyleyen, uydurma şeyler icat eden, bâtılı hak gösteren, kötü kişiler tarafından mukteda tanınan, birçok kişilere başbuğ olan mânalarına gelir. Deccâl’ın tek gözlü olacağı, alnında kâfir olduğunun yazılı bulunacağı, peygamberlik, hattâ Tanrılık dâvası güdeceği, yanında cenneti, cehennemi olup kendisine inananları cennetine, inanmayanları cehennemine atacağı, cenneti ateş, cehennemi cennet kesileceği bildirilen bu yalancı kişinin zuhuru, kıyametin on büyük alâmetinden biridir. Medine’ye giremeyecek, bu sıralarda Mehdi zuhur edecek, Deccâl’ı öldürecek, İsa Peygamber gökten inecek, Mehdi’ye uyacak, yeryüzünden zulüm kalkacak, dünya adaletle dolacaktır. (Tecrid-üs Sarih; c. I, Fadailü’l-Medine bölümü; s. 119; Müslim; c. VIII, s. 178-179). Hz. Peygamber zamanında doğmuş olan Sâyid b. Sayd’ın Deccâl olduğu, kendisine İbn Sayyâd, İbn Saîd de dendiği, asıl adının Sâf bulunduğu, çıkacağı ve öldürüleceği zamana kadar yaşadığı, asıl Deccâl’dan önce otuza yakın Deccâl’ın peygamberlik iddiasıyla çıkacağı hakkında da rivayetler vardır. (Müslim; aynı cilt, s. 189-190; Sefinetü’l-Bihâr; I, s. 439-440)</p>

  <p class="normal">B. 96. Oruç tutarsanız hayırlıdır. II. sûrenin 184. âyetine işarettir.</p>

  <p class="normal">B. 96. Yarabbi – Lebbeyk. “Kul, yarabbi, yarabbi dedi mi, Allah, Leb-beyk, söyle kulum, iste, vereyim der.” (Hadis, Al-Câmi’a’l-Sagıyr; c. I. s. 26)</p>

  <p class="normal">B. 100. Husrev – Şirin. İran halk hikâyesidir. Mihîn Bânû adlı bir kadın hükümdar, kız kardeşi Şirin’e bir köşk yaptırır. Köşkün duvarlarına resimler yapan Bihzâd adlı ressamın oğlu Ferhad, babasına yardım ederken Şirin’i görüp âşık olur. Mihîn Bânû da Ferhad’ı görüp vurulmuştur. Bu sırada köşke su getirilmek istenir; fakat arada bir dağ vardır. Ferhad köşk bekçiliğine tâyin edilirse bu işi başaracağını söyler; bekçiliğe tâyin edilir ve dağı delme işine koyulur. Bu sırada Hürmüz adlı bir padişah, bu aşkı duyup Şirin’i Ferhad’a almak için Mihîn’le savaşa girişir, fakat oğlu Husrev de Şirin’e âşık olur. Ferhad dağı delerken Husrev’in dadısı, Ferhad’ın yanına gidip Şirin’in öldüğünü haber verir. Bunu duyan Ferhad, külüngünü başına vurarak intihar eder. Şirin de bunu duyunca koşup Ferhad’ın cesedine sarılıp ağlarken belindeki hançer gözüne ilişir, onu çekip kalbine saplar ve Ferhad’ın üstüne düşüp ölür. İran şâirlerinden Nizâmî (1195-1196), Husrev-i Dihlevî (1324-1325), Hatifî (1512-1513), Vahşî (1584), Âsaf Han (1612), Türk dîvân şâirlerinden Şeyhî (1422-1423), Ahî (1517), Celîlî (1563-1564) ve daha birçokları bu halk hikâyesini yazmışlar ve böylece de hikâye klasikleşmiştir, öte yandan meddahlar da bu hikâyeyi mevzu edinmişler, Karagöz oyununa, ortaoyununa girerek halkımıza mal etmişlerdir.</p>

  <p class="normal">B. 101. Calinos. Ortaçağda birçok eserleri Arapçaya çevrilerek şöhreti yayılan Yunanlı hekim [Galenos]. 131’de Bergama’da ölmüştür.</p>

  <p class="normal">B. 103. Gulyabani. Çöllerde bulunduğuna, yollarını yitirenlere, susuz kalanlara, yol burada, burada su var diye insan sesiyle seslenen, onları en kötü yerlere çekip ölümlerine sebep olan cinlere, çöl cini mânasına “Gul-ı beyaban” denir; Türkçeye “Gulyabani” diye geçmiştir.</p>

  <p class="normal">B. 106. Hızır – Gemi. Kur’an-ı Kerim’in XVIII. sûresinin 65-82. âyetlerinde Mûsa Peygamber’le, Hızır arasında geçen şeyler anlatılır. Mûsa kendisine Tanrı tarafından bilgi verilen Hızır’a, sana öğretilen şeylerden bir kısmını bana da öğret der. Hızır dayanamazsın ama ben sebebini söyleyinceye dek bana bir şey sormazsan der, arkadaşlık ederiz. Bu şarta razı olan Mûsa ile yola çıkarlar. Bir gemici bunları para pul istemeden gemisine alır. Hızır yolda gemiyi deler. Karaya çıkınca küçük bir çocuğu öldürür. Bir köye varıp yiyecek isterler. Köylüler vermezler; Hızır buna karşılık orada, yıkılmak üzere olan bir duvarı düzeltir. Mûsa, bu üç olaya da itiraz eder; üçüncüde Hızır, artık ayrılık bu; şimdi bu işleri neden yaptım, sana anlatayım der: İlerde bir hükümdar vardı; kusursuz gemileri zapt ediyordu. Gemici bize iyilik etti; ben de gemisini deldim, o zalimden kurtardım. O çocuğun anası babası iyi kişilerdi; kendisi kötü olacaktı; öldürdüm, onu suçtan kurtardım, Allah da onlara hayırlı bir evlât verecek. Duvarın altında, iki yetime ait bir define vardı; yıkılsaydı meydana çıkacak, hakları zâyi olacaktı; düzelttim; büyüdükleri zaman ellerine geçmesini sağladım; işte sabredemediğin şeylerin hikmetleri bunlardı. (Abıhayat maddesine, B. 415’in izahına bkz.)</p>

  <p class="normal">B. 108. Sınıkları, kırıkları onaran – Cebbar. Cebbar, halk arasında, zorlu, tuttuğunu koparan anlamlarına kullanılır. Arapçada, kırık kemiği kaynatan, onaran, yoksullara ihsanda bulunan, zorla bir şeyi düzelten mânalarını ifade eder. Tanrı adlarındandır. Kur’an-ı Kerim’in LIX. sûresinin 23. âyetinde geçer. XI. sûrenin 59, XIV. sûrenin 15, XL. sûrenin 35. âyetlerinde ilk ve halk arasındaki mânaya uygun olarak inatçı, kendini beğenmiş kullar hakkında kullanılmış, L. sûrenin 45. âyetindeyse Hz. Peygamber’e, “Biz onların dediklerini daha iyi biliriz, sen onları zorlayamazsın” buyurulmuştur.</p>

  <p class="normal">B. 108. Cebir – ihtiyâr. Cebr, her şeyi, iyiliği, kötülüğü, hayrı, şerri, kulun Tanrı takdiriyle yaptığına inanmak; ihtiyâr, kulun yaptığı işleri kendi irâde ve ihtiyârıyla yaptığını kabul etmektir. Cebre inananlara “Cebrî – Ceberî” denir. Bu inancı kabul eden İslâm mezhepleri vardır. Kulda irâde ve ihtiyâr olduğunu kabul edenler, “Mu’tezile” diye anılır. Ehli Sünnet, bu ikisinin arasında bir yol tutmuştur; onlara göre kulda cüzî bir irâde vardır. Kul bu irâdesini hayra yahut şerre sarf eder; Allah da ona göre o işi yaratır. Şîa-i İmamiyye’de, kul kendi başına bırakılmamıştır; fakat kulun yaptığı işi de Allah yaptırmaz. Allah, kulun ne yapacağını bilir ve zamanı gelince kul o işi yapar. Bu işi, hayır olsun, şer olsun, kendi irâde ve ihtiyârıyla fakat Tanrı’nın verdiği güçle kuvvetle yapar; hayırsa da şerse de karşılığını görür.</p>

  <p class="normal">B. 111. Kehribar – Saman çöpü. Kâh-rubâ, keh-rubâ, Farsça bir sözdür ve saman çöpünü kapan mânasınadır. Koyu sarı renkli olan bu taşta çerçöpü çekme hassası vardır. Bu bakımdan Türkçede kehribar dediğimiz keh-rubâ, edebiyatta saman çöpüyle geçer.</p>

  <p class="normal">B. 112. Sûfî. Tasavvuf inancına sahip olan kişi. Tasavvuf ve sûfî sözleri, Hicret’in II. yüzyılında (miladî VIII.) çıkmış, önce çok sıkı bir zahitlik şeklinde beliren bu yol, sonradan bünyeleşmiş, birçok tarikatların meydana gelmesine yol açmış, İslâm inancını Yunan düşüncesine uyduran hukemâ tarafından da yoğrulmuş, aşırı “Vahdet-i Vücut” inancını benimseyen, bu inancı İslâmî bir şekilde kabul eden, hattâ Bâtınîliği mezhep edinen zümrelerin meydana gelmesine sebep olmuştur. (100 Soruda Tasavvuf adlı eserimize bkz. Gerçek Yayınevi, İst., 1969)</p>

  <p class="normal">B. 120. Kudüs – Frenk. Kudüs’ü elde etmek için Hıristiyanların giriştikleri Haçlılar savaşlarının ilham ettiği beyitlerden. 1278. beyitte de aynı şeyi görürüz.</p>

  <p class="normal">B. 123. İsa. Şeriat sahibi beş büyük peygamberden birisidir. (Kur’an, XXXIII. 7) Kur’an’da, babasız olarak, Cebrâil’in üfürmesiyle Meryem’in gebe kalıp onu doğurduğu, bu yüzden Allah indinde Âdem’e benzediği (III. 95), Hıristiyanların zanları gibi asılmadığı, öldürülmediği, diri olarak göğe ağdırıldığı bildirilir; yirmi beş yerde adı geçer (İsa – Ahmak, B. 1197; İsa – Deccâl, B. 95; İsa – iğne, B. 635; Meryem – ye, iç, B. 961 ve Mesîh, B. 1586’nın izahına da bkz.). İsa’nın topraktan kuş şeklinde yoğurduğu şekillere üfürünce kuş olarak uçtukları, anadan doğma körlerin gözlerini açtığı, ölüyü dirilttiği, hastaları iyileştirdiği III. sûrenin 49. ve V. sûrenin 110. âyetlerinde bildirildiğinden körlerin gözlerinin açılması, hastalara şifa ve ölüyü diriltmekle, yâni solukla anıldığı gibi, İsa’nın devâsıyla gökten yemek indiği V. sûrenin 112-114, âyetlerinde bildirildiği cihetle “mâide-yemek”le de anılır. Ahd-i Cedîd’de İsa’nın, Orşilim’e bir merkebe binerek girdiği anlatıldığından (Matyus; XXI, 1-11) “eşek”le de zikredildiği ve bu münasebetle irfan sahibi oluşla irfansızlığın temsil edildiği vardır. Nitekim 1586 ve 2432. beyitlerde böyle geçer. Göğe ağdığı cihetle gökle de anılmıştır.</p>

  <p class="normal">B. 140. Sencer – Keykubad. Keykubad, İran’da Keyler sülâlesinin ilk hükümdarı ve saltanatın kurucusudur; aynı zamanda büyük padişah, padişahlar padişahı mânasına gelir. Sencer, İran Selçuklularından olup 511 hicrîden 542’ye kadar (1117-1148) hüküm süren hükümdardır. Beyitte her iki ad da büyük padişah, kudret sahibi mânalarını ifade eder.</p>

  <p class="normal">B. 142. İmranoğlu Mûsa – Firavun. İsrailoğullarını Mısır’dan çıkaran, tutsaklıktan kurtaran, Musevîliği kuran ve XXXIII. sûrenin 7. âyetinde bildirildiği gibi diğerleri, Hz. Muhammed, İbrahim, Mûsa ve İsa olan Ulü’l Azm beş peygamberden biri. Mûsa doğmadan Firavun, yâni Mısır hükümdarı bir rüya görmüş, İsrailoğullarından yeni doğacak birinin, saltanatını yok edeceği şeklinde yorumlanmış. Firavun, İsrailoğullarından doğan erkek çocukların öldürülmesini emretmiş, emri icra edilmeye başlanmış. Mûsa’nın anası, Tanrı ilhamıyla onu bir sepete koyup Nil nehrine atmış, Firavun’un zevcesi onu görüp almış, evlât edinmişti. Mûsa, hiçbir sütninenin memesini almayınca, gene anası Tanrı ilhamıyla gidip ona sütnine olmuş, Mûsa, Firavun’un sarayında büyüyüp yetişmişti (XX. 37-40). İsrailoğullarını Tanrı emriyle Mısır’dan çıkarmaya memur olunca Firavun’a kardeşi Hârun’la gitmiş, ona iki mucize göstermiş. Birisi elindeki sopasını atınca yılan oluşu, öbürü elini koynuna koyup çıkarınca elinin parıl parıl parlayan bir hale gelişiydi. Sopanın yılan olduğunu gören Firavun bunu büyü sanıp büyücülere haber vermiş, büyücüler toplanıp gelince iplerini, sopalarını atmışlar, ipler, sopalar yılan olmuş. Mûsa sopasını atınca o da büyük bir yılan olup öbürlerini yutmuş. Mûsa yılanı tutup alınca sopa haline dönmüş, fakat iplerle sopaların ortada kalmadığını gören büyücüler Mûsa’ya inanmışlar, bunun üzerine Firavun onların ellerini, ayaklarını çapraz olarak kestirip hepsini astırarak öldürmüştü. (XX. 9-73). Tanrı Mısırlıların mahsullerine çekirge üşürmüş, kurbağaları çoğaltmış, öldürücü yeller estirmiş, suyu kan haline getirmiş, her ilk doğan hayvanı ve insanı öldürmüş, daha başka belâlar vermiş. Firavun her belâ geldikçe İsrailoğullarını bırakmayı vaad etmiş, fakat belâ geçince vazgeçmişti. Son belâ olan ölüm üzerine sözünü tutmuş, Mûsa İsrailoğullarını Kızıldeniz’den, sopasıyla denize vurup onların boyları sayısınca açılan yollardan geçirdikten sonra, ordusuyla artlarına düşen Firavun, deniz kavuşunca ordusuyla beraber boğulmuştu. Boğulurken iman ettiği X. sûrenin 89-92. âyetlerinde bildirilmekte, fakat buna karşılık evvelce Tanrılık güden bu adamın yalnız bedeninin ibret olmak üzere kurtarıldığı bildirilmekte ve yeis inancının kabul edilmeyeceği de anlatılmaktadır. Mısır’dan çıktıktan sonra düşmanlarıyla savaşa girişmeyen İsrailoğulları, ceza olarak Tih Çölü’nde kırk yıl kalmışlar, Mûsa’ya Tur Dağı’nda Tevrat inmiştir (VII. 103-155; X. 76-94; XX. 10-87). 2224. beyitte de “Denizden toz koparmak”la geçer.</p>

  <p class="normal">B. 150. Yüz – iki kaynak. Yüzdeki iki kaynak, güzelliğe işarettir.</p>

  <p class="normal">B. 151. Âdem – İblis. Ahd-i Atıyk’e göre Tanrı, âlemi altı günde yaratmış, altıncı günü Âdem’i kendi sûreti üzere yaratıp yedinci gün olan cumartesi günü istirahat etmiştir. (Tekvin; I. 26-31) Altı günde yaratış Kur’an-ı Kerim’de de geçer. (VII. 54; X. 3; XI. 7; XXV. 59; XXXII. 4; L. 38; LVII. 4). XLI. sûrenin 9-12 âyetlerinde yeryüzünün iki günde yaratıldığı, dört gün içinde yaratılışın düzene girdiği, iki günde de göklerin halk edildiği, böylece altı günde hilkatin tamamlandığı bildirilmekle beraber, XXII. sûrenin 47. ve XXXII. sûrenin 5. âyetinde bir günün Tanrı katında bin yıl olduğu, LXX. sûrenin 4. âyetinde meleklerle Rûh’un Rablerine müddeti elli bin yıl olan bir günde ağacakları bildirildiğine ve Araplarda bin sayısının son sayı olduğuna göre Kur’an’da bildirilen altı gün, altı devirdir. Âdem, Kur’an’da birçok yerde anılır. II. sûrenin 30-36. âyetlerinde, Tanrı’nın meleklere, yeryüzünde bir halife yaratacağım buyurduğu, onların, yeryüzünde bozgunculuk edecek kan dökecek birini mi yaratacaksın; biz hamd ederek seni noksan sıfatlardan tenzih etmedeyiz dedikleri, Tanrı’nın, ben sizin bilmediğinizi bilirim deyip Âdem’i yarattığı, ona adları bellettiği, meleklere, gerçekseniz bunların adlarını söyleyin deyince özür getirip bilmediklerini bildirdikleri, Âdem’in her şeyin adını söylemesi üzerine de meleklere Âdem’e secde etmelerini emrettiği, XVIII. sûrenin 50. âyetinde cin taifesinden olduğu açıklanan İblis’ten başka bütün meleklerin secde ettiği anlatılmakta ve Âdem’e, ondan yaratılan Havva’yı eş edip cennete soktuğu, neyi dilerlerse yiyip içmelerini, ancak bir ağaca yaklaşmamalarını buyurduğu bildirilmektedir. 36-39. âyetlerde de İblis’in onları kandırıp, yememeleri emredilen ağacın meyvesini yedirdiği, bunun üzerine cennetten sürüldükleri bildirilir. Ahd-i Atıyk’te cennet lügat mânasıyladır ve Aden’de bir bahçedir. (Tekvin; III.) Meyvesinden yememeleri emredilen ağaç, hayat ve hayrı-şerri bilmek ağacıdır, (aynı, II. 9) Kur’an’da “ebedilik, ebedî hayat ağacı” diye geçer. (XX. 120); men edilen meyve, buğday, üzüm, unnab olarak rivayet edilmiştir. En meşhur rivayet buğdaydır ve hayattan kinayedir. Âdem, toprağın kokmuş balçığından yaratılmıştır ve Tanrı bu balçığı kudretli elleriyle yoğurmuş, sonra ona rûhundan üfürmüş, can vermiştir. Ahd-i Atıyk’te Şeytan, yılandır. (Tekvin; III. 1-15). Kur’an’da Şeytan ve İblis diye geçer. İblis, şiddetli sıkıntıya düşmek, kederlenmek mânasına gelen “iblâs”tan gelen Arapça bir kelimedir diyenler olduğu gibi, başka bir dilden geldiğini söyleyenler de olmuştur. (El-Müfredât; s. 59; Mu’cemü’l-Büldân, c. I, s. 35). Asıl adı İbranca, Azâzil’dir. Şeytan, rahmetten uzaklaştırılmış, yanıp kavrulmuş mânalarına gelir. Kur’an’ın birçok âyetlerinde İblis’in ateşten yaratıldığı (meselâ VII. 12) bildirilmekte, XV. sûrenin 20. âyetinde de bütün cinlerin, ateşin dumansız alevinden halk edildiği beyan edilmektedir. Âdem’e secde etmediği için Tanrı tarafından lanete uğratıldığı, onun da, beni kıyamete dek yaşat da, özü doğru kullarından başka bütün kullarını azdırayım diye temennide bulunduğu, Tanrı’nın onu Sûr üfürülünceye dek sağ bıraktığı da Kur’an’da bildirilir. (XV. 36-43)</p>

  <p class="normal">B. 152. Kâbe – Zemzem. Kâbe, Müslümanların kıblesidir. II. sûrenin 144. âyetinde, nerde bulunulursa bulunulsun, namazda Kâbe’ye karşı durulması emredilmekte, 125. âyetinde Kâbe’nin ve çevresinin eminlik yeri olduğu bildirilmekte, 127. âyetinde Kâbe’nin İbrahim ve İsmail Peygamberler tarafından yeniden bina edildiği anlatılmakta, III. sûrenin 96. âyetinde, yeryüzünde insanlar için ilk kurulan mâbedin Kâbe olduğu beyan olunmaktadır; aynı sûrenin 97. âyetinde gücü yeten kişiye haccın, yâni Mekke’ye gidip hac törenini vaktinde eda etmenin farz olduğu bildirilir. XXII. sûrenin adı Hac sûresidir ve 25-37. âyetlerde hac törenleri belirtilir. V. sûrenin 97. âyetinde de Kâbe’nin Allah tarafından hürmeti farz olan bir mâbet olduğu söylenir. Yeryüzünün Kâbe’nin altından, su üstüne yayıldığı İbn Abbas tarafından rivayet edilmiştir; bu yayılış LXXIX. sûrenin 30. ve XCI. sûrenin 6. âyetlerinde zikredilir (Ebû Aliyyi’l-Fadl b. Hasani’t-Tabrasî: Mecmua’tul Beyân fi Tefsiri’l-Kur’an; Tehran, Şirketü’l-Maârifi’l-İslâmiyye; 1379 hicrî, 1339 şemsî hicrî, c. X. s. 434).</p>

  <p class="normal">B. 157. Ateş – Mûsa. Mûsa Peygamber çocukken, bir gün Firavun onu sevmek istemiş, kucağına almış, o da Firavun’un sakalını tutup çekmiş, bir tutam kıl koparmış. Firavun, İsrailoğullarından birinin kendisini tacından tahtından edeceği tarzında yorumlanan rüyayı hatırlayıp Mûsa’nın öldürülmesini emretmiş. Çocuktur, aklı ermediğinden yapmıştır; bir tabak altın, bir tabak da ateş getirtin; çocuk, rengi yüzünden ateşe atılır; ateşe atılmaz da altını alırsa öldür demişler. Denilenleri getirmiş, Mûsa ateşe atılıp bir kor alarak ağzına almış ve dili yandığı için de peltek kalmış. Bu halk hikâyesi, XXVIII. sûrenin (Kasas) 34. âyetinde Mûsa’nın, Hârun benden daha güzel konuşur, onu peygamber yapın dediği anlatıldığı cihetle bu âyetten uydurulmuş olsa gerektir.</p>

  <p class="normal">B. 180. Mahmud – Eyaz. Sebuktigin’in oğlu ve Samanoğullarının Horasan valisi Alptigin’in kölesiydi; sonradan bu zata damat oldu ve onun ölümünden sonra yerine geçti. 357’de (967) doğmuş, 387’de (997) kardeşinden Gazne’yi zapt etmiş, Fars, Irak, Belücistan, Maveraünnehir havalisini alıp Harezm’e kadar ilerlemiş, Hindistan’a on iki sefer açmış, bu ülkenin de birçok yerlerini almış, 421’de (1030) ölmüştür. Fütuhatı, birçok Hint mâbedini cami yaptırması, putları yok etmesi bakımından büyük bir şöhrete sahip olan Gazneli Mahmud, bilhassa güzelliği, zekâsı, sadakati dolayısıyla çok bağlı olduğu Eyaz adlı köleyle anılır; hikâyelere mevzu olur. Eyaz adı, güzel, aydın, beyaz anlamına “Ayaz”dan bozmadır.</p>

  <p class="normal">B. 187. İbrahim Halil – Nemrud, Ateş. Nuh, Mûsa, İsa ve Hz. Muhammed’le beraber anılan beş büyük peygamberden biri, Hz. Muhammed’in ceddi İbrahim Peygamber’dir (Kur’an-ı Kerim, XXXIII. 7). IV. sûrenin 125. âyetinde Allah’ın, İbrahim’i dost (Halil) edindiği bildirildiğinden “Halilullâh, Halil” diye anılır. Putları kırdığı ve baltayı büyük putun boynuna astığı için, hükümdar Nemrud (Nümrûd) yaktırdığı ateşe İbrahim’i mancınıkla attırmış, ateş, Tanrı lûtfuyla güllük gülistanlık kesilmiştir (XXI. 57-70; XXXVII. 91-98).</p>

  <p class="normal">B. 189. Davud – Demir. Davud Kur’an-ı Kerimde bir peygamber olarak anılır. II. sûrenin 251. âyetinde Câlût’u öldürdüğü, Tanrı tarafından saltanata ve peygamberliğe nail olduğu, IV. sûrenin 163, XVII. sûrenin 55. âyetlerinde kendine Zebur verildiği bildirilir. V. sûrenin 78. âyetinde İsrailoğullarından kâfir olanlara Davud’un ve İsa’nın lanet ettiği söylenir. VI. sûrenin 84. âyetinde peygamberler arasında adı geçer. XXI. sûrenin 78-80. âyetlerinde Davud’a, kendisiyle beraber Tanrı’yı noksan sıfatlardan tenzih etmeleri için dağlarla kuşların râm edildiği, savaşlarda insanı koruyan zırh yapma sanatının belletildiği, XXVII. sûrenin 15. âyetinde kendisiyle oğlu Süleyman’a bilgi verildiği, 16. âyetinde, oğlunun kendisine vâris olduğu, XXXIV. sûrenin 10-11. âyetlerinde dağlarla kuşlara, Davud’la beraber Tanrı’yı tenzih etmeleri emredildiği ve demirin ona yumuşatıldığı, XXXVIII. sûrenin 17-26. âyetlerinde, gene dağların, kuşların onunla akşam ve kuşluk çağlarında Tanrı’yı tespih ettiği, iki hasmın arasında, onları yargılayıp hükmetmesi için Tanrı halifesi olduğu beyan olunur. Davud, Ahd-i Atıyk’te bir padişahtır (Mülûk-i Evvel; XVI-XXXI. Mülûk-i Sâni ve Sâlis, I-II.).</p>

  <p class="normal">Davud, Doğu klasik edebiyatında ses, müzik, demir ve zorlukla anılır.</p>

  <p class="normal">B. 201. İrem. Bir boyun adı olduğunu söyleyenler olduğu gibi bir şehrin adıdır diyenler de vardır. Şehri kuran Şeddad adlı hükümdar Tanrılık dâvasına kalkışmış, bu şehirde bir de cennet bahçesi yaptırmıştı; İrem, bu bahçenin adıdır da denilmiştir. Şeddad, kurduğu bu cenneti, bitince görmeye giderken bir yanda İrem, öbür yanda kendisi, Tanrı gazabıyla yere batmıştır. Kur’an-ı Kerim’in LXXXIX. sûresinin 7-8. âyetlerinde İrem, “direkli, şehirlerde eşidi yapılmamış” olarak vasfedilir.</p>

  <p class="normal">B. 204. Firdevs. Sekiz Cennet maddesine B. 33’ün izahına bkz.</p>

  <p class="normal">B. 215. Rüstem – Zâl. Zâl, İran’ın mitolojik tarihinde Rüstem adlı kahramanın babasının adıdır. Zâl, ihtiyar demektir. Doğduğu zaman saçı, kaşı, kirpikleri bembeyazmış. Bu yüzden Zâl dendiği gibi babası Sam, bu benim oğlum olamaz, bunda bir düzen var deyip Zâl’i Alburz dağlarına attığından Zâl, “Destan” diye de anılmıştır. Destan, hile, düzen, herze mânalarına gelir. Zâl’i bizim Zümrüdüanka dediğimiz kuş beslemiş, süt vermiş, yetiştirmiştir (B. 755’in izahına bkz.). Rüstem, Zâl’ın oğludur. Çok kuvvetli olan bu kahraman, Seyistan ve Zâbulistan eyaletlerine hükmederdi. Dokuz yüz yıl yaşamış. Rüstem, eski Hint mabutlarından biridir; İran’ın mitolojik tarihine bir kahraman olarak girmiştir.</p>

  <p class="normal">B. 221. Silahdar. Padişahların yanında, kılıcı omzuna vurulmuş olarak duran ve nöbet bekleyen asker. Bu asker takımının kumandanına “silahdar ağası” denirdi.</p>

  <p class="normal">B. 224. Mûsa – erini, len terânî. Mûsa Peygamber’e otuz gecenin vade verildiği, on geceyle de o müddetin kırka çıkarıldığı, sonra kavmi arasında Hârun’u halife bırakıp Tanrı’nın buyurduğu yere vardığı, Tanrı’nın Mûsa ile konuştuğu VII. sûrede bildirilir. Mûsa, Rabbine, Rabbim, bana görün, sana bakayım demiş, Tanrı sen beni hiç mi hiç göremezsin; fakat dağa bak, yerinde durabilirse görürsün buyurmuş, Rabbinin azameti dağa tecelli edince dağ paramparça olmuş, zerre zerre dağılmış, Mûsa da düşüp bayılmış, kendine gelince, seni noksan sıfatlardan tenzih ederim, tövbe ettim sana ve ben inananların ilkiyim demiştir (142-143). “Erini” bana görün, “Len terânî” beni hiç göremezsin demektir ve 143. âyette geçer. Aynı sözler, 884. beyitte de vardır.</p>

  <p class="normal">B. 226. Süleyman. Davud Peygamber’in yerine geçen ve onun Kudüs’te yaptırmaya başladığı mâbedi tamamlayan oğludur. Ahd-i Atıyk’te bir padişahtır; hattâ kadınlarından birinin hatırı için puta tapanlara mâbetler bile yaptırmıştır (Mülûk-i Sâlis; XI. 1-8); kitabın XI. babı Süleyman’a aittir. Ayrıca sekiz babtan meydana gelmiş olan Agniyetû’l-Agaanı ile otuz bir babtan ibaret bulunan Emsâl-i Süleyman da ona izafe edilmiştir ve Ahd-i Atıyk’e dahildir. Kur’an-ı Kerim, Süleyman’ın putlara tapmasını reddeder (II. 102). Davud’a vâris olan oğlu Süleyman’a (XXVII. 16; XXXVIII. 34) kuş dili öğretilmiş (XXVII. 16), yel onun emrine râm edilmiş (XXI. 81, XXXIV. 12); cinler, şeytanlar, hükmüne uymuşlar, hizmetine girmişler (XXVII. 17), ona ve babası Davud’a, Tanrı bilgi ihsan etmiştir (aynı, 15). Yel, tahtını sabahleyin bir aylık, akşamleyin bir aylık yere götürürdü. Bakır madeni ona karşı sel gibi akardı; cinler kaleler, havuzlar gibi büyük çanaklar, sağlam, yerinden kalkmaz kazanlar yaparlar, emrinden çıkanlar, azaba uğrarlardı (XXXIV. 12-14). Süleyman Peygamber’e ön ayaklarından birini büküp tırnağını yere dayayan cins atlar arz edildiği, onun gün batıncaya dek bunları seyrettiği, sonra yelelerini taramaya, boyunlarını okşamaya koyulduğu da Kur’an’da anlatılır (XXXVIII. 31-33); Süleyman’ın Rabbinden, kendisinden sonra kimseye nasip olmayacak bir saltanat dilediği de aynı sûrede bildirilir (aynı, 35). Emriyle iş yapan cinlerin, işlerinden kalmamaları için onlara nezaret ederken vefat etmiş, sopasına dayanmış olarak ayakta kalmış, sopasını, içinde peydahlanan bir kurt yemeye koyulmuş, sopa kırılınca Süleyman yere düşmüş, vefatı bu sûretle anlaşılmıştır (XXXIV. 14). Süleyman’ın bir yüzüğü olduğu, bu yüzükte, İsm-i A’zam’ın, yâni Tanrı adlarından en büyük adın kazılı bulunduğu, cinlere hayvanlara bu adın tesiriyle hüküm yürüttüğü de rivayet edilmiştir. Hattâ bir aralık cinlerden birinin bu yüzüğü çaldığı, o yüzük sayesinde Süleyman’ım diye hüküm sürdüğü de rivayetler arasındadır. Attâr, Mantıku’t-Tayr’da buna işaret ettiği gibi (Tercememiz; B. 30). Mevlânâ’da Mesnevî’sinde bundan bahseder (Nicholson bas. I, B. 3618-3624, IV. B. 353-354). Bütün bu münasebetlerle Süleyman, hâtem, yâni yüzükle, Belkıys ve hüthütle, devler, şeytanlar ve cinlerle, karıncalarla, yelle, taht ve saltanatla anılır. Süleyman, Cem – Cemşîd’le de (B. 30’un izahına bkz.) karıştırılır. Cam, yâni kadehle andırsa Cemşîd, mühür, hâtem ve engüşler, yâni yüzükle anılırsa Süleyman kastedilir.</p>

  <p class="normal">B. 228. Karun. Mûsa Peygamber’in teyzesinin, yahut amcasının oğlu olduğu rivayet edilen Karun’un adı, Ahd-i Atıyk’te Korah’tır. Kendisine uyan iki yüz elli kişiyle Mûsa ve Hârun’a isyan etmiş, Tanrı da onları yere batırmıştır (XVI. 1-35). Kur’an-ı Kerim’de, hazinelerinin anahtarlarını güçlü kuvvetli on, on beş kişi taşıyabildiği halde zekât vermediğinden kendisinin de, hazinelerinin de yere batırıldığı bildirilir (XXVIII. 76-82). XXIX. sûrede adı, Firavun ve Hâman’la geçer ve yere batırıldığı anlatılır (39-40). XL. sûrede de adı gene onlarla geçer ve Mûsa’yı inkâr ettiği zikredilir (23-24). Halk rivayetinde hem kendisi, hem hazinesi, her gün biraz daha yere batmaktadır. Bu yüzden Karun’un hazinesine Farsça, yürüyen define, hazine anlamına “Genc-i revan” denmiştir.</p>

  <p class="normal">B. 231. Ashab-ı Kehf. Mağara arkadaşları demektir. Dikyanos adlı bir hükümdar yahut vali, halkı puta secde etmeye zorlamış. Yedi kişi bu kötü işi işlememek için şehirden çıkmışlar. Bir köpek de peşlerine takılmış; kovdukları halde peşlerini bırakmamış. Köpekle bir mağaraya girmişler. Tanrı onlara bir uyku vermiş, uyumuşlar; köpek de ön ayaklarını yere dayayıp uyumuş. Uykuları üç yüz dokuz yıl sürmüş. Yel, bunları sağa sola çevirirmiş. Uyanınca bir gün uyuduklarını sanmışlar; sonra güneşe bakıp, daha batmamış, yarım gün uyumuşuz demişler. Karınları acıktığı için yiyecek almak üzere içlerinden birini yollamışlar. Adamın verdiği para üç asır önceye ait olduğu için iş anlaşılmış. Zamanın hükümdarı imanlı bir kişiymiş. Halkla beraber bunları ziyaret etmek istemiş. Adamı öne geçirip mağaraya yönelmiş. Fakat adam, mağaraya girince, Tanrı köpekle beraber bunları sırretmiş; oraya bir mâbet yapılmış (Kur’an-ı Kerim; XVIII. 9-26).</p>

  <p class="normal">Tarsus’ta, Elbistan’da, Maraş’ta, daha başka yerlerde Ashab-ı Kehf’e istinad edilen mağaralar vardır. Batılılara göre bu mağara Efesus şehrindedir. (bkz. E.H. Palmer, The Koran, Oxford, 1953, s. 241. not: 1).</p>

  <p class="normal">B. 233. Münezzehtir noksan sıfatlardan kulunu geceleyin götüren. XVII. sûrenin ilk âyetinden lâfzan iktibas vardır. Bu sûrenin ilk âyetinde Hz. Muhammed’in geceleyin Mescid-i Harâm’dan, yâni Mekke’den Mescîd-i Aksâ’ya, yâni Kudüs’e Tanrı delillerinden bâzılarının gösterilmesi için götürüldüğü bildirilmektedir. LIII. sûrenin 1-15. âyetlerinde de Hz. Muhammed’in göklere urûc ettiği, Cebrâil’e iki yay kadar, hattâ daha da yakın olduğu, tekrar inerken Cebrâil’i bir kere daha, en son Sidre’nin yanında gördüğü, yanında Me’vâ cenneti bulunduğu, gözünün kaymadığı gibi haddini de aşmadığı, Rabbinin pek büyük delillerini gördüğü bildirilmektedir. Miraç denen bu seyir ve urûc, Hz. Muhammed’in peygamberliğini izhara ve davete memur oluşunun 12. yılında, Ramazan ayının 17. yahut Recep’in 27. gecesi olmuştur (Burâk, B. 340’ın izahına bkz.).</p>

  <p class="normal">B. 250. Âdem – buğday. Âdem – İblis maddesine, B. 151’in izahına bkz.</p>

  <p class="normal">B. 251. Harezm – Gor Savaşı. Sultanü’l Ulemâ, Maârif’inde, Gor padişahının 600 hicrîde (1203) Vahş şehrine geldiğini bildirir. İbnü’l-Esir, Şihâbeddin Muhammed-i Gorî’nin bu tarihte bütün Maveraünnehir’i aldığını kaydeder. Mevlânâ, bir şiirinde bu savaştan bahseder. Fîhi mâ-fih’te de Harezmşah’ın Semerkand’a geldiği zaman orada olduğunu bildirir ve bir olaydan bahseder. Semerkand, İbnü’l-Esir’e göre 1207’de, Cihan-guşâ’ya göre 1212’de Muhammed Harezmşah tarafından zapt edilmiştir. Mevlânâ, bir şiirinde Şems’le altmış iki yaşında buluştuğunu açıkça söylüyor (Dîvân-ı Kebîr terc. c. III, B. 338 ve Üçüncü Ciltteki Şiirler Hakkında Birkaç Söz’e bkz.) Bütün bu sarâhatlara nazaran Mevlânâ’nın 604 hicrîde (1207) doğduğuna dair rivayet yanlıştır. (I. ciltteki Giriş’e bkz.)</p>

  <p class="normal">B. 254. Süleyman – karınca. Süleyman Peygamber, bir gün ordusuyla karıncalar ovasından geçerken bir karınca, karıncalara, yuvalarınıza girin de Süleyman ve ordusu sizi çiğnemesin demiş; bu sözü duyan Süleyman, karıncaya bu sözü neden söylediğini sormuş, o da senin ve ordunun azametini seyre dalıp Tanrı’yı anmayı unutmasınlar diye söyledim demiştir (Kur’an-ı Kerim; XXVII. 17-19). Ayrıca halk rivayetlerinde, bir karıncanın Süleyman’a bir karınca budunu armağan olarak götürdüğü de vardır. (B. 226’nın izahına bkz.)</p>

  <p class="normal">B. 269. Rum – Zenci, Rum ülkesi. Anadolu’ya, eskiden Bizans’a tâbi olduğu için Rum ülkesi denmiştir. Edebiyatta Rum, beyaz, güzel mânasına ve Hint, Zenci karşılığıdır. Güzel, gündüz, yüz, Türk ve Rum olarak kullanılır; buna karşılık, çirkin, gece, saç ve ben de Hint ve Zenci sayılır. (Türk – Çadır, Ay, B. 71’in izahına da bkz.)</p>

  <p class="normal">B. 294. Rık’a, nesih. Fenike yazısından doğan Arap yazısının, köşeli ve kûfî denen şeklinden sonra iri, kalın ve münhani tarzda yazılan şekline “sülüs” denir. Sülüsün ince, küçük olarak yazılışı “nesih” adını almıştır. Nesih daha köşeli ve bâzı harfleri birbirine ulanarak yazılırsa “ruka” adını alır. Beyitteki “rık’a”dan bu şekil kastedilmektedir. II. Mahmud ve Abdülmecid zamanında başlayan bâzı harflerin noktaları, harfe bitişik bir çizgi, iki noktalar düz çizgi, üç noktalar müsellese benzer şekilde gösterilen ve harfler umumîyetle keskin köşeler arz eden yazıya da “rık’a” denmişse de çok yakın bir mazisi olan bu yazıyla beyitteki “rık’a”nın bir münasebeti yoktur.</p>

  <p class="normal">B. 308. Utarid. Yunanlılar Ermis, Hermes, Romalılar Merkür derlerdi. İlk zamanlarda yelleri estirdiğine inanılan ve ikinci kat gökte bulunduğu kabul edilen bu yıldız, Yunanlılara göre Zeus’la Atlas kızı Maya’nın oğluydu ve Zeus’un postacılığını yaptığına inanılırdı. Yolcuları, tacirleri koruduğu söylenen Hermes, Doğuda sürati yüzünden ok anlamına gelen “Tir” adıyla anılırdı. Eski Yunan inancında hırsızlığı ve yalancılığı temsil ettiğinden tacirleri koruduğu, güzel söz söylediği ve bu bakımdan gök kâtibi mânasına “Debir-i Felek” diye anıldığı, defterle adı geçtiği olurdu ve başında sarık bulunan bir genç sûretinde tasvir edilirdi.</p>

  <p class="normal">B. 311. Coşup sarıklarını atanlar. Mevlevîlerin sûfî tarikatları dedikleri ve esma ile, yâni Tanrı adlarını zikrederek Tanrı’ya ulaşmayı kabul ettikleri için “Esma Yolları” da denen tarikatlara mensup sûfîlerde vecd ve cezbeyi, coşkunluğu bilhassa zikir esnasında göstermek, hattâ bu coşkunluğu elde edebilmek için coşmuş görünmek doğrudur. Dervişler, başlarındaki külâhları yere atarlar, bağırırlar, elbiselerini yırtarlar, yerlere kapanırlar. Mevlânâ, beyitte bunları kınamaktadır. Mevlevîlerde böyle şeyler edebe aykırıdır, gösteriş sayılır. Hattâ bu yüzden, gerçekten böyle bir cezbeye kapılan kişiye mürebbisi, “kanı içine akıt” diye ihtarda bulunur.</p>

  <p class="normal">B. 328. Subaşı. Su işlerine bakan, şehrin su işlerini çeviren, gerekince şehre su kanalları açtıran memurların âmirine verilen addır. Sübaşı ile bir münasebeti yoktur. Sü Türkçede asker mânasına gelir. Osmanoğulları devrinde “subaşı” diye anılan memur, şehrin inzibat işlerine bakardı ve bu söz “sübaşı” sözünden bozmaydı. Beyitteki “öküz açlığı”, oburluk, açgözlülük mânasını ifade eder.</p>

  <p class="normal">B. 340. Burâk. Cennet hayvanlarından, katırdan küçük, eşekten büyük, yüzü insan yüzüne, vücudu ata benzer, çok hızlı gittiği için şimşeğe benzetilerek Burâk denen hayvan. Hz. Peygamber miraçta, kendisine getirilen bir Burâk’a binmiştir. (Sefinetü’l-Bihâr; I, s. 72).</p>

  <p class="normal">B. 345. Mağara Dostu – Zül-fekaar. Hz. Peygamber, Medine’ye göçerlerken, IX. sûrenin 40. âyetinde bildirildiği gibi, Mekke’den çıkıp bir mağarada Ebû Bekir’le gizlenmişlerdi. Bu münasebetle Ebû Bekir’e mağara dostu denmiş, sonradan bu söz gerçek dost anlamına kullanılagelmiştir. Zül-fekaar, ortası yivli mânasınadır. Hz. Ali, Yemen’e gönderildiği zaman, demir kaide üstünde duran putu kırmış, demirini Medine’ye getirmiş, demirciye verip iki kılıç yaptırıp Hz. Peygamber’e sunmuştu. Muhzem adlı kılıcı Hz. Peygamber almış, Zül-fekaar adı verilen ikincisini Hz. Ali’ye vermişti. Zül-fekaar yedi karış uzunluğunda, bir karış enliliğinde, ortasında yivler bulunan bir kılıçtı. Cebrâil’in “Zül-fekaar’dan başka kılıç yok, Ali’den başka er yok” dediği, LVII. sûrenin, “Demiri indirdik, onda çetin bir azap ve insanlara faydalar var” meâlindeki cümleyi havi 25. âyetinin bu kılıç hakkında olduğu, gökten indiği hakkında da rivayetler vardır. (Sefinetü’l-Bihâr; II. s. 380)</p>

  <p class="normal">B. 361. Elif – bir şeyi yok. Arap alfabesinin ilk harfi olan ve alfabemizde “a, e, ı, i, o, ö, u, ü” harflerinin yerini tutan harf, yukarıdan aşağıya doğru çekilen bir çizgiyle gösterilir. Noktası olmadığı için, “bir şeyi yok” denmiştir. Eskiden, harfleri şekilleriyle belletmek için, âhenkle, ilk mekteplerde, “Elifte bir şey yok, be altında bir nokta, te ona benzer, se ona benzer, cim karnında bir nokta, ha ona benzer, hı ona benzer, dal beli bükük, zel ona benzer…” diye çocuklar hep birden söylerlerdi; beyit bunu da hatırlatmakta ve bu âhenkli belleyişin çok eski bir geçmişi olduğunu bildirmektedir. Aynı zamanda “elif”te hiçbir şey olmadığı için, varlığını, irâdesini Tanrı’ya vermiş kişiye de işarettir.</p>

  <p class="normal">B. 382. Zühal. Yunan mitolojisinde Uranos yâni gökle, Gaea yâni yerin oğlu Kronos’tur ve zamanı temsil eder. Yerle göğün oğulları olan devler, babaları Uranos’la çarpışırlar. Uranos, onları tutup tutup Gaea’nın içine atar. Gaea, oğullarının öcünü almak için Kronos’la birleşir. Kronos, babasını sakatlar; kardeşlerini kurtarır; Olimp dağına yerleşir. Babasına yaptığını çocuklarından bulacağından korkarak çocuklarını yutmaya başlar. Zeus doğunca anası, Kronos’a bir taş yutturur, oğlunu da Girit’e götürüp bir mağaraya koyar. Zeus büyüyünce kardeşlerini babasına kusturur, sonra da onu yerin dibine yollar. Zühal ziraatın koruyucusudur. Romalılar ona Satürn derler. Doğuda en büyük kutsuz yıldızdır. Minyatürlerde, sağ elinde bir insan kafası bulunan, sol elinde de bir insanın avcunu kavramış olan ihtiyar bir adam, yahut ata binmiş, sağ elinde bir kılıç bulunan bir şahıs sûretinde temsil edilir. Zühal yedinci kat göktedir.</p>

  <p class="normal">B. 415. Nerkis. Yunan mitolojisinde pek güzel bir delikanlı olan Narkissos’a Echo (ses yankısı) âşık olur; fakat delikanlı aşktan anlamaz. Echo erir, biter, yalnız sesi kalır. Narkissos da bunun cezasını aynı tarzda görür. Onu bir kayalığa atarlar. Orada bir kaynak vardır. Susayınca su içmek için kaynağa eğilir. Suda aksini görüp âşık olur, günden güne erir gider. Bir rivayette de kendisini kucaklamak için suya eğilince düşüp boğulur; vücudunun eriyen cüzlerinden, göze benzeyen bir çiçek biter ve bu çiçek dünya durdukça güzellere hayran hayran bakıp durur. Arapçaya “nercis” Farsçaya “nergis” diye geçen bu çiçek, göze benzetilir. Marazî rûhiyatta, yalnız kendisine bakarak şehvet duygusu duymaya Narsisizm denir.</p>

  <p class="normal">B. 415. Abıhayat. Türkçesi “Bengisu”dur; bu sudan içen, ölümsüzlüğe kavuşurmuş. Kur’an-ı Kerim’in XVIII. sûresinin 60-65. âyetlerinde Mûsa Peygamber’in, genç arkadaşıyla, iki denizin kavuştuğu yere vardığı, orada Mûsa’nın arkadaşının bir kaynaktaki sudan abdest alırken, torbada bulunan ve bâzı rivayetlere göre kızarmış ve yarısı da yenmiş olan balığın, suyun sıçramasıyla dirilip denize atılarak gittiği, biraz sonra Mûsa’nın bunu duyup vakanın geçtiği yere döndüğü, orada kendisine Tanrı tarafından bilgi verilmiş birisini bulduğu anlatılır. Aynı sûrenin 66-82. âyetlerinde Mûsa ile bu zatın arasında geçenler anlatılır (Hızır – gemi B. 106. ve Hızır, İlyas – abıhayat maddelerine, B. 1069’un izahına bkz.). Âyetlerde genç diye anılan Yûşa Peygamber’dir. Mûsa’nın buluştuğu zat da Hızır’dır. Batı kaynakları bu rivayeti Gılgameş destanına, İskender hikâyesiyle, İlyas’la Haham Yeşua ben Levi arasında geçtiği söylenen Yahudi efsanesine dayamak isterler. Halk rivayetlerinde İskender, aşçısı Andreas’la karanlıklar diyarında bu suyun kaynağını bulmaya gider. Andreas, yanındaki tuzlu balığı bir kaynakta yıkarken balık dirilip suya atlar. Andreas da onu tutmak için suya atılır; tutamaz, fakat ölümsüzlüğe erer. Bunu İskender’e anlatır. Kaynağı bulmak için bir hayli gezerler; fakat bulamazlar. Abıhayat, tasavvuf edebiyatında feyz, irfan, ilâhî bilgi ve manevî neşeye remizdir.</p>

  <p class="normal">B. 423. Beytü’l-Mamûr. Mamûr, onarılmış ev mânasınadır. Kur’an-ı Kerim’in LII. sûresinde 4. âyetinde geçer. Kâbe’nin tam hizasında, yücelerde bulunan ve meleklerin kıblesi olan manevî mâbet.</p>

  <p class="normal">B. 442. Kafdağı. Dünyayı çepeçevre kuşattığına, ardında devlerin, ejderhâların bulunduğuna inanılan dağ. Tasavvufta Kafdağı, insan vücududur.</p>

  <p class="normal">B. 446. Kökü yukarıda, dalları aşağıya sarkmış. Kur’an-ı Kerim’in XIV. sûresinin 24. âyetinde temiz söz, kökü sabit, dalları budakları gökte bulunan bir ağaca benzetilmektedir, 25. âyette, Rabbinin izniyle her zaman meyvesini verdiği, Allah’ın insanlara, anıp öğüt olmaları için örnekler getirdiği bildirilmekte, 26. âyetteyse pis sözle, pis ağaçtan bahsedilmektedir. Temiz söz imanı belirten “Şahâdet kelimesi”, temiz ağaç da iman sahibi, mümindir; pis söz inanmayışı bildiren küfür sözü, pis ağaçsa kâfirdir.</p>

  <p class="normal">B. 470. Mevlânâ. Bilginlere efendi, efendimiz, sahibimiz anlamlarına “mevlâ, mevlânâ” denmesi âdetti. Kadı Necmeddin-i Taştî, büyük kişilerin bulunduğu bir toplulukta bir gün “Bütün dünyada üç şey umumî mânada söylenirken Mevlânâ’ya mensub olunca hususî mâna kazandı ve halkın ileri gelenleri de bunu güzel buldular. Birincisi, mesnevî her iki mısra’ı kafiyeli olan (beyitleri kafiye bakımından aynı olmayan) şiire denirdi, bu zamanda mesnevî denince akla hemen Mevlânâ’nın Mesnevî’si geliyor. İkincisi, bütün âlimlere mevlânâ derler; böyle olduğu halde Mevlânâ denince o anlaşılıyor. Üçüncüsü, her kabre türbe denir; şimdi türbe denince, Mevlânâ’nın merkadi hatıra geliyor” demişti (Menâkibü’l-Ârifîn; II. s. 597). Gerçekten de bugün, Doğu’da, Batı’da Mevlânâ denince, Celâleddin Muhammed anlaşılmakta, kitabın ve şâirinin adı anılmadan mesnevî denince de Mevlânâ’nın Mesnevî’si hatırlanmaktadır; fakat türbe sözü hakkındaki hüküm Konya’ya hastır. Beyitten, daha zamanında, kendisine Mevlânâ dendiği anlaşılmaktadır. Ancak burada, Mevlânâ’nın “Munlâ, Mevlânâ, Rûmî, Celâl, Celâleddin” mahlaslarını hiçbir şiirinde kullanmadığını, bu çeşit mahlas taşıyan şiirlerin ona atıf ve isnat edilmiş uydurma şiirler olduğunu da söyleyelim. Esasen bir adam kendisine Mevlânâ demez, ona başkaları bu vasfı verir.</p>

  <p class="normal">B. 482. Arş. Tavan, bir şeyin üstünü örten şey, çardak mânalarına gelen Arapça bir söz. Yüceliği bakımından padişah meclisine ve bu münasebetle hüküm ve kudret mânasına da gelir. Kur’an-ı Kerim’in IX. sûresinin 129, XVII. sûresinin 42, LXXXV. sûresinin 15. âyetlerinde Allah “yüce ve ulu Arş sahibi”, XXI. sûresinin 22, XL. sûresinin 15, XLIII. sûresinin 82. âyetlerinde “Arş sahibi” diye övülür. VII. sûrenin 54, X. sûrenin 3, XXXII. sûrenin 4, LVII. sûrenin 4. âyetlerinde, yerleri ve gökleri yarattıktan sonra tedbir ve tasarrufunun Arş’ı kapladığı, XX. sûrenin 5. âyetinde rahmeti umumî olan Tanrı’nın, Arş’ı tedbir eylediği bildirilir. LXXXI. sûrenin 19-20. âyetlerinde güç, kuvvet sahibi büyük elçinin, yâni Cebrâil’in Arş sahibi katında mevki sahibi olduğu, XL. sûrenin 7. âyetinde meleklerin Arş’ı taşıdıkları, LXIX. sûrenin 17. âyetinde kıyamet günü Arş’ı sekiz meleğin taşıdığı bildirilir. Müslüman bilginlerinin çoğunluğuna göre Arş, Tanrı’nın, kudreti ve rahmetiyle her şeyi kavrayıp kaplaması ve bilgisidir. Sûfîler Arş’ı varlık, beden ve tüm cisimdir. (Ta’rifât, s. 100). Bu bakımdan bütün mezâhir, Tanrı Arş’ıdır.</p>

  <p class="normal">B. 487. Hayder. Arslan demektir. Hz. Ali’nin adlarındandır.</p>

  <p class="normal">B. 490. Rableri suvarır, kandırır onları. 1416, 2814 ve 2914. beyitlerde de geçer. LXXVI. sûrenin 21. âyetinin son kısmıdır.</p>

  <p class="normal">B. 495. Âfâkıy – Mekkî. İslâm dininde kıble, yâni namazda yönelinecek yer, Mekke’deki “Kâbe”dir. Mekke’de oturanlara Mekkeli mânasına “Mekkî”, Mekke’de oturmayanlara dolaylardakiler mânasına “Âfâkıy” denir. Mekki olanlar Kâbe’ye, âfâkıy olanlar da Kâbe tarafına dönerler.</p>

  <p class="normal">B. 506. Yağma. Türk boylarından birinin adı. Edebiyatta bu sözün iki mânasıyla sanat yapılagelmiştir.</p>

  <p class="normal">B. 510. Eflâtun. Meşhur Yunan filozofu ve ide nazariyesinin kurucusu Platon’dur. Sokrat’ın talebesi, Aristo’nun hocasıdır. Milâttan 430 yıl önce doğmuş, Sokrat’ın öldürülmesinden sonra seyahate çıkmış, bu arada Mısır’da epeyce oturmuş, Milâttan önce 388’de Akademiya’yı kurmuş ve 348, yahut 347 tarihinde ölmüştür. Doğu edebiyatında akıl timsali olarak övülegelmiştir. 3147. beyitte de geçer.</p>

  <p class="normal">B. 538. Yakub – Yusuf, Ken’an. B. 75’in izahına bkz.</p>

  <p class="normal">B. 552. İslâm – Lâm. III. sûrenin 19. âyetinde, Tanrı indinde dinin İslâm dini olduğu bildirilmiş, Hz. Muhammed de her çocuğun fıtrat, yâni yaratılış üzere doğduğuna, sonradan konuşmaya başlayınca, büyüyünce anasıyla babasının onu Yahudi, Hıristiyan ve Mecûsî yaptığını bildirerek İslâmın fıtrat dini olduğunu buyurmuştur (Al-Câmi’; II, s. 79). Müslümanın dilinden, elinden Müslümanların selâmette olduğunu bildiren hadisler de vardır (aynı; s. 172).</p>

  <p class="normal">B. 553. Sahip-kıran. Eski yıldız bilgisine nazaran iki kutlu ve yomlu yıldızın bir dereceye gelmesi yeryüzüne saadetler getirir. Böyle bir anda tahta çıkan padişaha “sahip-kıran” denirdi ve o padişah sağ yanına iki, sol yanına da iki kılıç takınırdı.</p>

  <p class="normal">B. 567. Dönüp bize gelenler. II. sûrenin 156. âyetinde korkuyla, açlıkla, beden, mal, meyve ve evlât noksanıyla, maddî ve manevî elemlerle sınanan ve sabredip, biz Allah’ınız ve gene ona dönüp gidenleriz diyenlerin müjdelenmesi buyurulmakta, müteakip âyette de onlara verilecek mükâfat bildirilmektedir. Beyitte bu âyete işaret ediliyor.</p>

  <p class="normal">B. 580. Dokuz gök. Eskiler, gökleri dokuz kat olarak kabul etmişlerdi. Yedi kat gökte, dünyadan itibaren şu yıldızlar vardı. 1. Ay, 2. Utarid, 3. Zühre, 4. Güneş, 5. Mirrîh, 6. Müşteri, 7. Zühal, 8. kat gökte burçlar bulunur, bu göğe burçlar ve sabitler, yâni başka bir yıldızın, yahut güneşin çevresinde dönmeyen yıldızlar göğü mânasına “Felekü’l-Burûc, Felek-i Sevâbit” denir. Bu göğü kaplayan ve içinde hiçbir şey bulunmayan göğe de Atlas göğü denir ki böylece dokuz gök vardır ve âlemin merkezi yer küresidir.</p>

  <p class="normal">B. 580. Yedi deniz. Eski coğrafyacılara göre yedi büyük deniz vardır. 1. Çin Denizi (Büyük Okyanus) 2. Magrip Denizi (Atlas Okyanusu) 3. Rum Denizi (Akdeniz) 4. Karadeniz, 5. Tabariyye Denizi (Şap Denizi, Kızıldeniz) 6. Curcan Denizi (Hazer) 7. Harezm Denizi (Fars Denizi) (Bürhan terc. Heft Muhît maddesi, s. 626, 1268 - Matbaa-i Âmire).</p>

  <p class="normal">B. 581. Güneş – dördüncü kat gök. Eski Hint ve İran’da “Mitra”, sonradan Avesta’da “Mithra”, yeni Farsçada “mihr” diye geçer; dost, sevgi ve aydınlık mazharı mânalarına gelir. Vârûne’nin yâni göğün gözüdür ve gökten ayrı mütalâa edilemez (Mazdayasna). Yunan’a Apollo olarak geçmiş, Roma’da Phoebus adını almıştır. Zeus’un oğludur. Oklarıyla insanları öldürdüğü gibi her türlü derde de devâ olur ki, güneşin hararetindeki yakıcılıkla olduruculuktan kinayedir. Lir çalar, şâirlerle müzisyenleri korur. Defne onun alâmetidir. Karışık, kıvırcık saçlı, elinde lir, yahut yay bulunan bir delikanlı şeklinde temsil edilir. Doğuda, küçük kutlu yıldızdır. Minyatürlerde, elinde sopa yanında dört öküzle iki domuz bulunan, bir öküz yavrusuna binmiş bir delikanlı, yahut yere bağdaş kurmuş iri yüzlü bir genç tarzında temsil edilir. Bâzı İran minyatürlerinde çevresine ışıklar saçan tek baştan ibaret olarak gösterilmiştir. Dördüncü kat göktedir.</p>

  <p class="normal">B. 584. Şişe – peri. Eskilere göre, afsunla perileri davet etmek için okunacak duaları, yapılacak şeyleri bilen afsuncuların, davet ettikleri periyi bir şişe içine hapsettiklerine, onu koyuvermek için, onunla alâkalı cin ve perilere diledikleri işleri gördürdüklerine inanılırdı. İslâmî bir inanç olmamakla beraber halk arasında revaçta bulunan bu inanç, edebiyatta “peri-şişe” mazmununun meydana gelmesine sebep olmuştur.</p>

  <p class="normal">B. 585. Şişe incelmek. Ali Buveyh’ten Müeyyedü’d-devle’yle kardeşi Fahrü’d-devle’nin vezirliğinde bulunan, dîvânından başka akaid, kelâm, şiir, lügat, biyografya vs.ye dair yirmiden fazla eseri olan, Sâhib b. Abbâd diye anılan İsmail b. Abbâd’ın, “Sırça inceldi, şarap da letafet buldu; ikisi de birbirine benzedi de iş müşkülleşti. Sanki şarap var da kadeh yok; yahut kadeh var da şarap yok” meâlindeki meşhur Arapça kıt’asına işaret edilmektedir. Vezirlerden, ilk olarak “Sâhib” diye anılan İbn Abbâd 324, yahut 326’da doğmuş (935-937), 385 yahut 387’de vefat etmiştir. İmâmiyye mezhebinden olan İbn Abbâd’ın bu kıt’asını Fahreddin-i Irâkıy, Farsça bir kıt’ayla terceme etmiştir (Muhammed Ali Müderris: Reyhânetü’l-Edeb; s. VI, Tebriz -1333 şemsi hicrî; s. 69-74. Irâkıy’nin hal tercemesi III. cilttedir; 1369 hicrî, 1329 şemsî hicrî; s. 74). Mevlânâ, İbn Abbâd’ın bu kıt’asını, mektuplarından birinde de istişhad yollu alır. (Mektuplar; tercememiz; Mek. LV, s. 84)</p>

  <p class="normal">B. 589. Elest. Arapçada, değil miyim demektir. VII. sûrenin 172-173. âyetlerinde, “Hani Rabbin Âdemoğullarının sırtlarından zürriyetlerini izhar etmişti de kendilerini kendilerine tanık tutarak ben Rabbiniz değil miyim” demişti; onlar da evet, tanığız Rabbimizsin demişlerdi. Bu da kıyamet günü bizim bundan haberimiz yoktu dememeniz, yahut da atalarımız önce şirk koşmuştu, biz onlardan sonra gelmiş bir soyuz; bizi de o boş ve asılsız işlerde bulunanların amelleri yüzünden helâk mı edeceksin dememeleri içindi, buyurulmaktadır. Bu izhar etme keyfiyetini, Âdem Peygamber’in sırtından, kıyamete dek gelecek zürriyetini izhar edip onlardan tanıklık aldığı, bu tanıklığa melekleri şahit etmiş, sonra gene zerreleri Âdem’in sulbüne iade edilmiştir tarzında anlayanlar olduğu gibi, âyette Âdem’in denmediğine, Âdemoğullarının dendiğine göre âyeti şu tarzda anlayanlar da olmuştur: Ana rahmine düşen ve dünyaya gelen herkes Tanrı’nın delillerini görmekte, âdeta Tanrı tarafından, Rabbiniz değil miyim hitabına mazhar olmakta, acziyle, haliyle o da Rabbimizsin diye Tanrı’nın hitabını gerçeklemektedir. Sûfîlere göre bu kitap ve cevap, misâl âleminde olmuştur. Âyetler bunlardan başka çeşitli tevillerle de anlatılmıştır. (Kur’an-ı Kerim ve Meâli; c. II, s. LXIII-LXIV)</p>

  <p class="normal">B. 589. Hayber. Hicretin yedinci yılının başlarında, Medine’ye dört konaklık bir yerdeki Hayber kalesine savaş açıldı. Kale, Musevîlerin elindeydi. Hz. Muhammed, kalenin zaptı uzayınca, yarın bayrağı öyle birisine vereceğim ki Allah ve resûlünü sever, Allah ve resûlü de onu sever; fetih onun elleriyle olur buyurdu ve ertesi günü bayrağı Ali’ye verdi. Ali, Hayberlile-rin Merhab adlı kahramanını bir kılıçta tepesinden ikiye böldü; Hayber kalesinin kapısını koparıp savaş sonuna kadar kalkan gibi kullandı; Hayber fethedildi (Sosyal Açıdan İslâm Tarihi I, Hz. Muhammed ve İslâm adlı eserimize bkz. s. 115-118).</p>

  <p class="normal">B. 600. Yusuf – kurt. B. 75’in izahına bkz.</p>

  <p class="normal">B. 602. Usturlap. Üstüne gök haritası resmolunmuş, dereceler gösterilmiş yarım daire şeklinde bir tahtadır. Ortasındaki ipe bağlı olan kurşun, güneşin hizasına getirilerek güneşin ve güneşe nazaran diğer yıldızların bulundukları dereceler tâyin edilir. Bu kurşuna örümcek anlamına “Ankebut” denir.</p>

  <p class="normal">B. 619. Vîs – Râmîn. Vîs, Râmîn adlı gencin sevdiği kızdır; Vîse de denir. 1063’de ölen Fahreddin-i Gürgâni, bu gençle kız arasında geçen macerayı Pehlevîceden alarak işlemiş, mesnevî tarzında bir eser meydana getirmiştir. (İlâhi-Nâme’ye bkz. II. basım; MEB yay. İst. M. E. Basımevi, 1967; A. Gölpınarlı çevirisi, s. 142-147)</p>

  <p class="normal">B. 630. Zün-Nûn (-ı Mısrî). Balık sahibi (Yunus – Balık, B. 1784’ün izahına da bkz.). Sûfîlerden ve Melâmet erbabından olup 245 hicrîde (859) vefat eden ve Mısır’da, Şafiî’nin türbesi civarına gömülen zat da bu adı taşır. Mevlânâ, Mesnevî’nin II. cildinde de bu zattan bahseder.</p>

  <p class="normal">B. 635. İsa – İğne. IV. sûrenin 157. âyetinde İsa Peygamber’in asılmadığı, öldürülmediği, Allah’ın diri olarak onu göğe ağarken yakasında dünya malından bir iğne bulunduğu, bu yüzden dördüncü kat gökte kaldığı halk tarafından söylenegelmiştir; beyitte buna işaret edilmektedir.</p>

  <p class="normal">B. 636. Mûsa, Hârun – Hızır. Hârun, Mûsa Peygamber’in kardeşidir ve onun şeriatıyla hükmeden bir peygamberdir. (Hızır için Hızır – Gemi, B. 106 ve Abıhayat, B. 415’in izahına bkz.)</p>

  <p class="normal">B. 639. Mısır – şeker. Eskiden şeker, şekerkamışından meydana gelirdi. Şekerkamışının en iyi cinsi Mısır’da yetiştiği için şekerle Mısır hemen daima beraber anılagelmiştir.</p>

  <p class="normal">B. 675. Uhud Dağı. Medine yakınında bir dağ. Hicretin üçüncü yılında Müslümanlarla müşrikler bu dağ yakınında savaşmışlardı (Sosyal açıdan İslâm Tarihi I, Hz. Muhammed ve İslâm adlı eserimize bkz. s. 95-104). Hadiste “Uhud bir dağdır ki bizi sever, biz de onu severiz” buyurulmuştur. (Al-Câmi’; I, s. 9)</p>

  <p class="normal">B. 687. Kalender. Melâmîlikten ayrılan, müntesiplerinin çoğu gezginci olan, halkın kınayışına uğramak için “çâr-darb” olmayı, yâni saç, sakal, kaş ve bıyıklarını usturayla tıraş etmeyi şiar edinen bir sûfî zümresi. (Türk Ansiklopedisi’ne yazdığımız Kalenderî maddesine bkz.)</p>

  <p class="normal">B. 687. Semender. Ateşte yaşadığına inanılan esâtîrî bir hayvan.</p>

  <p class="normal">B. 689. Küfür – İman. Küfür, Tanrı’yı, peygamberleri, dini ve din hükümlerini, âhireti inkâr etmek, imansa bunlara inanmaktır. Küfür, lügatte örtmek mânasına gelir. Bu bakımdan edebiyatta, yüzü örten saçlara küfür ve kâfir, yüze de iman denmiştir.</p>

  <p class="normal">B. 696. Top – çevgân. Çevgân, Türkçeye “çevgen” tarzında geçmiştir; ucu eğri bir sopadır. Karşılıklı oyuncular, at koşturarak topu çevgenle çelip karşı tarafın dikili iki direğinin arasından geçirmeye savaşırlar. Ortaçağın bu meşhur oyunu, edebiyata da girmiş ve işlenmiştir. Âşık sevgilinin çevgenine düşmüş, onun vuruşuyla dilediği yere yuvarladığı bir toptur. Tasavvufta sevgili, Tanrı, yahut O’nun varlığına, irâdesine varlığını, irâdesini vermiş olan kâmildir; çevgen Tanrı irâdesidir. Top da ona teslim olan mürittir.</p>

  <p class="normal">B. 697. Nisan yağmuru. Eskilerin inancına göre nisan ayının yağmurlarında feyz ve bereket vardır. Yağarken bütün yaratılmışlar ağızlarını açarlar. Düşen katreler, o mahlûkun yaradılışına, istidadına göre bir sûrete bürünür. Ağzını açmış yılanın ağzına düşen katre, zehir olur; sedefin içinde düşense inci kesilir.</p>

  <p class="normal">B. 700. Kadir gecesi. Kur’an’ın Kadir Gecesi indiği, o gecenin bin aydan hayırlı olduğu, meleklerle Rûh’un, Rablerinin izniyle o gece indikleri, o gecenin tanyeri ışıyıncaya dek esenlik olduğu, Kur’an-ı Kerim’in XCVII. sûresi olan ve 5 âyetten ibaret olan Kadr sûresinde bildirilir. II. sûrenin 185. âyetinde Kur’an’ın ramazan ayında indirildiği bildirildiğine göre bu gece ramazan ayındadır ve hadislere göre son on gecelerinden biridir (Al-Câmi’; I, s. 108). O gece, bir yıl içinde olacak şeyler de takdir edilir. Ehl-i beyt imamlarına göre 19, 21, 23, 25, 27 ve 29. gecelerinden üçü de kadir gecesidir; fazilet bakımından 23. gece en üstünüdür. Hanefîler, 27. gecenin kadir gecesi olduğunu kabul etmişlerdir. Kadr, sıkıştırmak, üstünlük anlamlarına gelir. Meleklerin inip çıkışları yüzünden yeryüzünün pek kalabalık olması, o gecenin üstünlüğü, o yıl olacak şeylerin, o gece takdir edilmesi dolayısıyla o geceye bu ad verilmiştir.</p>

  <p class="normal">B. 728. Hint. Gece ve siyahlık. Rum – Zenci maddesine, B. 269’un izahına bkz.</p>

  <p class="normal">B. 729. Hârût, Mârût – büyü. Hârût ve Mârût, Kur’an-ı Kerim’in II. sûresinin 102. âyetinde, Süleyman Peygamber’in kâfir olmadığı, şeytanların kâfir olduklarını bildirirler ve insanlara büyü yapmayı öğrettikleri söylenir; sonra da Babil’e indirilen Hârût, Mârût adlı iki meleğin, biz sizi imtihana çekmeye memuruz, sakın kâfir olmayın demeden kimseye bir şey öğretmedikleri anlatılır. Halkın rivayetine göre, bu iki melek insanların isyanından yakınmışlar, Tanrı, onlarda şehvet vardır, size de şehvet versem, siz de isyan edersiniz demiş. Onlar isyan etmeyeceklerini söyleyince, Tanrı onlara şehvet verip yeryüzüne inmelerini buyurmuş. Gündüz inerler, halk arasında hüküm sürerler, gece İsm-i A’zam’ı okuyup göğe çıkarlarmış. Derken bir kadına gönül vermişler, kadın İsm-i A’zam’ı öğretirlerse bunlara râm olacağını söylemiş, öğretmişler, kadın bu adı okuyup göğe çıkınca Tanrı onu çarpıp bir yıldız yapmış. Zühre bu kadınmış. Hârût’la Mârût’u da dünya azabıyla âhiret azabı arasında muhayyer bırakmış, dünya azabına razı olmuşlar. Bunları Babil kuyusuna baş aşağı astırmış. Büyücüler, o kuyunun başına gidip bunlardan büyü öğrenirlermiş. Bu yüzden edebiyatta Hârût-Mârût, Zühre, Babil kuyusu, büyü ve büyücü ile anılır.</p>

  <p class="normal">B. 736. Nerde olursanız o, sizinle beraberdir. LVII. sûrenin 4. âyetinde geçer; beyitte bu âyete işaret edilmektedir.</p>

  <p class="normal">B. 750. İnanan inananın aynasıdır. “Mümin, müminin aynasıdır.” (Hadis; Al-Câmi’ II, s. 170).</p>

  <p class="normal">B. 755. Zümrüdüanka. Metinde “Sîmurg” diye geçer. Otuz kuş anlamına gelen bu söz, bu ismi var, cismi yok kuşa, otuz kuş büyüklüğünde olması yüzünden ad olmuştur. Vücudunda otuz renk bulunduğundan otuz renkli anlamına “Si reng” de denmiştir. Boynu çok uzun olduğu, görünmeyecek kadar yüksek uçtuğu için Arapçada “Ankaa” ve “Ankaa-yı Mugrib” diye anılmıştır. Rüstem’in babasını bu kuş besleyip yetiştirmiştir. Yuvasının Kafdağı’nda olduğu söylenen bu kuş, devlet kuşuyla karıştırılır. Koyunları ve diğer hayvanları kapmakla yetinmeyip çocukları da kapmaya başladığı için zamanın peygamberinin duasıyla neslinin münkariz olduğu da rivayet edilmiştir. Türkçeye Zümrüdüanka diye geçen bu kuş, masallarımızda Keloğlan’ın dostudur. Tasavvufta Ankaa, herkesçe tanınmayan Kutb’a ve maddenin her şekli almak kabiliyetine denir. (Rüstem – Zâl B. 215’in izahına da bkz.)</p>

  <p class="normal">B. 756. Sûfî vakit oğludur. 2919. beyitte de geçer. Mevlânâ, Mesnevî’nin I. cildinde de bu sözü anar (Raynold A. Nicholson basımı; I, Leiden - 1925; s. 10, beyit 133). Zaman, hadiselerin birbiriyle zihinde kıyaslanmasından doğan mücerret bir mefhumdur. Hal, boyuna geçmişe akar durur. Gelecek, hiçbir vakit tahakkuk etmez. Geçmiş zamansa ancak hâtıradadır. Bu bakımdan zamanın hakikati, “an”dır, yâni her an içinde bulunduğumuz, zamanın bölünmez cüzündendir. Sûfî de geleceğe kul olmadığı gibi geçmişin de kaydında değildir. İçinde bulunduğu ânın gerektirdiğini yapar. Bu sözün mânası budur.</p>

  <p class="normal">B. 775. Türk – Yağma. Yağma, B. 506’nın izahına bkz.</p>

  <p class="normal">B. 788. Türk – Hintli. Rum – Zenci, B. 269’un izahına bkz.</p>

  <p class="normal">B. 795. Dudu – şeker. Söz söylemeyi başaran dudu kuşu şekerle beslenir; bu bakımdan dudu, şekerle anılır. Aynı zamanda duduya, kendi cinsinden bir kuş söz söylüyormuş duygusunu vermek için ayna arkasına geçilerek söz söylenir: O da sözleri tekrarlamak sûretiyle söylenen sözleri belleyip söylemeye başlar. Bu yüzden dudu “ayna” ile de anılır.</p>

  <p class="normal">B. 815. Şarap – keşiş. Hıristiyanlıkta, şarap İsa’nın kanı, içine doğranan ekmek de eti olur ve bunu içen kudsîleşir inancı vardır. (İst. 1908 basımı Ahd-i Atıyk ve Cedîd, Matta, XXVI. 26-28; Markus, XIV. 22-25; Luka, XXII. 19-20, Yuhanna, VI. 54-58) Bu yüzden şarap, keşişle beraber anılmıştır.</p>

  <p class="normal">B. 827. İnsanlar bir tek insanın soyundan. Âdem – İblis maddesine, B. 151’in izahına bkz.</p>

  <p class="normal">B. 836. Ahmed. Hz. Muhammed’in adlarından. LXI. sûresinin 6. âyetinde, İsa Peygamber’in kendisinden sonra Ahmed adlı bir peygamberin geleceğini müjdelediği bildirilir. Hadislerde de kendilerinin adlarını söylerlerken “Ahmed” adını kullanmışlardı. (Câmi’; I, s. 90).</p>

  <p class="normal">B. 839. Zülkarneyn – set. İki boynuzlu mânasınadır. Kur’an-ı Kerim’in XVIII. sûresinin 83-96. âyetlerinde Zülkarneyn’in batıya gittiği, orada güneşin âdeta kara bir balçığa battığını gördüğü, sonra doğuya gittiği orada da güneş ışığını elbise edinmiş bir topluma rastladığı, Yecüc ve Mecüc denen bozguncuların gelmemesi için iki dağ arasına demir ve bakırla pekiştirilmiş bir set kurduğu anlatılan bu zat, Hindistan Maârif Veziri Ebû’l-Kelâm Âzâd merhumun tahkikine göre Med ve Fars hükümetlerini birleştirip İran imparatorluğunu kuran Kûruş-ı Kebîr’dir. Heykellerinde bu zatın başında, bu iki ülkeyi birleştirdiğine alâmet olarak iki boynuz arasında bir küre vardır. Yapılan set, Hazer ve Karadeniz arasındaki Kafkas dağlarının geçit yerine yapılan ve kalıntıları hâlâ duran settir. Araplar bu sete, Hazer ve Türk Kapısı derler. Kur’an’da, bu sûrede ve XXI. sûrenin 96. âyetinde anılan Yecüc, Mecüc de Ahd-i Atıyk’te, Tekvin bölümünde adı geçen ve Nuh’un oğlu Yâfes’in oğulları arasında anılan Comer ve Macuc’tur. Zülkarneyn’in peygamber, yahut Tanrı yakınlarından olduğu rivayet edilmiştir. Zahir ve bâtın ilmini, ilimle irfanı cem eden erene de bu ad verilir. Hz. Peygamber, Ali’ye ümmetin Zülkarneyn’i buyurmuştur. (Sefinetü’l-Bihâr, II, s. 425-427 ve Kur’an-ı Kerim ve Meâli, bkz. Açıklama, c. II, s. LXXXII - LXXXIV)</p>

  <p class="normal">Bahr-i Hezec –Müseddes-i Mahzûf–</p>

  <p class="normal">B. 921. Damdan tası düşmek. Gizlenen şeyin meydana çıkması yerinde kullanılır. Şimdi, “foyası meydana çıktı” demekteyiz.</p>

  <p class="normal">B. 925. Sopa – ejderhâ. İmranoğlu Mûsa – Firavun, B. 142’nin izahına bkz.</p>

  <p class="normal">B. 931. İki baş aşağı kandil. Güneş’le Ay kastedilmektedir.</p>

  <p class="normal">B. 941, B. 948. Ol (Kün) – kâf, nun. Arap yazısında “K” ve “N” harfleriyle yazılan, “kün” diye okunan sözün mânası “ol”dur, Tanrı irâdesini bildirir ve bu sözle, dilediği şeyin hemen olduğu bildirilmiş olur. (Kur’an; II. 117, III. 47; XIX. 35; XXXVI. 82; XL. 68)</p>

  <p class="normal">B. 960. Mustafâ – süt. Hz. Muhammed’e Miraç Gecesi, birinde şarap, öbüründe süt bulunan iki kadeh sunulduğu, Hz. Peygamber’in sütü içtiği, Cebrâil’in hamd olsun Allah’a ki seni fıtrata (yaradılışa, fıtrat dinine) hidayet etti; şarabı alsaydın ümmetin azgın olur, isyan ederdi dediği, hadis olarak Ebû Hurayra’dan rivayet edilmiştir (Müslim, VI. s, 104). Hz. Peygamber, sütü pek severlerdi; süt içince, Allahım, onu bize mübarek et ve onunla bizi rızıklandır buyururlardı (Sefinetü’l-Bihâr, II. s, 504-505).</p>

  <p class="normal">B. 961. Meryem – Ye, İç. Meryem, İsa Peygamber’in annesidir; İsa Peygamber’i babasız olarak doğurmuştur. Cebrâil, âzası düzgün bir insan şeklinde temessül etmiş, Meryem yalnız olduğu için korkmuş, senden Rahman’a sığınırım demiş, Cebrâil, Rabbinin elçisiyim, sana tertemiz bir çocuk vermeye geldim deyince de, benden nasıl çocuk olabilir ki, ne bana kimse dokundu, ne de kötü kadınım diye acıklanmıştı. Cebrâil’in nefhiyle gebe kalan Meryem, doğuracağı zaman, kuru bir hurma ağacının dibine gitmiş, keşke demişti, bundan önce ölseydim de unutulup gitseydim. Bu sırada uzaktan bir ses gelmiş, Meryem’e hurma ağacını silk, terütaze hurmalar dökülecek, ye, iç, gözün aydın olsun; biri görürse, bugün oruçluyum kimseyle konuşamam de, denmişti. O sırada kavmi, baban kötü kişi değildi, anan da kötü kadın değildi deyince Meryem, İsa’ya sormalarını işaret etmiş, onlar, beşikteki çocuk nasıl konuşabilir deyince İsa, ben Allah’ın kuluyum, bana kitap verdi, beni peygamber etti, kutladı; diri oldukça namaz kılmamı, zekât vermemi emretti; anama itaatli etti beni, kötü kişi olarak yaratmadı beni; selâm bana, doğduğum gün, öleceğim gün ve tekrar dirilip kabirden çıkacağım gün diye dile gelmiş, söz söylemişti (Kur’an-ı Kerim; XIX. 16-33). Beyitteki “Ye, iç” bu sûrenin 26. âyetinde geçer.</p>

  <p class="normal">B. 970. Put. Taştan, tahtadan, madenden yapılan ve iptidai inanç besleyenler tarafından bir kudreti temsil ettiğine inanılarak tapılan nesne. Çok defa put, pek güzel bir sûrette temsil edildiği için istiare yoluyla güzele “but” denmiş, edebiyata da böyle geçmiştir. Tasavvufta eser müessiri, sanat sanatkârı gösterdiği cihetle, güzellerde ve güzellikle, mutlak güzellik olan Tanrı güzelliği görüldüğü cihetle mutlak güzellik de kastedilir.</p>

  <p class="normal">B. 977. Süleyman – onları getirin. Süleyman Peygamber’in atları seyrettikten sonra onları getirin diye emrettiği ve atlar getirilince boyunlarını okşamaya, yelelerini taramaya başladığı, Kur’an-ı Kerim’in XXXVIII. sûresinin 31-33. âyetlerinde anlatılır. (Süleyman B. 226’nın izahına bkz.)</p>

  <p class="normal">B. 978. Güneşin batıdan doğması. Güneşin batıdan doğması, kıyamet alâmetlerindendir (Müslim; XIII, s. 179).</p>

  <p class="normal">B. 980. Havuz gibi sağraklar. Süleyman maddesine, B. 226’nın izahına bkz.</p>

  <p class="normal">B. 982. Âzer – put. VI. sûrenin 74. âyetinde Âzer’in adı geçer. Arapçada “eb”, babaya dendiği gibi amcaya da denir. XIV. sûrenin 41. âyetinde İbrahim Peygamber’in anasıyla babası iman sahibi olarak anıldığına, XXVI. sûrenin 218-219. âyetlerinin Hz. Muhammed’in ana ve baba soyunun Âdem Peygamber’e kadar mümin olduğu sûretinde tefsir edildiği, hadiste de Âdem’den kendilerine dek bütün ana ve baba soyunda küfür ve nikâhsız birleşme olmadığı buyurulmasına nazaran Âzer, Hz. Muhammed’in ceddi İbrahim Peygamber’in babası değildir, put yonan ve yapan bu zat ana tarafından İbrahim’in amcasıdır; İbrahim’in babasının adı Târeh’dir. (Câmi’; I, s. 89).</p>

  <p class="normal">B. 983. Kevser. Kur’an’ın CVIII. sûresi üç âyettir ve “Şüphe yok ki biziz sana Kevser’i veren; artık namaz kıl Rabbine ve kurban kes sen. Şüphesiz, sana buğz eden yok mu, odur nesli kesilen” meâlindedir. Kevser, sonsuz hayır, bereket, sayısız ümmet, kesilmez soy sop mânalarına geldiği gibi cennete de Hz. Muhammed’in havuzunun adıdır. İki yanında inciden kaplar olup, bu kapların yıldızlar kadar sayısız bulunduğu, müminlere bu havuzdan Ali’nin su vereceği hakkında birçok hadis vardır. (Kur’an-ı Kerim ve Meâli; Açıklama, II, s. CXXVIII; Fadâilü’l-Hamseti mine’s-Sıhâhı’s-Sitte; III, s. 98-103)</p>

  <p class="normal">B. 989. Sâmirî. Mûsa, Tanrı’nın vade verdiği Tur Dağı’na giderken yerine kardeşi Hârun’u bırakmıştı. Sâmirî denen biri, kavmin ziynet eşyasını toplayıp eriterek bir öküz heykeli dökmüş, Mûsa’nın ve sizin tanrınız budur demişti. İsrailoğulları buna tapmaya başlamışlar, Mûsa gelince öküzü eritmiş, denize döktürmüş, Sâmirî’yi de lanetleyip kavmin içinden tard etmişti.</p>

  <p class="normal">B. 990. Ca’fer-i Tayyar. Ca’fer, Ebû Tâlib’in oğlu, Hz. Ali’nin kardeşidir. Mekke’de, müminlere eziyette bulunan müşriklerin şerrinden Habeş ülkesine hicret eden Müslümanlara reis olmuştu. Hayber’in fethi günü gelip Hz. Peygamber’le buluşmuştu. Hz. Peygamber, buna pek sevinmiş, bilmem ki buyurmuştu, Ca’fer’in gelişine mi daha fazla sevineyim, Hayber’in fethine mi? “Ca’fer yaradılışda da, huyda da en fazla bana benzeyendir” hadisi de onun hakkındadır. Hicretin sekizinci yılında, Mu’te savaşında elleri kesilmiş ve şehit düşmüştü. Hz. Resûl, Ca’fer’i gördüm, iki kanatla cennette uçuyor buyurmuşlardı. Bu yüzden uçan mânasına “Tayyar” lâkabıyla anılmıştır. (Sefinetü’l-Bihâr; I, s. 158-160; Al-Câmi’; II, s. 18; Sosyal Açıdan İslâm Tarihi. Hz. Muhammed ve İslâm; s. 124-125).</p>

  <p class="normal">B. 1046. Ahmed-i Muhtâr. Seçilmiş Ahmed, Hz. Muhammed. (Ahmed maddesine, B. 836’nın izahına bkz.)</p>

  <p class="normal">B. 1058. Nesr-i Tâir. Uçan akbaba kuşu demektir. Batı tarafında bulunan bir yıldıza, benzetiş yoluyla bu ad verilmiştir.</p>

  <p class="normal">B. 1065. Arslan – Öküz. Yıldızların arasının çizgiyle çizildiği takdirde arslan ve öküz şeklini gösteren küme yıldızlara verilen adlar. Arslan (Esed) ve Öküz (Sevr) burçları.</p>

  <p class="normal">B. 1065. Utarid – sarık. Utarid, B. 308’in izahına bkz.</p>

  <p class="normal">B. 1066. Zühal – fitne. Zühal, büyük kutsuz ve yomsuz yıldız olduğundan fitne ile anılmıştır. (B. 382’nin izahına bkz.)</p>

  <p class="normal">B. 1066. Müşteri. Yunanlılar Zeus, Romalılar Jüpiter derler; Müşteri adı da günün, ışığın babası mânasına gelen Dtuspater’den bozmadır. Her şeyden önce şekilsiz ve hareketsiz maddenin teşhisinden meydana gelen Kaos vardır. Ondan Gaea, yâni toprak meydana gelir; Eros’un, yâni ebedî ve ezelî aşkın delâletiyle bu iki varlıktan Uranos, yıldızlı gök vücut bulur. Gaea ve Uranos’tan Kronos, yâni zaman doğar. Uranos, Gaea’dan doğan çocukları Gaea’nın içine atmaya başlar. Gaea bunların öcünü almak için oğlu Kronos’la birleşir. Kronos, babası Uranos’u sakatlar, saltanatına son verir. Fakat babasına yaptığı kendi başına da gelebilir düşüncesiyle çocuklarını yutmaya başlar. Zeus doğunca anası bir taşı kundaklayıp ona yutturur. Zeus’u Girit adasına götürür, bir mağaraya saklar. Zeus büyüyünce babasının hâkimiyetine son verir, Olimp dağına yerleşip saltanatını kurar. Önündeki iki fıçıdan birinde hayır, öbüründe şer vardır. Bu fıçılardan insanlara nasiplerini verir. Müşteri, kutlu bir yıldızdır. Şark minyatürlerinde, ata binmiş sağ elinde kınsız bir kılıç, sol elinde yay olan güzel bir delikanlı şeklinde temsil edilir. Edebiyatta “Kaadî-i Felek” diye de anılan Müşteri, kadılık, hâkimlik, kutlulukla anıldığı gibi “alıcı-müşteri” sözüyle de cinaslar yapılarak zikredilir.</p>

  <p class="normal">B. 1069. Hızır, İlyas – Abıhayat. Hızır, İlyas adlı peygamberlerle İskender, abıhayatın karanlıklar ülkesinde olduğunu duyup o diyara, bu suyu ve kaynağını bulmaya gitmişler. Yolda İskender yolunu yitirmiş; Hızır’la İlyas’tan ayrı düşmüş. Hızır ve İlyas abıhayat kaynağını bulup bu sudan içerek ölümsüzlüğü elde etmişler; fakat kendilerine, İskender’e buna bildirmemeleri emredilmiş ve İskender bundan mahrum kalmış. Bu halk inancına göre şimdi Hızır denizde, İlyas karada acze düşenlerin yardımına erişirler ve yılda bir kere de hıdırellez günü (yazın ilk günü), bir gül fidanının altında buluşurlarmış. (Abıhayat maddesine, B. 415’in izahına bkz.)</p>

  <p class="normal">B. 1080. Meryem – hurma fidanı. Meryem – Ye, iç, B. 961’in izahına bkz.</p>

  <p class="normal">B. 1086. Yedi değirmen. Yedi göktür. Dokuz gök, B. 580’in izahına bkz.</p>

  <p class="normal">B. 1100-B. 1101. Ay. Mâh yâni Ay eski İran’da hayır meleklerindendir. Yunan mitolojisinde Artemis (Diana) diye anılır. Apollo’nun yâni Güneş’in kız kardeşidir. Avı sever, dağ perileriyle gezer. Sabah olunca yayını gevşetir. Apollo’nun sarayına girer, müzik dinler. En çok sevdiği şey sularda yıkanmaktır. Doğu İslâm edebiyatında Ay yüze, yeniay da kaşa benzetilir. XXXVI. sûrenin 39-40. âyetlerinde, Güneş’in karar kıldığı yerde akıp seyrettiği, Ay’a da yeniay halinden, kuru hurma dalına dönüşünceye dek menziller tâyin edildiği, Güneş’in Ay’a yetişemediği, gecenin de gündüzü aşamadığı, bütün yıldızların boşlukta yüzüp gittikleri bildirilir.</p>

  <p class="normal">B. 1142. Devlet kuşu. Farsçada Hümâ ve Hümay denen ve kemikle beslenen kuş. Çok defa Zümrüdüanka (bkz.<br class="chapter"/>
  B. 755) ile karıştırılır. Masallarımızda geçer. Vârisi olmadan ölen hükümdarın yerine meydanda toplanan halk arasında bu kuş kimin başına kanarsa onu padişah yaparlar.</p>

  <p class="normal">B. 1166. Sadberk gülü. Sadberk, Farsça yüz yaprak, yüz yapraklı demektir. Katmerli güle denir.</p>

  <p class="normal">B. 1175. Hıristiyan – zünnâr. Hıristiyan rahiplerinin bellerine bağladıkları, ucunda salip asılı ip. Bu gelenek Zertüştilikten geçmiştir. Zertüştiler, “Kustî” ve din bağı mânasına “Bend-i din” dedikleri, koyun yününden örülen ipi üç kere bellerine dolarlar. (Dr. Muhammed Muin, Mazdayasna; s. 243-249)</p>

  <p class="normal">B. 1177. Gusül. İslâm dininde, kadınına yaklaşanın ve kendisinden uykuda yahut uyanık olarak meni akan kişinin, şer’î emirleri yapabilmesi için yıkanması gerekir ki buna “gusül” derler; Türkçede gusüle, “boy abdesti” denmiştir (Kur’an-ı Kerim. V. 6)</p>

  <p class="normal">B. 1178. Şah – ruh. Şah padişah mânasınadır. Ruh, filleri, gergedanları kapıp yuvasına götürerek yavrularına yediren ismi var, cismi yok bir canavardır. Satranç oyununun taşlarından ikisine verilen adlardır. At, piyade vs. de satranç taşlarındandır. Ortaçağda pek meşhur olan ve düşünceye dayandığı ve askerî tabiye temrinine yaradığı için padişahlar ve kumandanlar tarafından rağbet gören bu oyunun terimleri edebiyata geçmiştir.</p>

  <p class="normal">B. 1187. İsa – Gökten inmek. İsa – Deccâl, B. 95’in izahına bkz.</p>

  <p class="normal">B. 1189. Cüneyd, Bâyezîd. Cüneyd-i Bağdadî, 297 hicrîde (909), yahut 299’da (911) Bağdat’ta vefat eden ve birçok tarikatların silsilesi ona ulaştığı için “Seyyid-üt Taife – Sûfîlerin ulusu” diye anılan zattır. Bâyezîd-i Bıstamî, Sürûşan oğlu Âdem oğlu İsa’nın oğlu Ebû Yezîd Tayfur’dur. Melâmet erlerindendir. 261 hicrîde (874-875) Bağdat’ta vefat etmiştir.</p>

  <p class="normal">B. 1197. İsa – ahmak. İsa Peygamber’in bir ahmaktan kaçışı, Mesnevî’nin III. cildinde hikâye edilir; İsa ölüyü dirilttiği, körün gözünü açtığı, çeşitli mucizeleri olduğu halde, ahmak adama söz geçiremediğini, meramını anlatamadığını, neden kaçtığını soran kişiye söyler (Nicholson basımı, s. 146-147). II. ciltte de, bir ahmağın İsa’dan İsm-i A’zam’ı ısrarla öğrendiği, yığın halindeki kemiklere okuduğu, kemiklerin arasından bir kara arslanın da dirilip ahmak adamı paraladığı anlatılır (s. 254-274).</p>

  <p class="normal">B. 1204. Ülker. Arapçada Süreyya, Farsçada Pervin denen ve yedi yıldızdan meydana gelen küme yıldız.</p>

  <p class="normal">B. 1224. Semâ’. Sima’, işitmek, musiki dinlemek, güzel ses ve nağmelerle coşup vecde gelerek raksa girmek, dönmek anlamlarına gelir; bu söz, semâ’, hattâ Anadolu’da Alevîler arasında samah tarzında söylenir. Sûfîler semâ’ı, daha doğrusu musikiyi, bir vecd vasıtası olarak hoş görmekle kalmamışlar, bir ibadet telakki etmişlerdir. Mevlânâ, Şems’le buluştuktan sonra, onun teşvikiyle semâ’a meyletmiş, Şems’ten sonra da semâ’ meclisleri kurulup “gûyende” ve “kavval” denen okuyucular ve bilhassa rebâb çalanlar neşideler söylemeye, rebâb çalmaya başlayınca Mevlânâ da vecde gelip raksa başlar, bu arada şiirler inşâd ederdi. Kendisinden sonra adına kurulan Mevlevîlik, bu yüzden musiki, şiir ve semâ’ı üç aslî unsur olarak kabul etmiş, XV. yüzyılda Mevlevî mukabelesi son şeklini almıştır. (Mevlevî Âdâb ve Erkânı adlı eserimize bkz. s. 48-109)</p>

  <p class="normal">B. 1240. Kerbelâ – Su. Kerbelâ – Şehitler B. 3806’nın izahına bkz.</p>

  <p class="normal">B. 1262. Geciktirmede âfetler vardır. Arap atasözü. Türkçedeki, “Yarına kalan donakalır” atasözünün tam karşılığıdır.</p>

  <p class="normal">B. 1263. Mûsa – vade yeri. Mûsa – erinî, len terâni B. 224’ün izahına bkz.</p>

  <p class="normal">B. 1269. Zat her şeyden mücerred. Zat – sıfatlar, B. 40’ın izahına bkz.</p>

  <p class="normal">B. 1272. Âdem – Havva. Âdem – İblis maddesine, B. 151’in izahına bkz.</p>

  <p class="normal">B. 1305. Azar oldukça sevgi var. İnsan, sevdiğine kızar ve sevdiği için onu azarlar; sevilmeyene ehemmiyet verilmez; buna işaret edilmektedir. Türkçede de “Nerde azar, orda nazar” diye bir atasözü vardır.</p>

  <p class="normal">B. 1318. Günahı tespih ve ibadet haline getirmek. XXV. sûrenin 63-76. âyetlerinde, Rahman’ın kullarının yeryüzünde gönül alçaklığıyla yürüdükleri, bilgisizlere muhatap oldukları zaman, esenlik size deyip geçtikleri, gecelerini ibadetle geçirdikleri, israf etmemek ve az da vermemek üzere yoksulları infak ettikleri, Allah’tan başkasına kullukta bulunmadıkları, haklı olmadıkça kimsenin canına kıymadıkları, zina etmedikleri, yalan şahâdette bulunmadıkları, suç yapılan yerlere yolları düşerse, suç işlemeden, işlenen suça da rıza göstermeden geçip gittikleri, Rablerinin âyetleri okununca sağır ve kör bir halde yerlere kapanmadıkları… anlatılırken 70-71. âyetlerde, tövbe edip iyi işlerde bulunanların kötülüklerini, Allah’ın iyiliklere tebdil edeceği, tövbe edip iyilikte bulunanın tövbesinin suçları örten, rahim olan Allah katında makbul olacağı bildirilmektedir. Beyitte bu âyetlere işaret ediliyor.</p>

  <p class="normal">B. 1338. Yusuf – kurt. B. 75’in izahına bkz.</p>

  <p class="normal">B. 1341. Elif olmuş, nun’a döndürmek gerek. Elif, yukarıdan aşağıya çekilen bir çizgiyle ifade edilir; “nun” Arap alfabesinin 25. harfidir ve ortasında bir noktası olan bir çanak şeklindedir; bu yüzden de harflerin şekilleriyle bellenmesini sağlamak için düzülen ve çocuklar tarafından âhenkle okunan tekerlemede bu harf “nun çanak gibi” sözüyle belirtilirdi. Beyitte, elif gibi baş çekmiş, eğilmiyor, eğip bükerek nun’a döndürmek gerek deniyor. (B. 361’in izahına bkz.)</p>

  <p class="normal">B. 1374. Rüstem-i Destan. Destanoğlu Rüstem. Rüstem-Zâl, B. 215’in izahına bkz.</p>

  <p class="normal">B. 1416. Rableri suvarır, kandırır onları. LXXVI. sûrenin 21. âyetinin son kısmıdır.</p>

  <p class="normal">B. 1427. Düldül. Mısır hükümdarı Mukavkıs tarafından Hz. Peygamber’e hediye olarak gönderilen ve Hz. Peygamber tarafından da Hz. Ali’ye bağışlanan katırdır. Hz. Ali’den sonra İmam Hasan’a, ondan sonra da İmam Huseyn’e kalmış, İmam Huseyn’den sonra Hz. Ali’nin oğullarından Muhammedi’l-Hanefiy’ye tesâhub etmişti. Pek ihtiyarlayan ve gözleri görmez bir hale gelen bu ak katır, Muzhac boyunun kavun, karpuz tarlasına girmiş ve bu boya mensup biri tarafından oklanarak öldürülmüştür (Sefinetü’l-Bihâr, I, s. 461-462)</p>

  <p class="normal">B. 1466. Şeytanım Müslüman oldu. “İçinizden hiçbiri yoktur ki cinlerden, şeytanlardan biri ona eş olmasın buyurdu. Sana da mı ey Allah’ın Resûlü dediler. Evet buyurdu, bana da; ancak Allah bana yardım etti, ona üst oldum da Müslüman oldu; bana artık hayrı emreder ancak” (Hadis; Müslim, c. VIII, s. 139).</p>

  <p class="normal">B. 1469. Mûsa – Ağaç. Mûsa Peygamber, Medyen’den, Şuayb Peygamber’in yanından ayrılınca çölde yolunu yitirmiş, zevcesine ilerde gördüğü ateşe gidip yol bilen birini bulursa soracağını, kimseyi bulamazsa ateş alıp geleceğini söyleyerek ateşe doğru gitmişti. Kendisi giderken ateşin de uzaklaştığını, geri geldikçe ateşin de geldiğini, aynı zamanda ağacın, çalıların yanmadığını görüp şaşırmış, bu sırada ateşten, ayakkabılarını çıkar, mukaddes Tuvâ vadisindesin sesini duymuş, sopasının yılan oluşu, elinin parıl parıl parlayışı mucizeleriyle Firavun’a gitmeye memur olmuştu (XX. 10-25).</p>

  <p class="normal">B. 1470. Recep – şaban. Ay yılına uyan hicrî takvimin 7. ayı recep, sekizinci ayı şabandır. 9. ay olan ramazan ayıyla bu aylara, Türkçede “üç aylar” denir. Hz. Peygamber, “recep, Allah’ın ayıdır, şaban benim, ramazan ümmetinin ayı” buyurmuştur. (Al-Câmi’; II, s. 19)</p>

  <p class="normal">B. 1476. Ömer – Osman. İslâmda ikinci ve üçüncü halifelerin adları. Biri gittiyse öbürü geldi anlamına.</p>

  <p class="normal">B. 1487. Âdem – adlar. Âdem – İblis maddesine, B. 151’in izahına bkz.</p>

  <p class="normal">B. 1490. Güneş – balçık. Güneşi balçıkla sıvamak maddesine, B. 30’un izahına bkz.</p>

  <p class="normal">B. 1527. Ay – tas çalmak. Ay’ın tutulmasını şeytanların oyununa atfeden inanca göre tas, diğer bakır kap kacak birbirine vurulursa bu gürültüden şeytanlar korkarlar ve Ay’ı bırakırlarmış. Bu geleneğe işaret edilmektedir. Bu âdet bâzı yerlerde hâlâ vardır.</p>

  <p class="normal">B. 1528. Azimet. Girmek, bir şeye iyiden iyiye sarılmak, girişmek mânasına Arapça bir sözdür. Bâzı dualar okumak sûretiyle bir işin olmasını sağlamak mânasına da gelir ve İslâm’da olmadığı, nehyedildiği halde uydurma hattâ, mânasız tekerlemelerle dolu dualara “azimet” adı verilmiştir.</p>

  <p class="normal">B. 1534. Bel’am. VII. sûrenin 175-176. âyetlerinin meâli şudur: “Oku onlara kendisine delillerimizi ihsan ettiğimiz halde bile bile onları inkâr edip, onların hükmünden ayrılıp şeytana uyan ve helâk olana ait kıssayı. Dileseydik onu, delillerimizle yüceltirdik. Fakat o, yeryüzüne sarıldı, kendi isteğine uydu. O, tıpkı köpek gibidir; üstüne gidip kovsan da dilini çıkarıp solur, kendi haline bıraksan da dilini çıkarıp solur. İşte bu hal, delillerimizi yalanlayan topluluğun haline benzer; geçmişlerin hallerini anlat onlara da belki iyice bir düşünürler.” Burada anlatılan, Mûsa Peygamber’le çağdaş olan Bâûr oğlu Bel’am’dır. Duası makbul bir zahit olan Bel’am, Firavun’a uyup Mûsa aleyhine dua etmiş, bu yüzden dili şişip ağzından sarkmış, köpek gibi soluya soluya ölmüştür. (Sefinetü’l-Bihâr; I, s. 102-103).</p>

  <p class="normal">Ayetteki adam, kendisinin peygamber olmasını dileyen Ümeyye bin Ebû’s-Saîd adlı şâirdir. Kayserden ordu istemeye, toplayacağı orduyla İslâmı yok etmeye kalkışan, Şam’da ölüp giden Rahip Ebû Âmir’dir, denmiştir. (Mecmıatu’l-Beyân; IV, s. 498-501).</p>

  <p class="normal">B. 1536. Hurrem Şah. Bir şahıs adı değildir. Çok sevinçli, neşeli anlamına kullanılmıştır.</p>

  <p class="normal">B. 1547. Âdemoğullarını ululadık. XVII. sûrenin 70. âyetinde Allah’ın Âdemoğullarını ululadığı, karada, denizde onları vasıtalara yüklediği yaratıklarının çoğuna üstün ettiği bildirilmektedir. Beyitte bu âyete işaret edilmektedir.</p>

  <p class="normal">B. 1570. Hint kılıcı. Ortaçağda pek güzel su verildiği ve keskin olduğu için Hint kılıcı pek meşhurdur.</p>

  <p class="normal">B. 1586. Mesîh. Kur’an-ı Kerim’de III. sûrenin 45. âyetinde, meleklerin Meryem’e İsa’yı müjdelerken, IV. sûrenin 157-158. âyetlerinde İsa’nın asılmadığı, öldürülmediği, Allah’ın onu göğe ağdırdığı anlatılırken bu peygambere Mesîh dendiği gibi aynı sûrenin 171-172, V. sûrenin 17, 72 ve 75, IX. sûrenin 30 ve 31. âyetlerinde de İsa, Mesîh diye vasıflandırmaktadır. Mesîh Arapçada bir şeye el sürmek, bir şeyin izini yok etmek, gezmek mânalarına gelen “mesh” sözünden gelir. İsa, çok gezdiğinden, eliyle sıvazladığı hastaları iyileştirdiğinden, anasının rahminden yağla meshedilmiş olarak doğduğundan bu vasıfla anılmıştır. Bâzılarına göreyse bu söz, İbranca “meşuh”tan bozmadır; kendisinden kötü huylar giderildiğinden bu lâkapla anılmıştır. (Müfredât, Encyclopédie de l’Islam; III, 444)</p>

  <p class="normal">B. 1626. Sâmirî – öküz. Sâmirî, B. 989’un izahına bkz.</p>

  <p class="normal">B. 1649. Bulgar güzeli. Bulgar, Türk boylarından birinin ve bu boyun oturduğu yerin adı. Bu boylar Çiğil, Hıtâ, Huten ve Yağma gibi, güzellikleriyle ün aldığı için güzel ve güzellikle anılır.</p>

  <p class="normal">B. 1650. Tatar ceylanı – misk. Misk, bilhassa Hıtâ ve Huten ülkelerinde bulunan misk ahusunun göbeğindeki kan birikintisinden meydana geldiği için, misk edebiyatta Hıtâ, Huten, ceylan ve göbekle anılagelmiştir.</p>

  <p class="normal">B. 1662. Rûhü’l-Kudüs. Kutlu rûh mânasınadır; II. sûrenin 87. ve 253. âyetlerinde Meryemoğlu İsa’nın Rûhü’l-Kudüs’le teyid edildiği bildirilir. V. sûrenin 110. âyetinde İsa Peygamber’e hitaben, Rûhü’l-Kudüs’le teyid edildiği beyan edilir. XVI. sûrenin 102. âyetinde Hz. Peygamber’e “De ki: Kur’an’ı, inananların inançlarını sağlamlaştırmak için Müslümanlara hidayet ve müjde olarak Rûhü’l-Kudüs, Rabbinden hak ve gerçek olmak üzere indirmiştir” buyurulmaktadır. Rûhü’l-Kudüs, İslâm inancında Cebrâil’dir. (B. 2010’un izahına bkz.)</p>

  <p class="normal">B. 1674. Zincir sallamak – deli. Zincir sallanınca delinin büsbütün delirip coştuğuna inanılırdı. Bu münasebetle deli ile zincir ve zincir şakırdatmak beraber kullanılır.</p>

  <p class="normal">B. 1691. Senâî. Senâî, 525 hicrîde vefat eden (1130-1131), dîvânı ve İlâhi-Nâme diye de anılan Hadîkatü’l-Hakıyka adlı mesnevî tarzında yazdığı eseriyle meşhur olan sûfî şâirlerdendir. Gazneli olduğu için “Hakîm-i Gaznevi” diye de anılır. Mevlânâ’nın çok sevdiği, eserlerini okuduğu bir sûfîdir.</p>

  <p class="normal">B. 1707. İsrâfîl. Tanrı katında dereceleri yüce dört meleğin biri. Öbürleri Cebrâil, Mîkâil ve Azrail’dir. İbranca adı Serâfim, Serâfil, yahut Serâfin’dir ve İsrâfîl bu adlardan gelmiştir. Sûr’u üfürmeye memur olan bu melektir (Tefsirlere ve MEB İslâm Ansiklopedisi’ne bkz.)</p>

  <p class="normal">B. 1708. Cem – kadeh. B. 30’un izahına bkz.</p>

  <p class="normal">B. 1756. Mirrîh. İran’da Behrâm diye anılan bu hayır meleği Keldanîler tarafından mabutlaştırılmıştir ve Mares diye anılmıştır. Sonradan Yunanlılar Ares, Romalılar Mars adını vermişlerdi. İran’da yolcuları koruduğuna inanılan bu yıldız Yunanlılarda fırtına, sonra da savaş mabudu tanınmıştı. Şarkta, kızıl renkli olan Mirrîh, küçük kutsuz yıldızdır. Beşinci kat gökte olduğu kabul edilmiştir. Edebiyatta kutsuzluk, fitne ve savaşla anılagelmiştir.</p>

  <p class="normal">B. 1784. Yunus – balık. Yunus Peygamber’e ait Ahd-i Atıyk’te dört bablık bir bölüm vardır. Kur’an-ı Kerim’de IV. ve VI. sûrelerde yalnız adı geçer (163, 86). XXXVII. sûrede 139-148. âyetlerde etraflıca anlatılır. X. sûre, Yunus Sûresi adını taşır; 98. âyette adı geçer. XXXVII. sûrenin 143-144. âyetlerinde, balık karnında Tanrı’ya dua ettiği anlatılır. Yunus Peygamber kendisine inanmayan kavmine Tanrı azabının geleceğini bildirmiş, kavmi ağlayıp tövbe edince üstlerine gelen azap bulutu dağılmış, Yunus, kaçıp bir gemiye binmişti. Gemi açılınca fırtına kopmuş, gemidekiler içimizde bir suçlu var; onu denize atarsak kurtuluruz demişler, kur’a çekmişler, üç kere de kur’a Yunus’un adına düşünce onu denize atmışlar. Bir balık Yunus’u yutmuştu. Yunus, balık karnında duaya başlayınca balık onu kıyıya bırakmıştı. Bu yüzden kendisine “Balık sahibi” mânasına gelen Zün-Nûn denmiştir. Kur’an’da XXI. sûrenin 87. âyetinde bu adla anılır.</p>

  <p class="normal">B. 1791. Yusuf – turunç, el doğramak. B. 75’in izahına bkz.</p>

  <p class="normal">B. 1796. Ona, ondan da yakınız. “Ona, sizden daha da yakınız, fakat göremezsiniz.” (Kur’an; LVI. 85)</p>

  <p class="normal">B. 1806. Mehmûz – malûl, sıhhat. Arapçada kelime, hemze, şedde, yâni bir harfin iki kere okunması gibi bir şeyden arınmış olursa “sahih”, harf-i illet denen “elif, vav, ye” harflerinden biri olursa, illetli anlamına “malûl” adını alır. “Me’nûs” gibi hemzeli olur, yâni bir harf, gizli bir “e”ye vurularak okunursa, hemzeli anlamına “mehmûz” denir. Sözlerin bu halleriyle sanat yapılmaktadır.</p>

  <p class="normal">B. 1847. Humeyrâ. Pembe beyaz kadın mânasınadır. Hz. Peygamber’in Hz. Aişe’ye bâzı böyle hitap ettiği rivayet edilmiş, bunun mevzu olduğunu söyleyenler de bulunmuştur. (Ahâdîs-i Mesnevî, s. 20-21)</p>

  <p class="normal">B. 1849. Ayın – Şın – Kâf. Arap alfabesinde bu üç harf birleşirse “aşk” sözü çıkar. Aşkta, yâni sevide seven, sevilen ve sevgi vardır; bu bakımdan aşkta birlik olamaz. Fakat âşık, aşkta yok olursa sevenle sevilen manevi birliğe ulaşır; buna işaret edilmektedir.</p>

  <p class="normal">B. 1853. Elif hemzeli olursa gizlenir. Arapçada bir söz hemzeyle başlarsa diğer bir edatla, yahut kelimeyle birleşirse “elif” okunmaz. “Âmene’r-Resûlü” sözündeki “er Resûl”ün başındaki “e”, yâni elif, yazıda gösterilir; fakat okunmaz.</p>

  <p class="normal">B. 1856. İksir. Kimya maddesine, B. 3862’nin izahına bkz.</p>

  <p class="normal">B. 1875. Sıfatlar karanlıklarda. Tanrı’nın zatı her şeyden münezzehtir, bu bakımdan zatı düşünmek, düşünceyle ermek mümkün değildir. Zatına ait ilim, hayat, kudret gibi sıfatlar zatıyla kaimdir. Fiili sıfatlar mahlûklarında görülür. XXV. sûrenin “Rabbinin, gölgeyi nasıl çektiğini, uzattığını görmez misin? Dileseydi onu sakin kılardı. Sonra gölgeye güneşi delil etti. Sonra da onu kolayca alıverdik” meâlindeki 45-46. âyetlerindeki gölgeyi sûfîler, sıfatların, eserlerin, Tanrı kudret ve hikmetinin zahuru olan, aynası bulunan âlem olarak kabul etmişlerdir ki, zat bütün bunlardan münezzehtir. (Zat – Sıfatlar, B. 40’ın izahına bkz.)</p>

  <p class="normal">B. 1876. Karanlık – abıhayat. Hızır, İlyas – Abıhayat, B. 1069’un izahına bkz.</p>

  <p class="normal">B. 1878. Piyade – şah. Şah – ruh, B. 1178’in izahına bkz.</p>

  <p class="normal">B. 1881. Kâbe’de her taraf kıble. Kâbe, müslümanların kıblesidir. Fakat Kâbe’nin içinde kıble yoktur. İstenilen tarafa dönülüp namaz kılınabilir. (Kâbe – Zemzem, B. 152’nin izahına bkz.)</p>

  <p class="normal">B. 1882. Kadir gecesi. B. 700’ün izahına bkz.</p>

  <p class="normal">B. 1888. Telkıyn – Münker ve Nekîr. Ölen kişi, gömüldükten sonra kabre gelip dinini, Rabbini, peygamberini soran iki sual meleğinin adı Münker ve Nekîr’dir (Al-Câmi’; II, s. 70; Sefinetü’l-Bihâr, II, s. 574-575). Telkıyn, ölü kabre konunca, bâzı mezheplere göreyse kabir örtüldükten sonra Allah’ın birliğini, Hz. Muhammed’in gerçek peygamber olduğunu dinini ve dinin hükümlerini, onun rûhanîyetine bildirmektir.</p>

  <p class="normal">B. 1899. Kalender. B. 687’nin izahına bkz.</p>

  <p class="normal">B. 1915. Vird. Tekrar edilen söz. Âyet ve hadislerden toplanan ve muayyen vakitlerde, bilhassa sabah namazından sonra okunan mürettep dua ve sena.</p>

  <p class="normal">B. 1955. Ebû Bekr-i Rebâbî. Rebâb çalan Ebû Bekir. Dîvân-ı Kebir’de bir gazelde, “Ey her rûhun fitnesi, ey toplumun kesesini kapıp çalan” beytiyle (Cilt II, beyit 48) “Ey baharın da canı, kışın da, ey şaraba mezeye düşkün sâkî, Rebâbî Ebû -Bekr’i şekerkamışına döndür, doldur şekerle onu” beyti var. (aynı, B. 53) Dîvân’da bu zatın adı bu beyitten başka birkaç yerde daha geçiyor. (Mevlânâ Celâleddin not 35. s. 215) Mesnevî’de de II. cildin 1573. beytinde “Padişah o sırları duymuştu, biliyordu ama Ebû Bekr-i Rebâbî gibi susmadaydı” tarzında geçer. Bütün bunlara, hele Akıncı Medresesi’nde bir odaya sahip olup Ebû Bekr-i Rebâbî’yi de oraya alarak rebâbının nağmeleriyle Akıncı’yı diriltmek istemesi (Mevlânâ Celâleddin, s. 215), açıkça gösteriyor ki Ankaravî’nin sandığı gibi bu zat, eskilerden olup kınayışlara aldırış etmeyip susan bir şeyh değil, Mevlânâ’nın çağdaşlarından olan, fazla söz söylemeyen, sırlara vâkıf bir rebâbîdir.</p>

  <p class="normal">B. 1972. Ejderhâ. Aji Dahâka’dan bozmadır; Aji Dahâka, eski Hint-İran inancında zulüm devidir ki sonradan “Deh-âk” şeklinde söylenmiştir. Deh-âk, yâni on ayıp, çirkinlik, cücelik, zalimlik, oburluk, kötü söz söylemek, yalancılık, acelecilik, akılsızlık, korkaklık, utanmazlıktır; Deh-âk bunları temsil eden devdir, yâni kötü kuvvettir. İran’ın mitolojik tarihine Dahhâk adlı bir hükümdar tarzında girmiştir (Cem – Cemşîd, B. 30; Ferîdûn, B. 3267 maddelerine bkz.)</p>

  <p class="normal">B. 1977. Ferhad, Husrev – Şirin. B.100’ün izahına bkz.</p>

  <p class="normal">B. 2002. Felek. Gök. Eskilere göre yeryüzündeki hadiseler, gökteki yıldızların durumuna bağlıdır. Bu münasebetle ve gök münhanî olarak görüldüğünden halk arasında felekten şikâyetler “kambur felek, felek, çarkın kırılsın” gibi deyimler söylenegelmiştir.</p>

  <p class="normal">B. 2010. Cebrâil. Zorla olgunlaştırmak mânasına gelen “cebr” sözüyle Allah mânasına “il” sözünden meydana gelmiştir. Tanrı kudreti, Tanrı kulu demektir. II. sûrenin 87. âyetiyle 253. âyetinde, V. sûrenin 110. âyetinde adı Rûhü’l-Kudüs diye geçer. XI. sûrenin 15, XVI. sûrenin 2, LVIII. sûrenin 22 ve XCVII. sûrenin 4. âyetlerinde “Rûh” diye anılır. XXVI. sûrenin 193. âyetinde “Rûhü’l-Emin” diye geçer. LIII. sûrenin 5. âyetinde Peygamber’e Kur’an’ı öğreten güçlü kuvvetli melek diye anılır; 6 ve 7. âyetlerinde Hz. Muhammed’in onu yüce ufukta kendi sûretiyle gördüğü, 9. âyetinde aralarında iki yay kadar, hattâ daha da az bir mesafe bulunduğu, 13-15. âyetlerinde, sınır ağacının yanında bir kere daha gördüğü bildirilir. LXXXI. sûrenin 19 ve 20. âyetlerinde Arş sahibi (B. 482’nin izahına bkz.) Tanrı’nın katında en yüce mertebeye sahip olduğu, II. sûrenin 97. ve 98. âyetlerinde adı “Cibril” diye geçer.</p>

  <p class="normal">Dereceleri en ulu dört meleğin biridir ve peygamberlere vahiy getiren melektir.</p>

  <p class="normal">B. 2019. Haşir – Neşir. Haşr, toplamak, neşr, dağıtmak mânalarına gelir. Türkçede “Haşır, neşir” tarzında söylenir. Ölüm ve kıyametle, kıyamette dirilmek kastedilir. Dilimizde, birisiyle haşır-neşir olmak, birbirinin her şeyini bilmek, beraber bulunmak mânasını ifade eder.</p>

  <p class="normal">B. 2031. Sûr. Boru. Bunu kıyamet kopacağı vakit, İsrâfîl (B. 1707’nin izahına bkz.) adlı melek üfürecektir. Sûr üfürülünce kıyamet kopacak, bütün canlılar öleceklerdir. Kur’an’ın VI. sûresinin 73, XVIII. sûresinin 99, XX. sûresinin 102, XXIII. sûresinin 101, XXVI. sûresinin 51, L. sûresinin 20, LXIX. sûresinin 13. ve LXXVIII. sûresinin 18. âyetlerinde geçer. Birinci üfürülüşte kıyamet kopacak, ikincide canlılar dirilecekler, âhiret âlemi başlayacaktır ki bu da XXXIX. sûrenin 68. âyetinde bildirilir.</p>

  <p class="normal">B. 2038. Akrep – Balık. On iki burçtan ikisinin adıdır. Eski yıldız bilgisine göre birisinin yıldızı Akrep burcuna girerse, o şahıs için tehlike olduğu gibi, Güneş Akrep burcundayken yolculuğa çıkmak, savaşa girmek de tehlikeliydi.</p>

  <p class="normal">B. 2044. Kul cüzler – Kul Huvallah. Kul huvallah, Kur’an’ın CXII. sûresinin başlangıç sözleridir. 4 âyet olan bu sûrede, Allah’ın birliği, ihtiyaçsız olup herkesin ve her şeyin ona muhtaç bulunduğu, zatının kendisiyle kaim olup bir başka varlıktan meydana gelmediği, ondan da bir varlığın meydana gelmediği bildirilir. Bu sûreye “Tevhid” ve “İhlâs” denir; Kur’an’ın üçte birine bedel olduğuna dair hadis vardır (Al-Câmi’; II. s. 72). “Kul Eûzü”, de ki sığınırım mânasına gelir. Kur’an-ı Kerim’in CXIII ve CXIV. sûreleri bu sözle başlar. İlk sûre 5, ikincisi 6 âyettir. Birinci sûre “Felak”, ikincisi “Nâs” adını taşır. Yahudilerin, Hz. Muhammed’e büyü yapıp bir ipe on bir düğüm düğümleyerek battal bir kuyuya attıkları, Hz. Muhammed’in hastalandığı, bu sûreler inince, Ammâr, Zübeyr ve Ali’yi gönderdiği, kuyuya bu âyetler okununca düğümlerin çözüldüğü, Hz. Muhammed’in iyileştiği rivayet edilmiştir. Bunu nübüvvet şanına yakıştırmayanlara göreyse Hz. Resûl’ün, Ali ve diğerlerini gönderip ipi buldurması, bunu yapanın hilesinin meydana çıkması içindir. Bu iki sûreye, sığınmaya dair iki sûre mânasına “muavvezeteyn” denir; korunmak için okunur. (Kur’an-ı Kerim ve Meâli; Açıklama; s. CXXIX - CXXX)</p>

  <p class="normal">B. 2063. İki büklüm – kâf, nun. Arap alfabesinde “k” harfinin şekline işaret edilmekte ve Tanrı irâdesine inkıyadı bildirmektedir.</p>

  <p class="normal">B. 2107. Saç – kâfir. Küfür – İman, B. 689’un izahına bkz.</p>

  <p class="normal">B. 2135. Akl-ı Evvel. Hukemâ inancına göre yaratıcı kudretin aktifliği “Akl-ı Küll – tüm akıl” denen kudreti izhar etmiş, (Bkz. Akl-ı Küll – Nefs-i Küll, B. 44) ondan pasif kabiliyet, Nefs-i Küll zahir olmuştur. Bu aktif ve pasif kabiliyetten dokuz gök meydana gelmiştir. Her göğün bir aktif, bir de pasif kabiliyeti vardır ki, bu sûretle Akl-ı Küll’den itibaren Ay göğüne kadar on akıl, on da nefis mevcuttur (bkz. Dokuz gök, B. 580). Akl-ı Küll’e, Akl-ı Evvel, yâni birinci akıl dendiği gibi, Ay göğünün aktif kabiliyetine de “Akl-ı âşir – Onuncu akıl” denir. Gene bu yüzden pek akıllı ve bilgili kişilere de, on birinci akıl mânasına “Akl-ı hâdîaşer” denmiştir.</p>

  <p class="normal">B. 2162. Define – Karun. B. 228’in izahına bkz.</p>

  <p class="normal">B. 2213. Saman altındaki su. Saman altında akan, üstü samanla örtülü su görünmez. Bu bakımdan gizli işe denir. Gizli ve sinsi iş yapanlar, “saman altından su yürütür” diye anlatılır.</p>

  <p class="normal">B. 2225. Sopa – yılan. İmranoğlu Mûsa – Firavun, B. 142’nin izahına bkz.</p>

  <p class="normal">B. 2226. Yed-i Beyzâ. İmranoğlu Mûsa – Firavun, B. 142’nin izahına bkz. Yed-i Beyzâ, bembeyaz el demektir.</p>

  <p class="normal">B. 2229. Nemrud – sivrisinek. Nemrud’un kulağına bir sivrisineğin girdiği, beyninde serçe kadar büyüdüğü, şiddetli bir baş ağrısına tutulduğu, ağrının teskini için başını tokmaklattırmaya başladığı, nihayet kafasının kırılıp beyninin fırladığı ve öldüğü rivayet edilmiştir. (Sefinetü’l-Bihâr; I, s. 89)</p>

  <p class="normal">B. 2256. Yusuf – turunç, el doğramak. B. 75’in izahına bkz.</p>

  <p class="normal">B. 2260. Zün-Nûn, Cüneyd, Bâyezîd. Zün-Nûn (-ı Mısrî), B. 630’un izahına bkz. Cüneyd, Bâyezîd, B. 1189’un izahına bkz.</p>

  <p class="normal">B. 2291. Hallâc-ı Mansûr. Ebû’l-Mugıys Huseyn b. Hallâc meşhur rivayete göre Beyzâlıdır. Şeriata uymayan sözleri yüzünden 309’da (922) Bağdat’ta asılarak öldürülmüştür. “Ene’l Hak – Ben Hakk’ım” şeklinde özetlenen sözleri vardır. Adını, Mansûr, Hallâc, Hallâc-ı Mansûr diye anarlar. Müteveffa L. Massignon, dîvânını, Kitabu’t-Tavâsin adlı kitabını, sözlerini ve asılış hikâyesini toplayan Ahbârü’l-Hallâc’ı tercemeleriyle yayınlamıştır.</p>

  <p class="normal">B. 2323. Utarid – defter. Utarid, B. 308’in izahına bkz.</p>

  <p class="normal">B. 2348. Mûsa kavmi – soğan, pırasa. İsrailoğulları, Tih Çölü’nde kalınca kendilerine bıldırcın ve kudret helvası ihsan edilmiş (Kur’an, II. 57), İsrailoğulları, biz bir yemeğe razı olmayız, Rabbine söyle yerden çıkan soğan vs. versin bize demişlerdi (Kur’an, II. 61).</p>

  <p class="normal">B. 2356. Şahdamarından yakın. L. sûrenin, “Ve and olsun ki biz insanları yarattık, nefsi onu ne gibi vesveselere düşürür, biliriz ve biz ona şahdamarından daha yakınız” meâlindeki 16. âyetine işaret edilmektedir.</p>

  <p class="normal">B. 2368. Yusuf – ayna. Birisinin, Yusuf Peygamber’i ziyarete giderken ona, armağan olarak bir ayna götürdüğü, ona, senin güzelliğine lâyık başka bir şey bulamadım; aynaya bakıp, kendi güzelliğini gördükçe beni de hatırlarsın dediği, halk hikâyelerindendir. Mevlânâ, bu hikâyeyi Mesnevî’nin birinci cildinde anlatır (s. 194-199).</p>

  <p class="normal">B. 2369. Âdem – Havva. Âdem – İblis maddesine, B. 151’in izahına bkz.</p>

  <p class="normal">B. 2394. Oruç tutan – akşam çağı. “Her oruç tutan kulun, iftar çağında bir duası kabul edilir; Allah onun dileğini ya dünyada verir, yahut âhirete saklar.” (Hadis; Al-Câmi’; II, s. 104)</p>

  <p class="normal">B. 2400. Mütenebbî. Yalancı peygamber demektir. Arap edebiyatının ünlü şâiri Ebü’t-Tayyib Ahmed B. Huseyni’l-Cu’fiyyi’l-Kindi’dir. 303’te (915) Kûfe’de doğmuştur. Gençliğinde bir aralık peygamberlik dâvasına kalkışmış, sonra tövbe etmiş, bu yüzdern Mütenebbî lâkabıyla anılmıştır. Şam’da Mısır’da bulunmuş, Bağdat’a gelirken 354’te (965), kendisini soyanlarla dövüşürken öldürülmüştür. Mevlânâ’nın bu şâiri çok okuduğunu, Menâkibü’l-Ârifîn’den de öğreniyoruz. (Tahsin Yazıcı terc., c. II. s. 623-624)</p>

  <p class="normal">B. 2409. Rüstem. Eski yazıda Rüstem rı (r), sın (s), te (t) mim (m) harfleriyle yazılır. Ayrıca Rüstem – Zâl, B. 215’in izahına bkz.</p>

  <p class="normal">B. 2418. Hıtay – Türk. Hıtâ-Hıtay ve Huten ülkelerindeki Türkler güzellikleriyle meşhur olduklarından, güzeller Hıtâ-Hıtay ve Huten Türklerine benzetilir. Hıtâ, yazılışta yanlış anlamına gelen “hata” sözüyle aynı tarzda yazıldığından bu sözün iki mânasıyla edebî bir sanat yapıldığı da olur.</p>

  <p class="normal">B. 2421. Nev-rûz. Yeni gün mânasına gelir. Celâlî takvimine yâni güneş yılını kabul etmekle beraber hicreti mebde sayan takvime göre yılbaşıdır ve baharın ilk gününe rastlar. İran’ın mitolojik tarihinde bir hükümdar olan Cemşîd, o gün Azerbeycan’a gelmiş, yüksek bir yere tahtını kurdurmuş, güneş doğunca tahtında, tacında ve elbisesindeki mücevherler parlamaya başlamış. Cemşîd, o günü bayram olarak kabul etmiştir. Kâinat yaratıldığı vakit Güneş, Koç burcundaymış; öbür yıldızlar da güneşe nazaran şeref mevkilerindeymiş. Buna nazaran nev-rûz aynı zamanda yaratılış bayramıdır. Hz. Muhammed’in son haccı (Veda Haccı) bu günden on bir gün sonraya rastlar. Hac dönüşünde 18 Zil’hicce’de, Gadiru Humm’da Hz. Ali hakkında buyurulan hadis de bu günden üç gün önce buyurulmuştur. Hicretin sekizinci yılının Ramazan ayının 21. günü Mekke fethedilmiştir; bu tarih de nev-rûzdan sekiz gün öncedir. Bu rastlantılar, nev-rûza dini bir vasıf verilmesine de sebep olmuştur. Alevî ve Bektaşîler, nev-rûzu, Hz. Ali’nin doğumu olarak kabul ederler ki güneşle ilgisi düşünülebilir. Esas itibariyle nev-rûz, tabiî bir bayramdır. Şâirler, bahar dolayısıyla “Nev-rûziye” denen “Bahariye”ler yazarlardı. Mevlânâ’nın da birçok bahariyesi vardır. (Mevlevî Âdâb ve Erkânı; s. 146-148)</p>

  <p class="normal">B. 2431. Âdem – tövbe. II sûrenin 37. âyetinde Âdem’in Tanrı’dan bâzı kelimeler telakki edip tövbe ettiği, tövbesinin de kabul edildiği bildirilir. VII. sûrenin 23. âyetinde de Âdem’le Havva’nın “Rabbimiz, biz nefsimize zulmettik; bizi yarlıgamazsan, bize acımazsan ziyankârlardan oluruz” diye yalvardıkları anlatılır. Esasen Âdem’in II. sûrenin 30. âyetinde, yeryüzünde halife olmak, Tanrı buyruğunu buyurmak için yaratıldığı bildirildiğine göre kendisine ve Havva’ya, şu ağaca yaklaşmayın diye bildirilen nehiy, nehy-i tergıyb idi ve o ağaca yaklaşmaları bir suç değildi ve peygamberler masumdur. Fakat gene de Âdem ve Havva, suçu nefislerine izafe edip Tanrı’yı tenzih eylediler. Şeytan’sa “Beni sen azdırdın” diye suçu Tanrı’ya verdi ve lanete uğradı (II. 12-18). Âdem – İblis maddesine, B. 151’in izahına bkz.</p>

  <p class="normal">B. 2433. Yusuf – turunç, el doğramak. B. 75’in izahına bkz.</p>

  <p class="normal">B. 2435. Rûhumdan rûh üfürdüm. Âdem-İblis, B. 151’in izahına bkz.</p>

  <p class="normal">B. 2439. Edhemoğlu İbrahim. İlk sûfîlerdendir ve sahabeye ulaşanlardandır. Belh hükümdarıyken saltanatı terk edip zahitlik yolunu tutmuş, hicrî 161’de (777-778), yahut bir yıl sonra, bir rivayette de 166’da (782-783) Şam’da vefat etmiştir. Daima padişahlığı terk etmekle anılır.</p>

  <p class="normal">B. 2440. Allah de, bırak. VI. sûrenin 91. âyetinde, meâlen, “Allah, hiçbir kimseye hiçbir şey indirmedi dedikleri zaman Allah’ı lâyıkıyla tanımadılar, ululamadılar. De ki: Mûsa’nın, insanlara bir ışık ve onları doğru yola sevk eden bir vasıta olarak getirdiği kitabı kim indirdi? Hani siz onu kâğıtlara yazdınız da yayıp açıklarsınız; hükümlerinden çoğunu da gizlersiniz; hani siz de, atalarınız da bilmediğiniz şeyleri onun sayesinde bildiniz. De ki: Allah indirdi; sonra da bırak onları, düştükleri boş iddialarla oyalanıp dursunlar” buyurulmaktadır. Beyitte bu âyetin son kısmına işaret vardır.</p>

  <p class="normal">B. 2483. Fil ashabı. Kur’an-ı Kerim’in CV. sûresi olan ve 5 âyet bulunan “Fil Sûresi”nde fil ashabının, ebabil kuşlarının attıkları balçıktan yoğrulmuş taşlarla taşlandıkları, içleri boş ekin saplarına, kırılıp ezilmiş samanlara döndükleri bildirilmektedir. Habeş kralı tarafından Yemen’e vali tâyin edilmiş olan Ebrehe, hac törenini Yemen’de yaptığı mâbede çevirmek, valisi bulunduğu Yemen’in iktisadî gelişmesini sağlamak için Kâbe’yi yıkmak üzere Mekke’ye gelmiş, bu ordu sûrede anlatıldığı gibi yok olmuş, Ebrehe bindiği fille Yemen’e dönmüş, fakat o da aynı tarzda Yemen’de helâk olmuştu. Bu orduda filler bulunduğu için fil ashabı diye anılmış. Bu vakaya da Fil Vakası o yıla Fil Yılı denmişti. Hz. Muhammed, bu vakadan elli, elli beş gün sonra doğmuştur.</p>

  <p class="normal">B. 2484. Kâbe dünyanın göbeği. Kâbe – Zemzem, B. 152’nin izahına bkz.</p>

  <p class="normal">B. 2503. Siccîn- İlliyyîn. Siccîn cehennemin adıdır. Yedinci kat yere de denir diyenler vardır. İlliyyîn, yükseklik mânasınadır. Cennetlerin en yüce yeridir; Siccîn karşılığıdır. İnananların amel defterlerinin bulunduğu göğe İlliyyîn, kâfirlerin amel defterlerinin bulunduğu yere de Siccîn denir diyenler de olmuştur (Al-Mufredât). Bu adlar, Kur’an’ın LXXXIII. sûrelerinin 7. ve 18. âyetlerinde geçer.</p>

  <p class="normal">B. 2512. Yâ Sîn – Yâsîn soyu. Kur’an-ı Kerim’in XXXVI. sûresi, “Yâ Sin” diye başlar. Sin, Tayy lehçesinde insan demek olduğuna ve âyette Hz. Peygamber’e hitap edildiğine göre “Sîn” Hz. Peygamber’in adıdır. Ali Yâsîn, Ali Muhammed’dir. XXXVII. sûrenin 130. âyetindeki “ilyâsîn”i “Ali Yâsîn” olarak okuyanlar vardır; bunlara göre de “Ali Yâsîn”, Hz. Muhammed’in kızları Hz. Fâtıma ile Hz. Ali’den gelen soyudur. Mevlânâ bunu kabul ediyor ve bu şiirde Ali Muhammed’e candan bağlı olduğunu izhar eyliyor.</p>

  <p class="normal">B. 2529. İki yay kadar, daha da yakın. Münezzehtir noksan sıfatlardan kulunu… maddesine, B. 233’ün izahına bkz. 2825. beyitte de geçer.</p>

  <p class="normal">B. 2531. Belâdur. Şurup yapılıp içilince zihni açan, fazla içilince de insanı deli eden bir ot.</p>

  <p class="normal">B. 2554. Süleyman – karınca. B. 226’nın izahına bkz.</p>

  <p class="normal">B. 2560. İncir – zeytin. XCV. sûre olup sekiz âyetten meydana gelen “Tîn sûresi”, “And olsun Tîn’e ve Zeytûn’a ve Turusîna’ya ve bu emin şehre” âyetleriyle başlar. (1-3). Tîn, incir; Zeytûn’da zeytindir. Her iki meyve, faydaları bakımından anılmıştır diyenler olduğu gibi, sonraki âyetlerde Tîn Şam’ın üstüne kurulduğu tepedir; Zeytûn da, Beytü’l-Makdis’in kurulduğu dağdır; Tîn, Şam mescididir. Zeytûn, Beytü’l-Makdis’tir gibi tefsirlerde bulunanlar olmuştur ki bunların tefsirleri daha gerçek olsa gerektir. (Kur’an-ı Kerim ve Meâli’ne bkz. Açıklama; s. CXXIV)</p>

  <p class="normal">B. 2562. Ay, Zühre, Güneş, Ülker. B. 1100, B. 30, B. 581, B. 1204’ün izahına bkz.</p>

  <p class="normal">B. 2568. Tur Dağı – parçalanması. İmranoğlu Mûsa – Firavun, B. 142’nin izahına bkz.</p>

  <p class="normal">B. 2571. Koç burcu – Güneş. Güneş, Koç burcuna Mart ayının 21-22. günü gündüz, yahut gece muayyen saatta girer, ilkbahar olur ve iki medar arasındaki yerlerde geceyle gündüz on ikişer saat olur. Bu güne “Nev-rûz – Yeni gün” denir (B. 2421’in izahına bkz.). Güneş eski Hint-İran inancında, göğün gözüdür. (Cem – Cemşîd, B. 30 ve Güneş – Dördüncü kat gök, B. 581’e bkz.)</p>

  <p class="normal">B. 2579. Halil – kuşlar. İbrahim Peygamber, Tanrı’ya ölüyü nasıl dirilttiğini sormuş, inanmıyor musun hitabına karşı, inanıyorum ama, inancım kuvvetlensin demiş, bunun üzerine kendisine dört kuş alıp kesmesi, parçalayıp parçaları birbirine karıştırması, sonra bunları dağların tepelerine koyması, sonra onları çağırması emredilmiş, İbrahim emredilenleri yapınca her kuşun cüzü gelip kendine ait cüzlerle birleşerek kuşlar dirilmiştir (Kur’an-ı Kerim; II, 260. İbrahim Halil maddesine, B. 187’nin izahına bkz.)</p>

  <p class="normal">B. 2587. Medyen ashabı. IX. sûrenin 84, XXII. sûrenin 44. âyetlerinde geçer; VII. sûrenin 85, XI. sûrenin 84-95, XXIX. sûrenin 36. âyetlerinde Medyenlilere Şuayb Peygamber’in gönderildiği bildirilir. XX. sûrenin 40, XXVIII. sûrenin 22-23. âyetlerinde, Mûsa Peygamber’den bahsedilirken Medyen’e gidişi, Şuayb Peygamber’le buluşması anlatılır.</p>

  <p class="normal">B. 2600. Sakal oynatmak. Bağışlamak için söz söylemekten, emir vermekten kinayedir. Mesnevî’nin VI. cildinde Sultan Mahmud-ı Gaznevî’ye ait bir hikâye vardır. Mahmud, bir gece hırsızlara rastlar; ben de sizlerdenim deyip aralarına katılır. Hırsızlar hünerlerini söylerler. Biri, ben der, köpeklerin dilinden anlarım. Öbürü, gece kimi görürsem tanırım der; öbürü de ben kilitleri elimle kırarım, diğeri toprakta definenin kokusunu duyarım der. Mahmud, ben de der, sakalımı oynattım mı suçluları kurtarırım. Hep beraber hırsızlık ederler. Mahmud onlardan ayrıldıktan sonra polislere haber verir, hepsini yakalatıp ertesi sabah huzuruna getirtir. Gece gördüğümü gündüz görünce tanırım diyen, padişahı tanır; hünerini göster, sakalını oynat der. Padişah sakalını oynatır; yâni onları bağışladığını söyler. (Nicholson basımı; Leiden 1933; s. 433-438)</p>

  <p class="normal">B. 2623. Tuğra. Padişahlar tarafından verilen fermanlarda, padişahın imzasına, alâmetine verilen ad. Bu alâmete “tevkıy” dendiğini de biliyoruz (Menâkibü’l-Ârifîn; T. Yazıcı neşri. TTK Mat. II, s. 627, 728, 756, 910). Nitekim Osmanoğullarında da bu alâmeti, fermanlara yazanlara “Tevkıy’î” ve “Nişancı” denmiştir ki sonradan “tuğra-keş” sözü, bunların yerine geçmiştir.</p>

  <p class="normal">B. 2737. Safran – gülmek. Safranlı bir şey, meselâ zerde yemek eski tıbba göre sinirleri gevşetir, insana ferahlık verir; bu bakımdan safranda insanı lüzumsuz ve sebepsiz güldürme hassası da vardır. Nâbî, bu inancı, “Za’faran nev-i nebatın Hâce Nasrüddin’idir” mısra’ıyla tespit eder.</p>

  <p class="normal">B. 2747. Baycu. Anadolu’ya gelen, Konya civarında bir müddet oturan Moğol kumandanıdır.</p>

  <p class="normal">B. 2790-2792. Unsurlar. Dört yamalı hırka B. 3819’un izahına bkz.</p>

  <p class="normal">B. 2810. Süleyman – Belkıys. Seba padişahı olan Belkıys ve kavmi güneşe taparlardı. Çavuşkuşu denen hüthüt, bir gün Süleyman Peygamber’in meclisinde bulunmamış. Süleyman, hüthütü cezalandırmayı kurarken hüthüt gelip Belkıys’in ve kavminin ahvalini bildirmiş; Süleyman hüthütle ona bir mektup yollayıp gelmesini ve Müslüman olmasını emretmiş; Belkıys’i, tahtıyla getirtmeyi istemiş, bir ifrit Süleyman’a, sen yerinden kalkmadan onu getiririm demişti. Kendisine kitaptan bilgi verilen zat, yâni veziri Âsaf, göz yumup açıncaya dek getiririm demiş ve Belkıys’i tahtıyla getirince Süleyman, Tanrı’ya şükretmişti. Belkıys gelince de taht kendisine gösterilip tahtın bu mu diye sorulmuş, tıpkı ona benziyor diye cevap vermiş, billur döşemeyi su sanıp bacaklarını sıvamış, billur olduğu söylenince, Rabbim, ben nefsime zulmettim, Süleyman’la âlemlerin Rabbi olan Allah’a inandım demişti (XXVII. 20-44. – Süleyman, B. 226’nın izahına da bkz.).</p>

  <p class="normal">B. 2814. Rableri suvarır, kandırır onları. LXXVI. sûrenin 21. âyetinin son kısmıdır.</p>

  <p class="normal">B. 2825. İki yay kadar, daha da yakın. Münezzehtir noksan sıfatlardan kulunu… maddesine, B. 233’ün izahına bkz..</p>

  <p class="normal">B. 2836. Perde ardı. XLII. sûrenin 51. âyeti, “Ve hiçbir insana Allah, vahiy yoluyla, yahut perde ardından, yahut da bir elçi göndermek sûretiyle olmadıkça söz söylemez; izniyle dilediğini vahyeder ona; şüphe yok ki o pek yücedir; hüküm ve hikmet sahibidir” meâlindedir. “Perde ardından” sözüyle sesin duyulduğu, meleğin görülmediği anlatılmaktadır. Bundan sonraki âyette, Hz. Peygamber’e Cebrâil’in gönderildiği bildirilmektedir. Beyitte bu âyete işaret vardır.</p>

  <p class="normal">B. 2837. Rab – selâm. XXXVI. sûrenin 58. âyetinde, “Onlara rahim Rabden söylenen sözde selâm, esenlik size sözüdür” buyurulmaktadır; bu âyete işarettir.</p>

  <p class="normal">B. 2848. Arı uğultusu. Hz. Peygamber, kendisine vahyin, bâzı kere arı uğultusu sesiyle geldiğini bildirmiştir (A. Gölpınarlı: Kur’an-ı Kerim ve Meâli; İst. Remzi K. 1377, II. 1958; Açıklama; II, Vahiy; s. VIII-X).</p>

  <p class="normal">B. 2869. Meclisler – Eminlik. “Söz budur ancak: Meclisler, eminlikle durur.” (Hadis; Al-Câmi’; I, 86)</p>

  <p class="normal">B. 2870. Din – öğüt. “Söz budur ancak: Din öğüttür.” (Hadis, Al-Câmi’; I, s. 86).</p>

  <p class="normal">B. 2871. Ayrılık – azap. “Topluluk rahmettir, ayrılık azap.” (Hadis; Al-Câmi’; I, s. 121).</p>

  <p class="normal">B. 2872. Kaybettiğinize acıklanmayın. III. sûrenin 153. ve LVII. sûrenin 23. âyetinde, elden çıkana ve gelip çatan musibete acıklanmamak, ele geçene de ferahlanıp sevinmemek emredilmektedir; beyit bu âyete işaret ediyor.</p>

  <p class="normal">B. 2873. Barış – hayır. IV. sûrenin 128. âyetinde, barışın hayırlı olduğu bildirilmektedir; bu âyete işaret ediliyor.</p>

  <p class="normal">B. 2874. Allah – esenliğe çağırış. X. sûrenin 25. âyetinde Allah’ın kullarını esenlik yurduna çağırdığı bildirilmektedir. Beyit, bu âyete işaret etmektedir.</p>

  <p class="normal">B. 2875. Yoksulluk övüncüm. “Yoksulluk övüncümdür, onunla övünürüm” meâlindeki sözü, Sefinetü’l-Bihâr hadis olarak kabul etmektedir. “Yoksulluk, nerdeyse küfür olacaktı” meâlindeki hadisle ve yoksulluktan Tanrı’ya sığınılan hadislerle bu hadisin çatışması çeşitli tevillere yol açmıştır. Övünülen yoksulluk, zengin bile olsa, kişinin Tanrı’ya karşı yokluğunu, aczini, yoksulluğunu idrak etmesi, kendisine varlık vermemesi, benlikten, bencillikten arınmasıdır. Bu irfana eren kişi, zengin bile olsa yoksulluğunu bilir; övünecekse, onunla övünür. (c. II, s. 377-380)</p>

  <p class="normal">B. 2876. Rabbime konuk olurum. “Sakının, bir günün orucunu öbür güne ulamayın; siz bu hususta bana benzemezsiniz. Ben, Rabbime konuk olurum da Rabbim beni doyurur, suya kandırır; ibadette gücünüz yeterince direnin.” (Hadis; Câmi’; I, s. 97)</p>

  <p class="normal">B. 2877. Mûsa – Tur Dağı. İmranoğlu Mûsa – Firavun, B. 142’nin izahına bkz.</p>

  <p class="normal">B. 2879. Parmaklar. LXXV. sûre, “And olsun kıyamet gününe ve and olsun kendini kınayıp duran nefse; sanıyor mu insan, kemiklerini hiç mi toplayamayız? Evet, değil kemiklerini, parmak uçlarını bile düzüp koşmaya gücümüz yeter” meâlindeki âyetlerle başlar (1-4).</p>

  <p class="normal">B. 2880. Susun. “Kur’an okunduğu zaman dinleyin ve susun…” meâlindeki âyete işaret edilmektedir. (VII. 204)</p>

  <p class="normal">B. 2912. Ca’fer-i Tayyar. B. 990’ın izahına bkz.</p>

  <p class="normal">B. 2914. Rableri suvarır, kandırır onları. LXXVI. sûrenin 21. âyetinin son kısmıdır.</p>

  <p class="normal">B. 2940. Allah ipi. III. sûrenin 103. âyetinde, Allah ipine yapışmak ve ayrılmamak emredilmekte, birbirinize düşmandınız, kalblerinizi uzlaştırdı, nimetiyle kardeş oldunuz; oysa ateşle dolu bir çukurun kıyısındaydınız, sizi ateşten kurtardı buyurulmaktadır. Hz. Muhammed, Veda haccında, kendi yerine geçecek iki değerli şey bıraktığını, bunların birinin gökten yere uzatılmış Allah ipi olan Kur’an, öbürünün de Ehlibeyti olduğunu, bunların kıyamette kendisiyle buluşuncaya dek birbirinden ayrılmayacaklarını buyurarak “Allah ipi”nin Kur’an olduğunu bildirmiştir. (Müslim, Tirmizî, Nesei, Müsned, Müstedrek vs.den naklen Fadâilü’l-Hamse, c. II, s. 43-56)</p>

  <p class="normal">B. 2941. Yusuf – kuyu. B. 75’in izahına bkz.</p>

  <p class="normal">B. 2941. Yusuf – Mısır Azizi. B. 75’in izahına bkz.</p>

  <p class="normal">B. 2954. Nuh – ömür. Nuh Peygamber’in kavmini dokuz yüz elli yıl imana davet ettiği Kur’an’da anılmaktadır. (XXIII. 23. Nuh – Tufan, B. 3219’un izahına bkz.)</p>

  <p class="normal">B. 2954. Lokman. Eyyub Peygamber’in kız kardeşinin, yahut teyzesinin oğlu olduğu, Habeşî bir köle bulunduğu rivayet edilmiştir. XXXI. sûre Lokman sûresi adını taşır. VII-VI. yüzyıllarda yaşayan Esope olduğunu kabul edenler vardır. Peygamber, yahut bir eren olduğu söylenir. (Savary’nin Kur’an terc. s. 407, Not 1. E. H. Palmer terc. s. 350, Not 1)</p>

  <p class="normal">B. 2954. Huten – güzel. Hıtay – Türk maddesine, B. 2418’in izahına bkz.</p>

  <p class="normal">B. 2958. Tanrı arslanı – kuyu. Tanrı arslanı, Hz. Ali’dir. Ali’nin, Hz. Peygamber’den duyduğu sırları, dayanamayıp bir kuyuya söylediği, bu battal kuyunun kıyısında çıkan kamışlardan birini bir çobanın kesip kaval yaptığı, kavalı çalmaya başladığı zaman, o sırların müphem bir sûrette yayıldığı hakkındaki halk inancına işaret edilmektedir.</p>

  <p class="normal">B. 2960. Kur’an – Kurban. Kurban kesilmeden başucunda Kur’an okunması âdetti.</p>

  <p class="normal">B. 2993. Mesîh. B. 1586’nın izahına bkz.</p>

  <p class="normal">B. 2996. Muhtesip. Hesap gören mânasınadır. Metinlerden, şehrin asayişine bakan, zaptiye işlerine nezaret eden memur olduğu anlaşılmaktadır.</p>

  <p class="normal">B. 2999. Havuz gibi sağraklar. B. 226 ve B. 980’nin izahına bkz.</p>

  <p class="normal">B. 3012. Gözlerim uyur, gönlüm uyumaz. “Gözlerim uyur, kalbim uyumaz.” (Hadis; Al-Câmi’, II, s. 111)</p>

  <p class="normal">B. 3030. Onda bir – öşür. Eskiden, ekilen ekinin onda biri devletin hakkıydı. Devlet bu hakkı iltizam yoluyla satardı. İltizamcı, yâni bu hakkı tahminî bir değerle satın alan, satın aldığı bölgedeki, yahut köydeki tarlalara hasat zamanı adamlarını yollar, onda birini alır, satardı. Mahsul iyi olur, yahut verdiği para az olursa kâr ederdi. Fakat mahsul olmasa da, verdiği para çok olsa da ölçek hileleriyle, tehditlerle, inancı istismarla, hasılı çeşitli yollarla köylü zulüm görür, âşarı alan mutlaka kâr ederdi.</p>

  <p class="normal">B. 3032. Baç. Kudretli bir hükümdarın, kendinden âciz hükümdarlardan aldığı vergiye, ülkeye gelip gidenlerden ve alışverişle uğraşanlardan alınan paraya denir.</p>

  <p class="normal">B. 3063. Yeryüzü – beşik. Mehd beşik ve döşemek mânasınadır. LI sûrenin 48. âyetinde, “Ve yeryüzünü yayıp döşedik, daha da güzel döşeriz” denmekte, XX. sûrenin 53, XLIII. sûrenin 10. âyetlerinde de yeryüzü döşemeye benzetilmektedir. Beyitte bu âyetlere işaret vardır.</p>

  <p class="normal">B. 3084. Yunus – balık. B. 1784’ün izahına bkz.</p>

  <p class="normal">B. 3121. Şems. Giriş’e bkz.</p>

  <p class="normal">B. 3121. Elest. B. 589’un izahına bakınız.</p>

  <p class="normal">B. 3125. Kedinin heybeye girmesi. Kediyi torbaya, çuvala, heybeye koymak, hile etmek, torba, çuval ve heybeden çıkarıp salvermek, hileden vazgeçmek anlamlarına gelir.</p>

  <p class="normal">B. 3147. Eflâtun. B. 510’un izahına bakınız.</p>

  <p class="normal">B. 3148. Zahîre – Kanûn. Zahîre, hicrî 530’da (1135) ölen Zeynüddin İsmail b. Huseyni’l-Cürcâni’nin tıbba ait 12 ciltlik kitabının adıdır. Bu kitabın asıl adı Zahîre-i Harezmşahî’dir. Kanûn, 428’de (1036) ölen meşhur Şeyhu’r-Reis Ebû Ali Huseyn’in tıbba ait kitabıdır. Bu zat İbni Sînâ diye meşhurdur.</p>

  <p class="normal">B. 3177. Şihâbeddin. 539 hicrîde (1144) Bağdat’ta vefat eden ve Avârifü’l-Maârif adlı tasavvufî bir eseri, fütüvvete ait de bir risalesi bulunan Şihâbeddin Sühreverdî, yahut 587’de (1191) öldürülen, Şems’in büyük saydığı, sevdiği Şihâbeddin Sühreverdî-i Maktul (Menâkibü’l-Ârifîn; II, s. 674-675) olabilir. Mevlânâ’nın çağdaşlarından biri olması ihtimali de vardır (aynı kitap. I, s. 222-223, 465; II, 932-933, 977).</p>

  <p class="normal">B. 3219. Nuh – tufan. İlk insan ve ilk peygamber olan Âdem’in torunlarındandır. Ulu beş peygamberin biridir. İnsanlar kötülüğe düşmüşler, Tanrı onları doğru yola davet etmek için Nuh’u göndermiş, XXIX. sûrenin 14. âyetinde bildirildiği veçhile dokuz yüz elli yıl kavminin içinde kaldığı halde kendisine pek az kişi iman etmiş. Bunun üzerine yeryüzünde tandır altından su kaynar gibi sular kaynayıp fışkırmaya, gökten yağmur yağmaya başlamış, Nuh daha önce yaptığı gemiye, Tanrı emriyle inananları ve her mahlûktan bir çifti almış, sular dağlar gibi dalgalanmaya başladığı sırada oğullarından biri de iman etmediği için boğulanlara katılmıştı. Tufanın sonunda gemi Ararat dağlarının bir tepesi olan Cudi’ye oturmuş, gemidekiler dışarı çıkmışlar, insan nesli yeniden onlardan türemiş. Nuh ve Tufan XI. sûrenin 25-50. âyetlerinde anlatıldığı gibi, Nuh’un adı pek çok sûrenin pek çok âyetinde geçer. XXXIII. surenin 7. âyetinde, Ulü’l-Azm beş peygamber arasında anılır. LXXI. sûrenin adı Nuh sûresidir; bu sûrede de kendisinden ve kavminden bahsedilir. Ahd-i Atıyk’te “Tekvin” bölümünün 6-10. babları Nuh’a aittir.</p>

  <p class="normal">B. 3221. Beş Duygu. Görmek, işitmek, koku almak, lezzet almak, vücutla ve bilhassa el ve parmaklarla dokunulan şeyin sert yumuşak, yaş, kuru, soğuk ve sıcak olduğunu anlamak duygularına “Havâss-i Hams – Beş duygu” denir.</p>

  <p class="normal">B. 3236. Yeryüzü – genişlik. IV. sûrenin 97, XXIX. sûrenin 56, XXXIX. sûrenin 10. âyetlerinde yeryüzünün geniş olduğu çeşitli münasebetlerle bildirilir.</p>

  <p class="normal">B. 3267. Rûyin-ten. Farsça, demir bedenli, güçlü kuvvetli mânasınadır. İran’ın Keyler sülâlesinden İsfendiyar’ın lâkabıdır. Tanrı’nın kudreti, yaratıcının lûtfu mânalarına da gelir.</p>

  <p class="normal">B. 3267. Ferîdûn. İran’ın mitolojik tarihinde Cemşîd (B. 30’a bkz.), Tanrılık dâvasına kalkıştıktan sonra halkın sevgisini yitirmiş, asıl bakımından Arap olan Dahhâk İran’ı istila etmiş Cemşîd Çin’e kaçmıştır. Bir gün Şeytan, insan şeklinde gelip Dahhâk’ın omuzlarını öpmüş, öptüğü yerlerden birer yılan çıkmış. Kesildikçe gene bitermiş bu yılanlar. Bu sefer Şeytan, bir hekim kılığında gelip ergenlik çağına girmemiş erkek çocuk beyni sürülürse bu yılanlar kurur demiş ve her gün bir beyin sürülmesini söyleyip gitmiş. Dahhâk’ın emriyle küçük çocuklar öldürülüp beyinleri sürülmeye başlanmış. Gâve adlı bir demirci bu zulme dayanamayıp evlât acısıyla isyan etmiş, önlüğünü örsüne geçirip bayrak yapmış; halk da peşine düşmüş, Dahhâk öldürülmüş, yerine Cemşîd soyundan Ferîdûn tahta çıkarılmış. Ferîdûn, eski Hint-İran mabutlarından Traitana’dır; Aresla’da hayır meleklerinden Thraâtaona tarzında geçer (Dahhâk için Ejderhâ maddesine, B. 1972’ye bkz.)</p>

  <p class="normal">B. 3279. Amîd. Selçuklulardan Tuğrul Bey’in veziridir. Asıl adı Ebû Nasr Muhammed’dir. Edebiyat ve kitabette büyük bir şöhret kazanmıştı. Birçok hikâyede adı geçen bu zat 456’da (1063-1064) idam edilmiştir.</p>

  <p class="normal">B. 3329. Sabır otu. İlaç için kullanılan ve sarısabır da denen zamklı ve acı bir ot.</p>

  <p class="normal">B. 3332. Altı yön. Altı köşeli ayna maddesine, B. 21’in izahına bkz.</p>

  <p class="normal">B. 3469. Tandır – su. Tufan, tandırın altında su kaynamasıyla başlamıştır. (Nuh – Tufan B. 3219’un izahına bkz.)</p>

  <p class="normal">B. 3473. Mûsa – ayakkabı. Mûsa – Ağaç maddesine, B. 1469’un izahına bkz.</p>

  <p class="normal">B. 3527. Ulu Arif Çelebi. (CCLVI. şiir) Mevlânâ’nın torunu ve Sultan Veled’in oğludur. 670 hicrîde (1272) doğmuş, 719’da vefat etmiştir (1320). Bu şiir, onun doğumu dolayısıyla söylenmiştir. Ulu Arif Çelebi’ye Arif-i Kebîr de denir. (Mevlânâ’dan Sonra Mevlevîlik, s. 65-95)</p>

  <p class="normal">B. 3530. Günde beş kere nöbet. Beş vakit namaz için okunan ezan.</p>

  <p class="normal">B. 3543. Levh-i Mahfuz. Kur’an-ı Kerim’in LXXXV. sûresinin son âyeti olan 22. âyetinde geçer. Levh, üstü düz şeye denir. Levh-i Mahfuz, korunmuş levh mânasınadır; bu sözden maksat, noksandan, fazlalıktan korunduğunu değiştirilemeyeceğini anlatmaktır. Tanrı’nın ilk olarak Levh ve Kalem’i yaratıp Kalem’e, rahman ve rahim Allah adıyla gerçekten de ben eşi, ortağı olmayan Allah’ım meâlindeki yazıyı yazmasını buyurduğu, Hz. Peygamber’e ilham yoluyla bildirilen Tanrı sözlerindendir (Hadis-i Kudsî; El-İthâfât; s. 105-106). Levh, Akl-ı Küll, Kalem de Nefs-i Küll (B. 43’ün izahına bkz.) olarak tevil edildiği gibi, Levh’i Tanrı bilgisi, Kalem’i de Tanrı irâdesi olarak kabul edenler vardır.</p>

  <p class="normal">B. 3544. Rızık – gök. LI sûrenin 22. âyetinde, “Rızkınız göktedir” buyurulmakta ve yağan yağmurla nebatların yeşerip geliştiği, canlılara rızk olduğu bildirilmektedir. Beyitte bu âyete işaret vardır.</p>

  <p class="normal">B. 3557. Hulûl – Hulûlî. Hulûl, Arapça bir sözdür ve gelmek, bir şeyin bir yere, bir şeye girmesi mânasına gelir. Terim olarak, Tanrı’nın bir kulun bedenine girmesi, bir kulun varlığından görünmesine inanmaya “Hulûl”, bu inancı benimseyene “Hulûlî” denir; İslâm dininde bu inanç bâtıl bir inançtır; bu inancı benimseyen de kâfirdir.</p>

  <p class="normal">B. 3580. Candan tatlı ne var. Türk atasözü.</p>

  <p class="normal">B. 3601. Yâ Sîn. Sîn Hz. Muhammed’in adıdır. (Yâ Sîn-Yâsîn soyu, B. 2512’nin izahına bkz.). Arap alfabesinde 12. harf olan “sin” harfi, iki küçük bir büyük çanaktan teşekkül eder. Küçük çanaklara “diş” denir. Aynı zamanda Arapçada “sinn”, diş ve insanın yaşı mânalarına gelir. Bu bakımdan kelimenin çeşitli mânalarıyla kelime oyunları yapılır.</p>

  <p class="normal">B. 3623. Len Terâni. Mûsa – erinî, len terânî B. 224’ün izahına bkz.</p>

  <p class="normal">B. 3703. Ölü – diri. X. sûrenin 31, XXX. sûrenin 19. âyetinde, Allah’ın ölüden diri, diriden de ölü izhâr ettiği bildirilir. Bu âyetlere işaret edilmektedir.</p>

  <p class="normal">B. 3704. Kubad – Rüstem. Sencer – Keykubad, B. 140 ve Rüstem – Zâl, B. 215’in izahına bkz.</p>

  <p class="normal">B. 3723. Hamd Sûresi. Kur’an-ı Kerim’in ilk sûresi. Bu sûreye açış, başlangıç mânasına gelen “Fâtiha Sûresi” dendiği gibi, “Hamd âlemlerin Rabbine” meâlindeki âyetle başladığı için “Hamd Sûresi” de denir.</p>

  <p class="normal">B. 3725. Tutya. Göze sürme gibi çekilen ve gözü yaşartarak görüşü artıran, eski tıpta kullanılan bir taş.</p>

  <p class="normal">B. 3731. Ayağını yorganına göre uzat. Türk atasözü. Bir işi kudretine göre yap, bir sözü bilgine göre söyle anlamını verir.</p>

  <p class="normal">B. 3749. Rahıyk. LXXXIII. sûrenin 25-26. âyetlerinde “Sunulur, içirilir onlara hâlis bir içilecek şey ki içiminin sonu pek hoştur ve sonunda misk kokar ve özleyip dileyenler, bunu özlesinler, bunu dilesinler” denmektedir. Beyitte bu âyetlere işaret edilmektedir.</p>

  <p class="normal">B. 3806. Kerbelâ – Şehitler. Muaviye’nin oğlu Yezîd halifelik dâvasına kalkışınca Hz. Peygamber’in torunu, Hz. Muhammed’in kızı Hz. Fatma’nın ve Hz. Ali’nin oğlu İmam Huseyn, İslâmın esaslarına riayet etmeyen bu zalim kişiye bey’at etmemiş, İslâm’ın emniyet yurdu olan Mekke’de ve Hz. Peygamber’in yattığı Medine’de kan dökülmemesi için Hicaz’dan çıkmış, kendisini davet eden Kûfelilere ulaşmak üzere Irak’a hareket etmişti. Hicretin 61. yılının ilk ayı olan Muharrem ayının ikinci günü Kerbelâ’ya varmış, Kûfe’den Yezîd’in valisi Ziyâd oğlu Ubeydullah tarafından gönderilen, sonra Şam’dan da yollanan askerle otuz iki bin kişiyi bulan bir ordu tarafından kuşatılmıştı. Aynı ayın yedinci günü Fırat nehri Yezîd ordusu tarafından muhafazaya alınıp Hz. Huseyn ve ashabı susuz bırakılmışlar, ayın onuncu günü savaşta Hz. Huseyn ve altı aylık çocuğuna varıncaya kadar bütün ashabı şehit edilmişler, Ehl-i Beyt esir edilip Kûfe’ye, oradan Şam’a götürülmüş, sonra Medine’ye yollanmıştı. Mevlânâ’nın CCLXXIX. şiiri, bu elim vak’ayı hatırlatan bir mersiyedir.</p>

  <p class="normal">B. 3819. Dört yamalı hırka. Beden, varlık âlemi, eskilere göre dört unsurdan, yâni “hava, su, ateş, toprak”tan meydana gelmiştir ki bunlara dört unsur, dört direk mânasına “Anâsır-ı erbaa – Erkân-ı erbaa” denir ve bunlarda dört tabiat (Tabây-i erbaa), yâni soğukluk, yaşlık, sıcaklık ve kuruluk vardır.</p>

  <p class="normal">B. 3836. Çöreotu, üzerlik – nazar. Çocuklar hastalanınca ateşe çöreotu, üzerlik, yedi dükkân süprüntüsü atılır, buğusuyla tütsülenir, bu sûretle nazar değmesinin önüne geçildiğine inanılırdı. Büyükler de bu tarzda tütsülenirler, nazardan korunurlardı.</p>

  <p class="normal">B. 3855. Süleyman – karınca. B. 226’nın izahına bkz.</p>

  <p class="normal">B. 3855. Dağ – Davud. Davud – Demir maddesine, B. 189’un izahına bkz.</p>

  <p class="normal">B. 3861. Emanet – insan. XXXIII. sûrenin 72. âyetinde emanetin göklere, yeryüzüne, dağlara arz edildiği, fakat onların yüklenmekten çekindikleri, korktukları, insana yükletildiği, insanınsa pek zalim ve cahil olduğu bildirilmektedir. Râgıb-ı İsfahâni, Müfredât’ta emaneti akıl olarak kabul eder. Sûfîler, Tanrı sıfatlarıdır derler.</p>

  <p class="normal">B. 3862. Kimya. Eskilere göre bakır, gümüş, demir ve diğer madenler muayyen miktarlarda karıştırılır, muayyen şartlarla eritilir ve bu halitaya iksir denen ve ne olduğu kesin olarak bilinmeyen nesne de ilâve edilirse altın olur. Bu bilgiye, bu ameliyeye kimya dendiği gibi “İlm-i Kâf” da denirdi.</p>

  <p class="normal">B. 3862. Allah razılığı. “Kim Allah’tan razı olursa Allah da ondan razı olur” hadisine işaret edilmektedir (Câmi’; II, s. 155).</p>

  <p class="normal">B. 3893. Yılan – sopa. İmranoğlu Mûsa – Firavun, B. 142’nin izahına bkz.</p>

  <p class="normal">B. 3894. Bukalemun. Hareket ettikçe renkten renge giren ve rengi değişip duran bir hayvan. İnancı, fikri belli olmayan, esen havaya göre mezhep ve meşrep değiştiren karaktersiz kişiler bu hayvana benzetilir.</p>

  <p class="normal">B. 3895. Nil – kan. İmraoğlu Mûsa – Firavun, B. 142’nin izahına bkz.</p>

  <p class="normal">B. 3927. Tanrı huyu. “Güzel huy, ulular ulusu Allah’ın huyudur, sıfatıdır.” (Hadis; Al-Câmi’; I. s. 124)</p>

  <p class="normal">B. 3928. Günde beş kere ululuk nöbeti. Muayyen zamanlarda, bilhassa doğumlarına, tahta çıkışlarına tesadüf eden günlerde, bir yere gittikleri zaman, geldikleri vakit padişahların ululuklarını bildirmek üzere davullar dövülür, “padişahım çok yaşa” diye bağrılırdı. Sonraları “nöbet vurmak” denen bu âdet yerine top atılması geçti. Beyitteki, günde beş vakit ululuk nöbetiyse, bütün Müslüman ülkelerinde okunan beş vakit namazın ezanıdır ki her ezanda iki kere Hz. Muhammed’in Allah’ın Resûlü olduğu söylenir. Ezan, Hz. Muhammed’in ululuk nöbeti olarak vasfedilmektedir.</p>

  <p class="normal">B. 3958. Nu’man. Hanefî mezhebinin kurucusu Ebû Hanîfe Nu’man b. Sabit, hicrî 80. yılda (699) Kûfe’de doğmuş, 150’de (767) Bağdat’ta ölmüştür. Hanefî mezhebine sâlik olan Müslümanlar Ebû Hanîfe’ye “İmam-ı A’zam” derler ki uyulacak en büyük zat anlamına gelir.</p>

  <p class="normal">B. 3961. Abbas – uğruluk. Hikâyelere geçen ve hırsızlıkla ün kazanan, Uğru Abbas diye anılan bu adamın XIII. yüzyıldan önce yaşadığı, hikâyelerinin yayıldığı anlaşılmaktadır.</p>

  <p class="normal">B. 3973. Bilginlerin mürekkepleri – Şehitlerin kanları. “Bilginlerin mürekkepleriyle şehitlerin kanları tartıldı; bilginlerin mürekkepleri, şehitlerin kanlarından ağır geldi.” (Hadis, Câmi’; II, s. 176)</p>

  <p class="normal">B. 3976. Amellerin en üstünü. “Amellerin, ibadetlerin en üstünü, mümin kardeşini sevindirmek, yahut borcunu ödemek, yahut onu doyurmaktır.” (Hadis; Al-Câmi’; I. s. 40)</p>

  <p class="normal">Abbas – uğruluk: B. 3961</p>

  <p class="normal">Abıhayat: B. 415</p>

  <p class="normal">Âdem – adlar: B. 1487</p>

  <p class="normal">Âdem – buğday: B. 250</p>

  <p class="normal">Âdem – Havva: B. 1272</p>

  <p class="normal">Âdem – İblis: B. 151</p>

  <p class="normal">Âdem – tövbe: B. 2431</p>

  <p class="normal">Âfâkıy – Mekki: B. 495</p>

  <p class="normal">Ahmed: B. 836</p>

  <p class="normal">Ahmed-i Muhtâr: B. 1046</p>

  <p class="normal">Akl-ı Evvel: B. 2135</p>

  <p class="normal">Akl-ı Küll – Nefs-i Küll: B. 44</p>

  <p class="normal">Akrep – Balık: B. 2038</p>

  <p class="normal">Âlem-i Kübrâ – Âlem-i Sugrâ: B. 38</p>

  <p class="normal">Allah – esenliğe çağırış: B. 2874</p>

  <p class="normal">Allah de, bırak: B. 2440</p>

  <p class="normal">Allah ipi: B. 2940</p>

  <p class="normal">Altı köşeli ayna: B. 21</p>

  <p class="normal">Altı yön: B. 3332</p>

  <p class="normal">Amîd: B. 3279</p>

  <p class="normal">Aptallar – Cennet: B. 33</p>

  <p class="normal">Arı uğultusu: B. 2848</p>

  <p class="normal">Arslan – Öküz: B. 1065</p>

  <p class="normal">Arş: B. 482</p>

  <p class="normal">Ashab-ı Kehf: B. 231</p>

  <p class="normal">Ateş – Mûsa: B. 157</p>

  <p class="normal">Ay – tas çalmak: B. 1527</p>

  <p class="normal">Ay, Zühre, Güneş, Ülker:</p>

  <p class="normal">B. 2562</p>

  <p class="normal">Ayın – Şın – Kâf: B. 1849</p>

  <p class="normal">Ayrılık – azap: B. 2871</p>

  <p class="normal">Âzer – put: B. 982</p>

  <p class="normal">Azimet: B. 1528</p>

  <p class="normal">Baç: B. 3032</p>

  <p class="normal">Balgam, safra, sevda, kan: B. 36</p>

  <p class="normal">Barış – hayır: B. 2873</p>

  <p class="normal">Baycu: B. 2747</p>

  <p class="normal">Bel’am: B. 1534</p>

  <p class="normal">Belâdur: B. 2531</p>

  <p class="normal">Beş Duygu: B. 3221</p>

  <p class="normal">Beytü’l-mamûr: B. 423</p>

  <p class="normal">Bukalemun: B. 3894</p>

  <p class="normal">Bulgar güzeli: B. 1649</p>

  <p class="normal">Burâk: B. 340</p>

  <p class="normal">Ca’fer-i Tayyar: B. 990</p>

  <p class="normal">Calinos: B. 101</p>

  <p class="normal">Cebir – ihtiyâr: B. 108</p>

  <p class="normal">Cebrâil: B. 2010</p>

  <p class="normal">Cem – Cemşîd: B. 30</p>

  <p class="normal">Cem – kadeh: B. 1708</p>

  <p class="normal">Cüneyd, Bâyezîd: B. 1189</p>

  <p class="normal">Çöreotu, üzerlik – nazar:</p>

  <p class="normal">B. 3836</p>

  <p class="normal">Dağ – Davud: B. 3855</p>

  <p class="normal">Davud – Demir: B. 189</p>

  <p class="normal">Define – Karun: B. 2162</p>

  <p class="normal">Devlet kuşu: B. 1142</p>

  <p class="normal">Din – öğüt: B. 2870</p>

  <p class="normal">Doğan – el: B. 48</p>

  <p class="normal">Dokuz gök: B. 580</p>

  <p class="normal">Dört yamalı hırka: B. 3819</p>

  <p class="normal">Dudu – şeker: B. 795</p>

  <p class="normal">Düldül: B. 1427</p>

  <p class="normal">Ebû Bekr-i Rebâbî: B. 1955</p>

  <p class="normal">Edhemoğlu İbrahim: B. 2439</p>

  <p class="normal">Eflâtun: B. 510</p>

  <p class="normal">Ejderhâ: B. 1972</p>

  <p class="normal">Elest: B. 589, B. 3121</p>

  <p class="normal">Elif – bir şeyi yok: B. 361</p>

  <p class="normal">Elif – hemze: B. 1853</p>

  <p class="normal">Emanet – insan: B. 3861</p>

  <p class="normal">Felek: B. 2002</p>

  <p class="normal">Ferhad, Husrev – Şirin: B. 1977</p>

  <p class="normal">Ferîdûn: B. 3267</p>

  <p class="normal">Fil ashabı: B. 2483</p>

  <p class="normal">Firdevs: B. 204</p>

  <p class="normal">Geri dön: B. 46</p>

  <p class="normal">Gulyabani: B. 103</p>

  <p class="normal">Gusül: B. 1177</p>

  <p class="normal">Güneş – balçık: B. 1490</p>

  <p class="normal">Güneş – dördüncü kat gök:</p>

  <p class="normal">B. 581</p>

  <p class="normal">Güneşin batıdan doğması:</p>

  <p class="normal">B. 978</p>

  <p class="normal">Halil – kuşlar: B. 2579</p>

  <p class="normal">Hallâc-ı Mansûr: B. 2291</p>

  <p class="normal">Hamd Sûresi: B. 3723</p>

  <p class="normal">Harezm – Gor Savaşı: B. 251</p>

  <p class="normal">Hârût, Mârût – büyü: B. 729</p>

  <p class="normal">Haşir – Neşir: B. 2019</p>

  <p class="normal">Hayber: B. 589</p>

  <p class="normal">Hayder: B. 487</p>

  <p class="normal">Hıristiyan – zünnâr: B. 1175</p>

  <p class="normal">Hıtay – Türk: B. 2418</p>

  <p class="normal">Hızır – Gemi: B. 106</p>

  <p class="normal">Hızır, İlyas – Abıhayat: B. 1069</p>

  <p class="normal">Hint: B. 728</p>

  <p class="normal">Hint kılıcı: B. 1570</p>

  <p class="normal">Hulûl – Hulûlî: B. 3557</p>

  <p class="normal">Humeyrâ: B. 1847</p>

  <p class="normal">Hurrem Şah: B. 1536</p>

  <p class="normal">Husrev- Şirin: B. 100</p>

  <p class="normal">Huten – güzel: B. 2954</p>

  <p class="normal">İbrahim Halil – Nemrud, Ateş: B. 187</p>

  <p class="normal">İki baş aşağı kandil: B. 931</p>

  <p class="normal">İki büklüm – kâf, nun: B. 2063</p>

  <p class="normal">İksir: B. 1856</p>

  <p class="normal">İmranoğlu Mûsa – Firavun:</p>

  <p class="normal">B. 142</p>

  <p class="normal">İncir – zeytin: B. 2560</p>

  <p class="normal">İrem: B. 201</p>

  <p class="normal">İsa – ahmak: B. 1197</p>

  <p class="normal">İsa – Deccâl: B. 95</p>

  <p class="normal">İsa – Gökten inmek: B. 1187</p>

  <p class="normal">İsa – İğne: B. 635</p>

  <p class="normal">İslâm – Lâm: B. 552</p>

  <p class="normal">İsrâfîl: B. 1707</p>

  <p class="normal">Kâbe – Zemzem: B. 152</p>

  <p class="normal">Kadir gecesi: B. 700</p>

  <p class="normal">Kafdağı: B. 442</p>

  <p class="normal">Kalender: B. 687</p>

  <p class="normal">Karanlık – abıhayat: B. 1876</p>

  <p class="normal">Karga – kılavuz: B. 49</p>

  <p class="normal">Karun: B. 228</p>

  <p class="normal">Kehribar – Saman çöpü: B. 111</p>

  <p class="normal">Kerbelâ – Su: B. 1240</p>

  <p class="normal">Kerbelâ – Şehitler: B. 3806</p>

  <p class="normal">Kevser: B. 983</p>

  <p class="normal">Kimya: B. 3862</p>

  <p class="normal">Koç burcu – Güneş: B. 2571</p>

  <p class="normal">Kubad – Rüstem: B. 3704</p>

  <p class="normal">Kudüs – Frenk: B. 120</p>

  <p class="normal">Kul cüzler – Kul Huvallah:</p>

  <p class="normal">B. 2044</p>

  <p class="normal">Kur’an – Kurban: B. 2960</p>

  <p class="normal">Kuyumcu: B. 10</p>

  <p class="normal">Küfür – İman: B. 689</p>

  <p class="normal">Lâ’l – Güneş: B. 87</p>

  <p class="normal">Len Terâni: B. 3623</p>

  <p class="normal">Levh-i Mahfuz: B. 3543</p>

  <p class="normal">Leylâ – Mecnun: B. 12</p>

  <p class="normal">Lokman: B. 2954</p>

  <p class="normal">Mağara Dostu – Zül-fekaar:</p>

  <p class="normal">B. 345</p>

  <p class="normal">Mahmud – Eyaz: B. 180</p>

  <p class="normal">Meclisler – Eminlik: B. 2869</p>

  <p class="normal">Medyen ashabı: B. 2587</p>

  <p class="normal">Mehmûz – malûl, sıhhat:</p>

  <p class="normal">B. 1806</p>

  <p class="normal">Meryem – hurma fidanı:</p>

  <p class="normal">B. 1080</p>

  <p class="normal">Meryem – Ye, İç: B. 961</p>

  <p class="normal">Mesîh: B. 1586</p>

  <p class="normal">Mevlânâ: B. 470</p>

  <p class="normal">Mısır – şeker: B. 639</p>

  <p class="normal">Mirrîh: B. 1756</p>

  <p class="normal">Muhtesip: B. 2996</p>

  <p class="normal">Mûsa – Ağaç: B. 1469</p>

  <p class="normal">Mûsa – erini, len terânî: B. 224</p>

  <p class="normal">Mûsa – Tur Dağı: B. 2877</p>

  <p class="normal">Mûsa – vade yeri: B. 1263</p>

  <p class="normal">Mûsa kavmi – soğan, pırasa:</p>

  <p class="normal">B. 2348</p>

  <p class="normal">Mûsa, Hârun – Hızır: B. 636</p>

  <p class="normal">Mustafâ – süt: B. 960</p>

  <p class="normal">Müşteri: B. 1066</p>

  <p class="normal">Mütenebbî: B. 2400</p>

  <p class="normal">Nemrud – sivrisinek: B. 2229</p>

  <p class="normal">Nerkis: B. 415</p>

  <p class="normal">Nesr-i Tâir: B. 1058</p>

  <p class="normal">Nev-rûz: B. 2421</p>

  <p class="normal">Nil – kan: B. 3895</p>

  <p class="normal">Nu’man: B. 3958</p>

  <p class="normal">Nuh – ömür: B. 2954</p>

  <p class="normal">Nuh – tufan: B. 3219</p>

  <p class="normal">Ol (Kün) – kâf, nun: B. 941</p>

  <p class="normal">Onda bir – öşür: B. 3030</p>

  <p class="normal">Oruç tutan – akşam çağı:</p>

  <p class="normal">B. 2394</p>

  <p class="normal">Ölü – diri: B. 3703</p>

  <p class="normal">Ömer – Osman: B. 1476</p>

  <p class="normal">Perde ardı: B. 2836</p>

  <p class="normal">Piyade – şah: B. 1878</p>

  <p class="normal">Put: B. 970</p>

  <p class="normal">Rab – selâm: B. 2837</p>

  <p class="normal">Rahıyk: B. 3749</p>

  <p class="normal">Recep – şaban: B. 1470</p>

  <p class="normal">Rık’a, nesih: B. 294</p>

  <p class="normal">Rızık – gök: B. 3544</p>

  <p class="normal">Rûhü’l-Kudüs: B. 1662</p>

  <p class="normal">Rum: 269, 333, 334</p>

  <p class="normal">Rum – Zenci, Rum ülkesi:</p>

  <p class="normal">B. 269</p>

  <p class="normal">Rûyin-ten: B. 3267</p>

  <p class="normal">Rüstem – Zâl: B. 215</p>

  <p class="normal">Rüstem-i Destan: B. 1374</p>

  <p class="normal">Sabır otu: B. 3329</p>

  <p class="normal">Saç – kâfir: B. 2107</p>

  <p class="normal">Sadberk gülü: B. 1166</p>

  <p class="normal">Safran – gülmek: B. 2737</p>

  <p class="normal">Sahip-kıran: B. 553</p>

  <p class="normal">Sâmirî – öküz: B. 1626</p>

  <p class="normal">Sekiz cennet: B. 33</p>

  <p class="normal">Semâ’: B. 1224</p>

  <p class="normal">Semender: B. 687</p>

  <p class="normal">Senâî: B. 1691</p>

  <p class="normal">Sencer – Keykubad: B. 140</p>

  <p class="normal">Sınıkları, kırıkları onaran – Cebbar: B. 108</p>

  <p class="normal">Siccîn- İlliyyîn: B. 2503</p>

  <p class="normal">Sopa – ejderhâ: B. 925</p>

  <p class="normal">Sopa – yılan: B. 2225</p>

  <p class="normal">Süheyl – Yemen, akıyk: B. 57</p>

  <p class="normal">Süleyman: B. 226</p>

  <p class="normal">Süleyman – Belkıys: B. 2810</p>

  <p class="normal">Süleyman – karınca: B. 254</p>

  <p class="normal">Süleyman – onları getirin:</p>

  <p class="normal">B. 977</p>

  <p class="normal">Şah – ruh: B. 1178</p>

  <p class="normal">Şarap – keşiş: B. 815</p>

  <p class="normal">Şems: B. 3121</p>

  <p class="normal">Şihâbeddin: B. 3177</p>

  <p class="normal">Şişe – peri: B. 584</p>

  <p class="normal">Şişe incelmek: B. 585</p>

  <p class="normal">Tâif Derisi: B. 57</p>

  <p class="normal">Tandır – su: B. 3469</p>

  <p class="normal">Tanrı arslanı – kuyu: B. 2958</p>

  <p class="normal">Tanrı huyu: B. 3927</p>

  <p class="normal">Tanrı ışığı Husâmeddin: B. 58</p>

  <p class="normal">Tatar ceylanı – misk: B. 1650</p>

  <p class="normal">Telkıyn – Münker ve Nekîr:</p>

  <p class="normal">B. 1888</p>

  <p class="normal">Top – çevgân: B. 696</p>

  <p class="normal">Tuğra: B. 2623</p>

  <p class="normal">Tur Dağı – parçalanması:</p>

  <p class="normal">B. 2568</p>

  <p class="normal">Tutya: B. 3725</p>

  <p class="normal">Türk – çadır, Ay: B. 71</p>

  <p class="normal">Türk – Hintli: B. 788</p>

  <p class="normal">Türk – Yağma: B. 775</p>

  <p class="normal">Uhud Dağı: B. 675</p>

  <p class="normal">Ulu Arif Çelebi: B. 3527</p>

  <p class="normal">Unsurlar: B. 2790</p>

  <p class="normal">Usturlap: B. 602</p>

  <p class="normal">Utarid – defter: B. 2323</p>

  <p class="normal">Utarid – sarık: B. 1065</p>

  <p class="normal">Ülker: B. 1204</p>

  <p class="normal">Vird: B. 1915</p>

  <p class="normal">Vîs – Râmîn: B. 619</p>

  <p class="normal">Yağma: B. 506</p>

  <p class="normal">Yakub – Yusuf, Ken’an: B. 538</p>

  <p class="normal">Yarabbi – Lebbeyk: B. 96</p>

  <p class="normal">Yâ Sîn – Yâsîn soyu: B. 2512</p>

  <p class="normal">Yed-i Beyzâ: B. 2226</p>

  <p class="normal">Yedi değirmen: B. 1086</p>

  <p class="normal">Yedi deniz: B. 580</p>

  <p class="normal">Yemin – Yesar. Sağ – sol: B. 62</p>

  <p class="normal">Yeryüzü – beşik: B. 3063</p>

  <p class="normal">Yeryüzü – genişlik: B. 3236</p>

  <p class="normal">Yunus – balık: B. 1784</p>

  <p class="normal">Yusuf – ayna: B. 2368</p>

  <p class="normal">Yusuf – kurt: B. 600</p>

  <p class="normal">Yusuf – kuyu: B. 2941</p>

  <p class="normal">Yusuf – Mısır Azizi: B. 2941</p>

  <p class="normal">Yusuf – turunç, el doğramak:</p>

  <p class="normal">B. 1791</p>

  <p class="normal">Yusuf Peygamber: B. 75</p>

  <p class="normal">Yüz – iki kaynak: B. 150</p>

  <p class="normal">Zahîre – Kanûn: B. 3148</p>

  <p class="normal">Zat – sıfatlar: B. 40</p>

  <p class="normal">Zincir sallamak – deli: B. 1674</p>

  <p class="normal">Zühal: B. 382</p>

  <p class="normal">Zühal – fitne: B. 1066</p>

  <p class="normal">Zühre: B. 30</p>

  <p class="normal">Zülkarneyn – set: B. 839</p>

  <p class="normal">Zümrüdüanka: B. 755</p>

  <p class="normal">Zün-Nûn (-ı Mısrî): B. 630</p>

  <p class="normal">— A —</p>

  <p class="normal">Abbas: 3956, 3961, 3965, 3970, 3971</p>

  <p class="normal">Abdal: 33</p>

  <p class="normal">Âdem (Peygamber): 250, 1487, 2143, 2144, 2369, 2431, 2495</p>

  <p class="normal">Âfâkıy: 495</p>

  <p class="normal">Ahmed (Ahmed-i Muhtâr, Muhammed ve Mustafâ’ya da bkz.): 836</p>

  <p class="normal">Ahmed-i Muhtâr (Muhammed, Peygamber’e de bkz.): 1046</p>

  <p class="normal">Amîd: 3279</p>

  <p class="normal">Arap: 267, 272</p>

  <p class="normal">Ashab-ı Kehf: 231, 369, 1467, 1468, 1667</p>

  <p class="normal">Âzer: 982</p>

  <p class="normal">— B —</p>

  <p class="normal">Baycu: 2747</p>

  <p class="normal">Bâyezîd (-i Bıstâmî): 1189, 2260</p>

  <p class="normal">Bel’am: 1534</p>

  <p class="normal">Belkıys: 2810</p>

  <p class="normal">Bulgar: 1126, 1649</p>

  <p class="normal">— C —</p>

  <p class="normal">Ca’fer (-i Tayyar): 990, 1058, 2912</p>

  <p class="normal">Calinos: 101, 298</p>

  <p class="normal">Cebrâil: 2010, 3303, 3646</p>

  <p class="normal">Cem: 1708</p>

  <p class="normal">Cemşîd: 30</p>

  <p class="normal">Cüneyd (-i Bağdadî): 1189, 2260</p>

  <p class="normal">— D —</p>

  <p class="normal">Davud (Peygamber): 189, 254, 1398, 2577, 3855</p>

  <p class="normal">Deccâl: 95</p>

  <p class="normal">Düldül: 1427</p>

  <p class="normal">— E —</p>

  <p class="normal">Ebû Bekr-i Rebâbî: 1955</p>

  <p class="normal">Edhemoğlu (İbrahim): 2439</p>

  <p class="normal">Eflâtun: 510, 3147, 3265</p>

  <p class="normal">Eyaz: 180</p>

  <p class="normal">Eyyub (Peygamber): 12</p>

  <p class="normal">— F —</p>

  <p class="normal">Fars: 267</p>

  <p class="normal">Ferhad: 1977</p>

  <p class="normal">Ferîdûn: 3267</p>

  <p class="normal">Firavun: 142, 600, 925, 1263, 2228</p>

  <p class="normal">Frenk: 120, 121, 1278</p>

  <p class="normal">— H —</p>

  <p class="normal">Halil (Peygamber. İbrahim’e de bkz.): 187, 688, 1802, 2525, 2579</p>

  <p class="normal">Hallâc (Mansûr’a da bkz.): 2291</p>

  <p class="normal">Hârun: 228, 636</p>

  <p class="normal">Hârût: 729</p>

  <p class="normal">Hasan’ın babası (Rasgele bir ad): 2953</p>

  <p class="normal">Hâtem-i Tayy: 3730</p>

  <p class="normal">Havva: 1272, 2369</p>

  <p class="normal">Hayder (Ali ve Murtazâ’ya da bkz.): 487</p>

  <p class="normal">Hıristiyan, Hıristiyanlık: 745, 778, 1175, 3223</p>

  <p class="normal">Hıtay Türkü: 2418, 3822</p>

  <p class="normal">Hızır: 106, 636, 1069, 1077, 1106, 1396, 1533, 3920</p>

  <p class="normal">Hintli: 31, 724, 728, 788, 3321</p>

  <p class="normal">Husâmeddin Çelebi: 58</p>

  <p class="normal">Huseyn: 1240</p>

  <p class="normal">Husrev: 100, 1977, 2028</p>

  <p class="normal">— İ —</p>

  <p class="normal">İblis: 151</p>

  <p class="normal">İbrahim Peygamber (Halil’e de bkz.): 187, 688, 1802, 2525, 2579</p>

  <p class="normal">İlyas: 1069, 3920</p>

  <p class="normal">İmranoğlu Mûsa: 2224</p>

  <p class="normal">İsa (Peygamber): 95, 123, 142, 305, 635, 744, 831, 1187, 1197, 1692, 1760, 1811, 2142, 2318, 2432, 3036, 3211, 3770</p>

  <p class="normal">İskender: 1396</p>

  <p class="normal">İsmail (Peygamber): 559</p>

  <p class="normal">İsrâfîl: 1707</p>

  <p class="normal">— K —</p>

  <p class="normal">Kalender: 687, 1379, 1899, 1903</p>

  <p class="normal">Karun: 228, 635, 2162, 3922</p>

  <p class="normal">Keykubad: 140</p>

  <p class="normal">Kisâyî: 3731</p>

  <p class="normal">Kubad: 3704</p>

  <p class="normal">Kürt: 694, 1909</p>

  <p class="normal">— L —</p>

  <p class="normal">Leylâ: 12, 3123, 3145</p>

  <p class="normal">Lokman: 2954</p>

  <p class="normal">— M —</p>

  <p class="normal">Mahmud (Sultan, Gazneli): 180</p>

  <p class="normal">Mansûr (Huseyn ibni Mansûra’l-Hallâc): 2291</p>

  <p class="normal">Mârût: 729</p>

  <p class="normal">Mecnun: 12, 1790, 1799, 1800, 3051, 3123, 3145</p>

  <p class="normal">Meryem: 961, 1080, 2142, 2318</p>

  <p class="normal">Mesîh: 1586, 2993</p>

  <p class="normal">Muhammed (Ahmed ve Peygamber mad bkz): 1187</p>

  <p class="normal">Mûsa (İmranoğlu, Peygamber): 142, 190, 224, 228, 305, 600, 636, 884, 1263, 1469, 2224, 2228, 2246, 2348, 3473, 3621, 3623, 3734, 3922</p>

  <p class="normal">Mustafâ (Muhammed’e de bkz.): 960, 1466</p>

  <p class="normal">Münker-Nekîr: 1888</p>

  <p class="normal">Müslüman, Müslümanlar: Birçok yerde</p>

  <p class="normal">— N —</p>

  <p class="normal">Nemrud: 187, 2229, 2525</p>

  <p class="normal">Nuh (Peygamber): 1478, 2954, 3007, 3219</p>

  <p class="normal">— O, Ö —</p>

  <p class="normal">Osman: 1476</p>

  <p class="normal">Ömer: 1476</p>

  <p class="normal">— P —</p>

  <p class="normal">Peygamber (Ahmed, Muhammed, Mustafâ ve Ahmed-i Muhtâr’a da bkz.): 3862</p>

  <p class="normal">— R —</p>

  <p class="normal">Râmîn: 619</p>

  <p class="normal">Rıdvan: 1894</p>

  <p class="normal">Rûhü’l-Kudüs: 1662</p>

  <p class="normal">Rüstem: 215, 1374, 2409, 3704</p>

  <p class="normal">— S —</p>

  <p class="normal">Salâhaddin: 241</p>

  <p class="normal">Sâmirî: 989, 1626</p>

  <p class="normal">Senâî: 1691</p>

  <p class="normal">Sencer: 140, 348</p>

  <p class="normal">Süleyman (Peygamber): 226, 254, 563, 595, 976, 1035, 1622, 1901, 2554, 2810, 3669, 3855</p>

  <p class="normal">— Ş —</p>

  <p class="normal">Şems, Şemseddin: Birçok yerde.</p>

  <p class="normal">Şeytan: 197, 1482, 1620, 3701</p>

  <p class="normal">Şihâbeddin: 3177</p>

  <p class="normal">Şirin: 100, 1977, 2028</p>

  <p class="normal">— T —</p>

  <p class="normal">Tanrı arslanı (Ali’ye de bkz.): 321, 719, 2958</p>

  <p class="normal">Tatar, Tatarlar: 1126, 1650, 3627</p>

  <p class="normal">Türk, Türkler: 71, 333, 724, 775, 788, 789, 790, 1355, 2885, 2942</p>

  <p class="normal">— V —</p>

  <p class="normal">Vîs, Vîse: 619</p>

  <p class="normal">— Y —</p>

  <p class="normal">Yağma (Boyu): 506</p>

  <p class="normal">Yahudi, Yahudilik, Yahudiler: 3223</p>

  <p class="normal">Yakub (Peygamber): 11, 538, 749, 1976, 3059</p>

  <p class="normal">Yunus (Peygamber): 1784, 2404, 3084</p>

  <p class="normal">Yusuf (Peygamber): 11, 75, 76, 344, 538, 600, 703, 749, 1172, 1206, 1338, 1462, 1589, 1641, 1645, 1765, 1791, 1976, 2256, 2326, 2368, 2433, 2889, 2941, 3035, 3059, 3084, 3108, 3117, 3202, 3546, 3766, 3784, 3785</p>

  <p class="normal">— Z —</p>

  <p class="normal">Zâl: 215</p>

  <p class="normal">Zenci, Zenciler: 269, 333, 334, 1273, 1463</p>

  <p class="normal">Zülkarneyn: 839</p>

  <p class="normal">Zün-Nûn (Şeyh Mısrî): 630, 2260</p>

  <p class="normal">— B —</p>

  <p class="normal">Bağdat: 1111</p>

  <p class="normal">Buhârâ: 3443</p>

  <p class="normal">— C, Ç —</p>

  <p class="normal">Cudi Dağı: 3219</p>

  <p class="normal">Çin: 5, 560, 2504, 2540, 3598</p>

  <p class="normal">— H —</p>

  <p class="normal">Harezm: 251</p>

  <p class="normal">Hayber: 589</p>

  <p class="normal">Hıtay, Hıtâ: 2418, 3822</p>

  <p class="normal">Hint, Hindistan: 728, 1570, 3010</p>

  <p class="normal">Huten: 2954</p>

  <p class="normal">— İ —</p>

  <p class="normal">İran: 2555</p>

  <p class="normal">İrem bağı: 201</p>

  <p class="normal">— K —</p>

  <p class="normal">Kafdağı: 442, 782, 910, 1142, 1251, 2304, 3057, 3882</p>

  <p class="normal">Ken’an: 538, 703</p>

  <p class="normal">Kerbelâ: 1240, 3806</p>

  <p class="normal">Kudüs: 120, 121, 1278</p>

  <p class="normal">— M —</p>

  <p class="normal">Medyen: 2587</p>

  <p class="normal">Mekke: 495</p>

  <p class="normal">Mısır: 344, 639, 703, 2256, 2368, 2889, 2941, 3108, 3117, 3202</p>

  <p class="normal">— N —</p>

  <p class="normal">Nil: 3895</p>

  <p class="normal">— R —</p>

  <p class="normal">Rum ülkesi: 269, 333, 1463, 2540</p>

  <p class="normal">— S, Ş —</p>

  <p class="normal">Semerkand: 1111</p>

  <p class="normal">Şam: 2176</p>

  <p class="normal">— T —</p>

  <p class="normal">Tâif: 57</p>

  <p class="normal">Tebriz: Birçok yerde.</p>

  <p class="normal">Tur Dağı (Turusîna): 2568, 3649</p>

  <p class="normal">Turan: 2555</p>

  <p class="normal">— U —</p>

  <p class="normal">Uhud Dağı: 675</p>

  <p class="normal">— Y —</p>

  <p class="normal">Yemen: 57, 2955</p>
</body>
</html>
