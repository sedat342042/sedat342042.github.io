<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">Mevlânâ ve Çağdaşları, Eserleri</h2>

  <p class="normal">Bu bahse girmeden keramet hakkında birkaç söz söylemek gerekir sanıyoruz. Sûfîlerce keramet, yâni ululuk, insandan olağanüstü şeyler zuhur etmesi iki kısma ayrılır: Kerâmât-ı kevniyye, yâni olan, görünen kerametler, kerâmat-ı ilmiyye yâni bilgi ve irfan yönünden zuhur eden kerametler. Nitekim peygamberlerden zuhur eden ve insanı acze düşürdüğü için mucize denen olağanüstü şeyler de, geçip giden, kalan mucizeler adıyla ikiye ayrılmıştır. Hz. Peygamber’in bâki mucizesi, Kur’an-ı Kerim’dir. Sûfîlere nazaran kevnî kerametler, bir zaman içinde olup geçer; fakat ilmî kerametler, ebedîdir. Aynı zamanda onlarca keramet, insana bir benlik de verdiğinden âdeta hayz-ı rical – erkeklerin hayız görmesidir ve kendisinden bir keramet zahir olan eren, acaba ne kötülük ettim, ne kusurda bulundum da bu sınanmaya uğradım diye üzülür, tövbe eder, sızlanır. Bu, bütün sûfîlerce böyledir, ama gene de evliya menkıbelerini toplayan kitaplar, kerametlerle doludur. Erenler denizlerde yürürler, fırtınaya hükmederler, olacak şeylerden haber verirler, gökte uçarlar, şekillere girerler, bir anda birçok yerlerde görünürler, insanlık tarihiyle başlayan bu olağanüstü şeylerin çoğu, ayrı ayrı zamanlarda yaşamış erenlere, zamana göre değiştirilerek izafe edilir; tıpkı halk hikâyelerinin zamanla kahramanlarının, oluş tarzlarının değişmesi, fakat özünün, özetinin aynı kalması gibi.</p>

  <p class="normal">Mevlânâ’nın keramete bakışını Fîhi mâ-fîh’den öğrenmekteyiz. Birisi diyor Mevlânâ, bir günde Kâbe’ye gitse, bu o kadar şaşılacak bir şey olmadığı gibi keramet de değildir: Çünkü Samyeli’nde de keramet var; bir anda nereye giderse gider. Keramet ona derler ki, seni iyilikten kurtarsın, aşağılıktan yüce bir hale getirsin; o halde sefer edesin, bilgisizlikten akıl âlemine, cansızlıktan canlılığa erişesin (tercememiz; bölüm 26, s. 100). Dîvânında da, “Efendi, iki dünyada da senin yüzünü görmekten başka, seni tanımaktan başka bir keramet ne olmuştur, ne de olur” der (c. VII, “Y” kafiyesi, LXIX. şiir, B. 5). Ama ne fayda ki İbtidâ-Nâme’de irfanından söz edilirken, zaman geçtikçe Sipeh-sâlâr’dan itibaren Mevlânâ’nın da kerametlerinden söz edilmeye başlanmış, Eflâkî buna büsbütün önem vermiştir.</p>

  <h3 class="h2baslik" id="calibre_toc_91">Çağdaşları</h3>

  <p class="normal">Mevlânâ’nın çağdaşlarından biri Sadreddin’dir. Hatm-i Vilâyet makamına sahip olduğunu iddia eden, yıldızlara gittiğini, peygamberlerle konuştuğunu, Âdem Peygamber’in yoğrulduğu balçıktan artan arpa kadar parçadan yapılan, yer, gök ortasına konulsa, uçsuz bucaksız bir ovaya konan yüzüğe dönen âleme gittiğini, hem de o âleme giderken, kapısında bu cesedinden soyunup oraya ait bir cesedi elbise gibi giyindiğini bildiren, Nuh kavminin, Tanrı’yı biliş, tanıyış denizinde gark olduklarını, Firavun’un mümin bulunduğunu bildiren, akla sığmaz, fikre gelmez hayallerle insanı şaşırtan, tevillerle sapıtan İbni Arabî’nin oğulluğu olup onun yolunu tutan Sadreddin, ilk zamanlarda Mevlânâ’yı, hiç şüphe yok ki meşrebi bakımından kınardı. Hatıroğlu, Atabek Necmeddin, Muineddin Pervane gibi birçok büyükler, Sadreddin’den ders alırlardı. Tekkesi, âdeta bir saraydı. Kapıcıları, perdecileri vardı; konuklara hadımağaları hizmet ederlerdi. Bir gün birisi, Mevlânâ meclisinde İbni Arabî’nin Fütûhât’ından söz ederken Zeki adlı güzel sesli bir dost gelmiş, Mevlânâ, “söyle Zeki” buyurup, şimdi Zeki’nin fütûhatı, Mekkî Fütûhât’tan yeğdir demişti. Sadreddin, sonraları Mevlânâ’nın büyüklüğünü anlamıştı; “Bâyezîd’le Cüneyd bu zamanda olsalardı, bu erin bindiği atın eyer örtüsünü taşırlardı” derdi (Eflâkî, 95 a). Bir gün namaz vakti gelmişti; Mevlânâ’nın yanında Sadreddin vardı; namaza kalktılar; Mevlânâ, imamlık, temkin ve tasavvuf ehline lâyıktır deyip Sadreddin’i imamete geçirdi; bu sûretle hem ona saygı göstermiş oldu; hem de anlayanlara, aralarındaki meşrep farkını belirtti.</p>

  <p class="normal">Evhadeddin hakkında Şems’in görüşünü arz etmiştik; onun meşrebinde olan ve Mevlânâ’dan on altı yıl sonra vefat eden, Lemeât sahibi Fahreddin-i Irâkıy’nin Mevlânâ’nın meclislerinde bulunduğunu, sonradan da Mevlânâ’dan söz ettikçe ânlar çekerek onu hiç kimse değerince anlayamadı; dünyaya garip geldi, garip gitti dediğini Eflâkî rivayet ediyor (101 a).</p>

  <p class="normal">Mırsâdü’l-İbâd sahibi Necmeddin Dâye de Mevlânâ ile görüşmüştür. Hattâ Nefahât, bir akşam namazında imamet eden Necmeddin’in, her iki rekatta da “Kâfirûn” sûresini (CIX) okuması üzerine namazdan sonra Mevlânâ’nın, yanındaki Sadreddin’e, birinci rekattakini benim için, ikincidekini senin için okudu diyerek lâtife ettiğini, aynı zamanda bu sözle hem Necmeddin’in meşrebini, hem de “küfr”ün, lügat mânasını kastederek istidadı olmayanlara gerçeği öğrettiklerini bildirdiğini söyler (s. 491).</p>

  <p class="normal">Mevlânâ’nın namazını kıldıran Kadı Sırâceddin Mahmud da bir aralık Mevlânâ’ya muarızdı; ama sonradan ona mürit olmuş, Konya hocalarının, rebâbı ve semâ’ı men etmesi teklifine uymamış, onları yatıştırmıştı. Usûl-i fıkha ve mantıka dair kitapları bulunan, Matâliu’l-Envar adlı kitabı Kutbeddin tarafından şerh edilen Sırâceddin, Mevlânâ’nın kabri başında, evvelce Türkçesini sunduğumuz, rubaiyi okumuştu. Mevlânâ’dan on yıl sonra Konya’da vefat etmiştir (682 hicrî, 1280).</p>

  <p class="normal">Hindistan’dan Yemen’e oradan Hicaz’a, sonra Mısır’a, Konya’ya gelen, Kadı Sirâceddin’in derslerine devam eden, Şam’da Atabekiyye medresesinde müderrislik edip 615’te (1315) orada vefat eden Safiyeddin-i Hindi de onun çağdaşlarındandı. Rebâba şiddetle karşı duran, sünnetin yerini bid’at tuttu diye yakınan bu zat da sonunda yumuşamış, Sultan Veled’in delâletiyle Mevlânâ’ya intisap etmişti.</p>

  <p class="normal">Babalılar isyanının tertipçisi olup Baba Resûlullah diye anılan Baba İshak’ın en ileri gelen halifesi Hacı Bektaş da Mevlânâ’nın çağdaşlarındandır. Kardeşi Menteş’in, herhalde bu isyanda öldürülmesinden sonra Kırşehir’in Sulucakarahöyük köyünde yerleşmiş, çevresine Babalıların kılıç artıklarını toplamış, çok sonra kurulan Bektaşîliğin nüvesini hazırlamıştı. Meşrep bakımından Mevlânâ’ya karşı olan Hacı Bektaş, bir dervişini, âleme saldığın bu velvele nedir; bulduysan buna ne hacet, bulmadıysan ne diye aramazsın sorusunu sormak üzere göndermişti. Derviş Konya’ya gelip Mevlânâ ile buluştuğu sıralarda Mevlânâ semâ’ etmekteydi. Bu sırada soru sorulmadan, “Dostu görmediysen ne diye aramazsın? Gördüysen neden çalıp çağırmazsın” meâlindeki matla ile başlayan gazeli inşâda koyulmuş, gelen derviş de soruyu sormadan cevabını aldığı için geri dönmüştü (Eflâkî, 97 b - 98 a). Kırşehir beyi Çaçaoğlu Nureddin, Hacı Bektaş’ın şeriata uymadığını, onun bu haline itirazda bulunduğunu, bunun üzerine Nureddin’den abdest almak için leğen, ibrik istediğini, fakat suyu dökünce kan haline gelmiş olduğunu gördüğünü Mevlânâ’ya hikâye etmiş, Mevlânâ’nın da, temizi pislemek çok kolay, hüner pisliği temizlemektir; mürşit ona derler ki şarabını bal yapsın, müşkülünü halletsin, bakır halindeki gönlünü ayarı tam altın haline getirsin dediğini gene Eflâkî’den öğreniyoruz (125 b).</p>

  <p class="normal">Hacı Bektaş, 669’da (1270), Mevlânâ’dan üç yıl önce vefat etmiştir. Burada şunu da söylemek zorundayız: Sonradan, Şems’in Hacı Bektaş tarafından, Mevlânâ’yı irşada gönderildiği hakkında Vilâyet-Nâme’ye (Hacı Bektaş Menâkıbı) eklenen rivayetin gerçekle hiçbir ilgisi yoktur. Eski Bâtıniler gibi Bektaşîler de, birbirine uymaz zaman ve mekânlarda yaşayan büyükleri, Hacı Bektaş müridi göstererek Bektaşîliğe halk nazarında üstün bir mevki vermek yolunu tutmuşlardır. Ayrıca Hacı Bektaş’ın, Türk kültürüne büyük bir katkı kattığı, Türk diline önem verdiği, hattâ bu maksatla hoca Ahmed Yesevî tarafından Anadolu’ya gönderildiği söylenmeye başlanmıştır ki, o çağlarda böyle bir düşüncenin olamayacağını bir tarafa bırakarak, yalnız Hacı Bektaş’ın Makaalât’ını Arapça yazdığını söylememiz bu iddiaları çürütür gider.</p>

  <p class="normal">Kutbeddin-i Şirâzi de Mevlânâ ile çağdaştır ve Gazan Han’ın, Mevlânâ’nın ahvaline dair bâzı şeyleri bu zattan ve Hümâmeddin-i Tebrîzî’den öğrendiğini Eflâkî’den öğreniyoruz (213 a-314 a).</p>

  <p class="normal">Nihayet, Türk edebiyatının eşsiz şâiri Yunus Emre,</p>

  <p class="indentmetin">Mevlânâ Hudâvendgâr bize nazar kılalı</p>

  <p class="indentmetin">Onun görklü nazarı gönlümüz aynasıdır</p>

  <p class="normal">beytiyle övünmüş, gençliğinde Mevlânâ’yı görmüş,</p>

  <p class="indentmetin">Mevlânâ meclisinde saz ile işret oldu</p>

  <p class="indentmetin">Ârif ma’nîye daldı çün hiledir ferişte</p>

  <p class="normal">beytinden anlaşıldığı gibi onun meclislerinde de bulunmuştur. Şeyhi Tapduk Baba, Yunus’un söylediği gibi, Barak Baba’nın, o Sarı Saltuk’un, o da Seyyid Mahmud-ı Hayrânî’nin halifesidir. S. Mahmud-ı Hayranı Mevlânâ mensuplarındandır. Yunus, Mevlânâ’nın birçok mazmunlarını işlemiş, şiirlerine almış, bâzı beyitleri, hattâ şiirleri, Türkçeyle ifade etmiştir. Yunus 720’de (1320), Mevlânâ’nın ebediyete göçüşünden kırk yedi, kırk sekiz yıl sonra vefat etmiştir.</p>

  <h3 class="h2baslik" id="calibre_toc_92">Eserleri</h3>

  <p class="normal">I. Mesnevî.</p>

  <p class="normal">“fa’ilatün fa’ilatün fa’ilatün fa’ilat” vezniyle ve mesnevî tarzında yazılmış olan bu eser, altı cilttir ve Çelebi Husâmeddin’in himmetiyle yazılmıştır. Mevlânâ, bu kitaba, yazıldığı tarzın adı olan Mesnevî’den başka bir ad vermemiştir. Şark-İslâm tasavvufi ve fikri edebiyatının eşsiz bir şaheseridir. Çeşitli dillere çevrilmiş bu eserden seçmeler yapılmış, çeşitli dillerde şerhler yazılmıştır.</p>

  <p class="normal">II. Dîvân-ı Kebîr.</p>

  <p class="normal">“Çeşitli Bahirler” bölümünden başka yirmi bahir, alfabetik ve ayrı dîvânlar tarzında tertiplenmiş, bu muazzam eser meydana gelmiştir. Bundan da intihaplar yapılmış, çeşitli dillere, bu arada tarafımızdan Türkçeye çevrilmiştir.</p>

  <p class="normal">III. Mektuplar.</p>

  <p class="normal">Çoğu, bâzı kişileri tavsiye yollu yazılan mektuplar da tarafımızdan Türkçeye çevrilmiştir.</p>

  <p class="normal">IV. Mecâlis-i Seb’a.</p>

  <p class="normal">Yedi vaazının zaptından meydana gelen bu eser de tarafımızdan Türkçeye çevrilmiştir.</p>

  <p class="normal">V. Fîhi mâ-fih.</p>

  <p class="normal">Sohbetlerini zaptından meydana gelmiştir. Bu eser de tarafımızdan Türkçeye çevrilmiştir (Bu eserler ve Mevlânâ’ya atfedilen, fakat onun olmayanlar hakkında “Mevlânâ Celâleddin” adlı eserimizin III. basımının 268-273. sahifelerine bakınız).</p>
</body>
</html>
