<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_28">AÇILAMA</h2>

  <p class="ortayazi">Bahr-i Hezec –Ahrab–</p>

  <p class="normal">B. 23. Teyemmüm. Arapça kastetmek anlamına gelir. Kur’an’ın IV. sûresinin 43. âyetiyle V. sûresinin 6. âyetinde su bulunmadığı vakit, abdest ve gusül yerine temiz toprağa eller vurularak yüzün ve kolların sıvazlanması emredilmektedir. Sembolik bir temizlik denebilecek olan teyemmüm sonradan müçtehitler tarafından, suyun zarar vereceği hastalıklarda, suyu elde etmek, can, mal yahut şeref kaybına bağlı bulunan hallerde de teyemmümün lüzumu bildirilmiştir.</p>

  <p class="normal">B. 34. Ebû Cehil. Asıl adı Ebû’l Hakem Amr ibni Hisara’dır. Müslümanlığın çok büyük düşmanlarındandı; bu yüzden Muhammed, kendisine bilgisizlik babası anlamına gelen Ebû Cehil lâkabını takmıştı. Hicretin ikinci yılında (624) Bedir savaşında öldürüldü.</p>

  <p class="normal">B. 35. Sûfî. Tasavvuf inancını benimsemiş olan kişidir.</p>

  <p class="normal">B. 35. Sâbiî. Bunlara Hanîf de derlerdi. İbrahim Peygamber’in dinine uyanlardır denmiştir. Encyclopedia Britannica’ya göre Babil’de yarı Hıristiyan bir mezhebe tâbi olanlardır. Bunlar, Yahya Peygamber’e uyanlara benzerlerdi. Habîbi Neccâr, Ebû Zerr, Selman vs. gibi bâzı kişiler bu mezhepten sayılmışlardır. Şehristânî, Al-Milâl van Nihal’inde bu fırkayı Sâbie ve Hunefâ diye ikiye ayırır. Ona göre Sâbie cismanî bir mutavassıtla değil de rûhanî bir vasıtayla Tanrı bilinebilir ve ona ulaşılabilinir der. Hunefâ, insan vasıtasıyla Tanrı’ya ulaşılabileceğini söyler ve peygamberliği kabul eder. Sâbie, rûhanîler, yâni yıldızları takdis ederdi. (Beyrut, Al Matbaata’l- Anâniyye, taş bas. s. 136-137). Tasavvufu ve İslâm felsefesini besleyen birçok nesneler, bunların inançlarından geçmiştir. Bunları kitap ehli sayanlar vardır. Irak taraflarında bu mezhep erbabı hâlâ bulunmaktadır. Buhârî, Kureyş’in Ebû Zerr-i Gıfârî’ye Sabiî dediğini kaydediyor (Al-Tacrîd, c. II, s. 48; Mısır, Al-Matbaata’l-Hayriyya, 1322).</p>

  <p class="normal">B. 48 Ebû Bekr-i Rebâbî’nin, meclislerinde bulunan bir rebâpçı olduğu açıkça anlaşılmaktadır.</p>

  <p class="normal">B. 49. Hadis, tefsir. Söz, sonradan meydana gelen şey anlamlarına gelen hadis sözü Müslümanlıkta Peygamber’in sözlerine, yaptığı şeylere ve birisini bir şey yaparken görüp men etmediği şeylere denir. Birincisine kavlî, ikincisine fiilî, üçüncüsüne de takrirî hadis derler. Hadislerin doğruluk ve önem derecelerini tâyin eden, doğru, yahut yalan olduklarını belirten kritik bilgiye, hadis bilgisi, bu bilgiye sahip olana da hadis bilgini anlamına muhaddis denir. Kur’an’ın âyetlerinin nerelerde, ne vakit, ne için indiğini, hükümlerini, başka âyetlerin hükümlerini kaldırıp kaldırmadığını inceleyen bilgiye de tefsir adı verilir. Tefsir bilginine müfessir denir.</p>

  <p class="normal">B. 53. S. Ebû Bekr (–i Rebâbî). B. 48’de de adı geçen zattır. Mevlânâ mensuplarından olan bu zatı, Mevlânâ’nın çok sevdiğini de bu beyitten anlıyoruz.</p>

  <p class="normal">B. 63. Ay devri. Eski Yunan’dan gelen bir inanca göre Ay devri, dünyanın en kutlu devri sayılırdı. Hattâ kitaplarda bu terkip altınla yazılırdı. Gene eski astronomlara göre kâinat yaratıldığı zaman dünyaya hâkim yıldız, Zühal yıldızıdır. Yedi yıldız, sırasıyla ve her biri bin yıl dünyaya hükmedecektir. Gene eskilere göre Muhammed Peygamber, Ay devrinde gelmiştir. Kıyamet de bu devirde kopacaktır. Kıyamet kopmadan önce birçok fitneler meydana gelecek, birçok alâmetler belirecektir. Bu bakımdan Ay devriyle fitneler, kargaşalıklar da anlatılmış olur.</p>

  <p class="normal">B. 69. Elest. Sûre. VII, âyet 172-173. I. cilt, B. 993’ün izahı; Açılama.</p>

  <p class="normal">B. 73 Nur, kandil, kandil konan yer. I. cilt, B. 639’un izahı; Açılama.</p>

  <p class="normal">B. 77. Mansûr için I. cilt, B. 1657’nin izahı; Açılama.</p>

  <p class="normal">B. 93. I. cilt, B. 1470’in izahı; Açılama.</p>

  <p class="normal">B. 102. Ferîdûn, Karun. I. cilt, B. 3516 ve B. 101’in izahı; Açılama.</p>

  <p class="normal">B. 106. Tebriz, Horasan. Tebriz, İran Azerbaycanı’nda o ülkenin merkezi olan şehirdir. Şemseddin buralıdır. Horasan, İran ve Türkistan ülkelerinde bir bölgenin adıdır. Mevlânâ’nın memleketi olan Belh şehri bu bölgededir.</p>

  <p class="normal">B. 107. Şeytanım Müslüman oldu. “İçinizden hiçbiri yoktur ki cinlerden biri ona eş olmasın. Sana da mı ey Tanrı elçisi dediler; bana da dedi; ancak Tanrı bana yardım etti, ona üst oldum. Müslüman oldu; bana ancak hayrı emreder.” (Müslim, İst. Matbaa-i Âmire, 1334 hicrî, c. VIII, s. 139) “Bir gece Muhammed Peygamber, Âyişe’nin yanındayken dışarı çıkmış, biraz sonra Âyişe de çıkıp Muhammed’in bulunduğu yere gitmişti. Peygamber, şeytanınla beraber mi geldin demiş; Âyişe, benim yanımda bir şeytan mı var demiş, Peygamber her insanın yanında bir şeytan vardır demiş. Âyişe, ey Tanrı elçisi, senin yanında da var mı deyince, Peygamber, evet, yalnız Rabbim bana yardım etti de şeytanım Müslüman oldu demişti.” (Aynı cilt ve sahife) Bu meâlde Ahmed ibni Hanbel’in Müsned’inde de hadisler vardır (Bedîu’z-Zaman Firûzanfer: Ahâdîs-i Mesnevî, Tehran Üniv. Yayın. 1334 şemsî hicrî, s. 148).</p>

  <p class="normal">B. 112. Senâî. I. cilt, B. 379’un izahı; Açılama.</p>

  <p class="normal">B. 118. Mehter. Davul, dümbelek, çalpara ve zil gibi âletlerden meydana gelen müzik takımı.</p>

  <p class="normal">B. 120. Meryem – üfürük. I. cilt, B. 180’in izahı; Açılama.</p>

  <p class="normal">B. 122. Kafdağı. I. cilt, B. 1030’un izahı; Açılama.</p>

  <p class="normal">B. 123. Yed-i beyzâ. I. cilt, B. 27’nin izahı; Açılama.</p>

  <p class="normal">B. 134. Başak, Terazi burçları. Başağa ve teraziye benzetilen iki yıldız kümesi; Sünbüle ve Mîzân burçları.</p>

  <p class="normal">B. 150. Tanrı kendi nurundan onlara saçtı. Gerçekten de ulu Tanrı halkını karanlık içinde yarattı; sonra onlara nurundan saçtı; kime bu nur rastladıysa, bugün doğru yolu bulmuştur, kime rastlamadıysa yolunu sapıtmış gitmiştir (Al-Câmi’a’l-Sagıyr fî ahâdîsa’l-Başîra’l-Nazîr; Mısır - 1321, Matbaat - al Hayriyyat - al Âmimra; I, s. 58).</p>

  <p class="normal">B. 225. Kâbe – Zemzem. Mekke’deki mâbede Kâbe denir. Bu mâbet bütün Müslümanların kıblesidir; yâni namaz kılarken, Mekke’de olanlarınâ Kâbe’ye, olmayanların Kâbe civarına dönmeleri farzdır. Zengin olanların, hasta değillerse ve yol eminliği de varsa ömürlerinde bir kere Kâbe’yi ziyaret edip hacı olmaları dinî ödevdir. Zemzem, Kâbe civarındaki bir kuyunun adıdır. Geleneğe göre bu su İsmail Peygamber’in ayaklarını yere vurmasından kaynamıştır.</p>

  <p class="normal">B. 229. And olsun basınca, geceye. Kur’an’ın XCII. sûresinin birinci âyetidir.</p>

  <p class="normal">B. 250. Süleyman – yüzük. I. cilt, B. 1470’in izahı; Açılama.</p>

  <p class="normal">B. 251. Tövbe ayı. Ayın dünya etrafında seyrini esas tutan Arap yılındaki beşinci ve altıncı aylara, “küçük tövbe, büyük tövbe” denir. Bunlardan sonra üç aylar denen recep, şaban ve ramazan ayları gelir ki sırasıyla bunlara da birinci kandil, ikinci kandil ve oruç ayı derler.</p>

  <p class="normal">B. 256. Önümüz de rahmet, sonumuz da. Ümmetim kutlanmış bir ümmettir; bilemem evveli mi hayırlıdır, âhiri mi? Ümmetim rahmet edilmiş bir ümmettir, suçu örtülmüştür. Tövbesi kabul edilmiştir (Al-Câmi´; I, s. 54).</p>

  <p class="normal">B. 286. Soldan kalkmak. Halk inancına göre o günün kötü gitmesine sebep olur.</p>

  <p class="normal">B. 293. Lala. Zengin çocuklarını görüp gözeten mürebbîye dendiği gibi padişahlar da vezirlerine lala diye hitap ederlerdi. Beyitten bu geleneğin Osmanoğullarına Selçuklulardan geçtiği anlaşılıyor.</p>

  <p class="normal">B. 297. Otuz cüz: Kur’an, eşit olarak otuz parçaya bölünmüştür. Her bölüme “cüz” derler.</p>

  <p class="normal">B. 319. Edhemoğlu. I. cilt, B. 722’nin izahı; Açılama.</p>

  <p class="normal">B. 322. Senin göğsünü. Kur’an’ın XCIV. sûresinin ilk âyetidir.</p>

  <p class="normal">B. 330. Salâ. Davet, çağırı için yüksek sesle bağırmaya denir.</p>

  <p class="normal">B. 339. Vur ayağını. Kur’an, XXXVIII, 42.</p>

  <p class="normal">B. 343. Halil, Zebîh. I. cilt, B. 30’un izahı; Açılama. Zebîh, kesilmiş anlamına gelir; İshak, yahut İbrahim Peygamber’e denir. I. cilt, B. 281’in izahı; Açılama.</p>

  <p class="normal">B. 372. Nil – kan. Mûsa, İsrailoğullarını Mısır’dan çıkarmak, tutsaklıktan kurtarmak istediği zaman Firavun’a başvurmuş, fakat Firavun, Mûsa’yı dinlememişti. Bunun üzerine Tanrı, Mısırlılara çeşitli belâlar verdi. Bu belâların biri de Nil ırmağının kana dönmesiydi. Mısırlılar Nil’den su aldılar mı sular kan kesilirdi, İsrailoğulları su aldıkları zaman kan, su haline gelirdi (Ahd-i Atıyk, Hurûc, VII; Kur’an, VII, 133).</p>

  <p class="normal">B. 394. Nal – ateş. Sevgilinin adı bir nala yazılırsa ve bu nal ateşe konur, bâzı şeyler okunursa, sevgili bulunduğu yerde karar edemez, koşa koşa gelirmiş. Aslı olmayan bu inanç, doğu klasik edebiyatına nalı ateşe atmak mazmununu vermiştir.</p>

  <p class="normal">B. 427. Hasan, Huseyn. Hasan ve Huseyn, Ali’nin oğullarıdır. Anaları, Hz. Muhammed’in kızı Fâtıma’dır. Hasan, babasından sonra bir müddet halifelik etmiş, sonra halifeliği Ümeyyeoğullarından Muaviye’ye terk etmiştir. 669’da Medine’de Muaviye tarafından sütle zehirletilerek şehit edilmiştir. Huseyn, Muaviye’nin ölümünden sonra yerine geçen Yezîd’in halifeliğini kabul etmemiş, Kerbelâ’da 680 yılında şehit edilmiştir.</p>

  <p class="normal">B. 444. Atlas göğü. I. cilt, B. 712’nin izahı; Açılama.</p>

  <p class="normal">B. 501. Karataş. Aslı bir göktaşı olan ve Kâbe’nin duvarı yanına konmuş bulunan kara renkli bir taştır ki buna kara taş anlamına “Hacer-i Esved” derler. Hac töreninde Kâbe’nin çevresinde yedi kere dolaşılır, her defasında bu taşa elle dokunulur, öpülür, kalabalıktan yaklaşmaya imkân yoksa karşıdan dokunulur gibi elle işaret edilir. Her dönüş, bu taşla başlar ve orda biter.</p>

  <p class="normal">B. 505. Eyyub çeşmesi. Kur’an’ın XXXVIII. sûresinin 41-44 âyetlerinde Eyyub Peygamber’in uğradığı dertler yüzünden Tanrı’ya dua ettiği, Tanrı’nın da ona ayağını yere vurmasını emrettiği, ayağını yere vurunca yerden serin ve tatlı bir suyun kaynadığı, sonra ona mal mülk ve soy sop ihsan ettiği anlatılır. Eyyub, bu sudan içmiş, içindeki yaralar iyileşmiş, bu su ile yıkanmış, bedenindeki yaralar geçmiş.</p>

  <p class="normal">B. 508. Mûsa – kaynak. I. cilt, B. 1418’in izahı; Açılama.</p>

  <p class="normal">B. 511. Süleyman – çavuşkuşu, karınca. I. cilt, B. 346 ve B. 357’nin izahları; Açılama.</p>

  <p class="normal">B. 518. Hamam – resim. I. cilt, B. 1843’ün izahı; Açılama.</p>

  <p class="normal">B. 562. Şaman. Natüralist bir din olan ve tabiat unsurlarına tapmayı ibadet sayan Şamanizm’in rûhanîlerine verilen ad. Şaman, Türkçedir ve puta tapan anlamına kullanılmıştır.</p>

  <p class="normal">B. 566. Çaylak. Bir halk inanışına göre çaylak, altı ay erkek olurmuş, altı ay dişi. Hattâ Nasreddin Hocaya atfedilen şöyle bir fıkra da vardır:</p>

  <p class="normal">Hoca’ya, çaylak altı ay erkek, altı ay dişi olurmuş, ne dersin, demişler. Vallahi demiş, bu soruya cevap vermek için bir yıl çaylak olmak gerek.</p>

  <p class="normal">Mevlânâ’nın bu beyti, çaylak hakkındaki halk inancının XIII. yüzyıldan da önceye ait olduğunu göstermektedir.</p>

  <p class="normal">B. 567. Mûsa – sopa. Mûsa, sopanın yılan olduğunu görünce korkmuştu, beyitte buna işaret edilmektedir. I. cilt, B. 27’nin izahı; Açılama.</p>

  <p class="normal">B. 593. Babil kuyusu. I. cilt, B. 1083’ün izahı; Açılama.</p>

  <p class="normal">B. 626. İnanan kişi kopuza benzer. Muhammed Peygamber’in, inanan kişi, kopuza benzer; sesi tıpkı kopuzun sesi gibi ancak içinin boş olmasıyla güzelleşir dediği rivayet edilmiştir. Gazâlî, bu sözü Ebû Tâlib-i Mekkî’ye (Ölm. 996) atfeder (Ahâdîs-i Mesnevî, s. 222).</p>

  <p class="normal">B. 632. Sana buğz eden… Kur’an, CVIII, 3.</p>

  <p class="normal">B. 636. Yağma. Türk boylarından bir boyun adıdır. Sözün anlamı, şâirlere mazmunlar icat ettirmiştir.</p>

  <p class="normal">B. 638. Allahu ekber. Müslüman inancında etinin yenmesi helâl olan hayvan, kesilirken yüzü kıbleye döndürülür ve kesen, “Bismillâhi Allahu ekber” der. Buna tesmiye denir. Böyle yapılmazsa hayvanın eti helâl olmaz. Aynı zamanda Tanrı uludur anlamına gelen Allahu ekber sözü, ezanın ilk cüzüdür ve dört kere tekrarlanır.</p>

  <p class="normal">B. 651. Cebrî. Mutlak olarak kulun irâde ve ihtiyârını inkâr eden ve her şeyin Tanrı takdiri ile olduğuna inanan mezhebe mensup kişi. Bu mezhebe “Cebriyye, Ceberiyye” denir.</p>

  <p class="normal">B. 665. Mânî – Âzer. Mânî Manihaizm denen dinin kurucusudur. 240’ta doğmuş, İncil’i incelemiş, Zertüşt diniyle Hıristiyanlığı birleştirerek yeni bir din kurmuştur. Dini, bir müddet İran’da, sonraları Hindistan ve Çin ülkelerinde yayılmıştır. 274’te derisi yüzülmek sûretiyle öldürülmüştür. Bu dine ait olan yazma kitaplar pek güzel minyatürlerle bezenmiş olduğundan Doğu klasik edebiyatında Mânî’ye, ressam anlamına “Nakkaş” lâkabı verilmiş ve kendisinin ressam olduğu sanılmıştır.</p>

  <p class="normal">Âzer, İbrahim Peygamber’in amcasının ve bir rivayette babasının adıdır. Bu zat put yapardı.</p>

  <p class="normal">B. 670. Semender. Doğu mitolojisinde, ateşte yaşayan ve ateşten çıkınca ölen bir hayvanın adıdır. Fareden büyücek olurmuş. Bir rivayette bâzı kere ateşten çıkar, gezermiş, o sırada avlarlar, derisinden mendil, takke gibi şeyler yaparlarmış. (Bürhan terc. İst. Matbaa-i Âmire, 1268, s. 362 - 363. Semender maddesi.).</p>

  <p class="normal">B. 679. Ol. Arapçada “Kün” sözüyle ifadelenen bu kelime, Kur’an’da, Tanrı bir işin olmasını takdir edince ona, ancak, ol der, o iş oluverir; Âdem’i topraktan yarattı, sonra ol dedi, oluverdi meâllerinde geçer (II. 117, III. 47, 59; VI. 73; XVI. 40; XIX. 35, XXXVI, 82, XL. 68).</p>

  <p class="normal">B. 686. Firavun – iman. Kur’an’ın X. süresinin 90. âyetinde, Firavun’un boğulurken, İsrailoğullarının inandıkları tek ve eşsiz Tanrı’ya ben de inandım dediği anlatılır. Ancak, ondan sonraki âyette “Fakat şimdi mi? Halbuki bundan evvel isyan etmiştin, bozgunculardan olmuştun” dendiğinden bilginlerin hemen hepsi, Firavun’un imanını iman-ı yeis olarak kabul edip kâfir olarak öldüğünü söylemişlerdir; ancak İbni Arabî (Ölm. 1240), Fusûsa’l-Hikem’de Firavun’un mümin olduğunu söylemiş ve bir kısım sûfîler de bu kanaati kabul etmişlerdir. (Abdullâh-ı Bosnevî: Fusûs Şerhi, İst. Matbaa-i Âmire, 1290, c. II, s. 410-421).</p>

  <p class="normal">B. 721. Ahfeş. Arap gramercilerinden olup Belh’te doğmuş ve Bağdat’da 825, yahut 826, yahut da 830’da ölmüştür. Dudaklarını bir araya toplayamaz ve güzel söz söyleyemezdi. Rivayete göre bu yüzden, bir keçinin boynuna ip bağlamış, ipin ucunu eline almış, böylece keçiye ders verirmiş; her söz başında anladın mı der ve ipi çekermiş. Keçinin başı sallanınca dersin kalan kısmına geçermiş. Bu yüzden susup yalnız baş sallayarak sözü tasdik edenlere, yahut aptallara “Ahfeş’in keçisi gibi ne başını sallayıp duruyorsun” denir.</p>

  <p class="normal">B. 748. Helâl büyü. I. cilt, B. 3000’in izahı; Açılama.</p>

  <p class="normal">B. 767. Vettîn, takvim. Tîn, incir anlamına gelen Arapça bir sözdür. Kur’an’ın XCV sûresi, “And olsun Tîn’e ve Zeytûn’a” diye başlar ve bu sûre Tîn sûresi adıyla anılır. Âyetteki Tîn’i incir, Şam’ın üstüne kurulduğu tepe vs., Zeytûn’u da bildiğimiz zeytin, üstüne Beytü’l-Makdis’in kurulduğu dağ vs. olarak kabul edenler vardır.</p>

  <p class="normal">Takvim, lûgatta eğriyi doğrultmak ve bir şeye değer biçmek anlamlarına gelir. Astronomlara göre bir yıl içinde, ayların hangi gün girdiğini, mevsimlerin ne vakit başladığını, ay, gün tutulmalarını, hasılı göksel olayları bildirmek üzere yılbaşlarında yapılan cetvele denir. Tîn sûresinin dördüncü âyeti, “Gerçekten de biz insanı ahsen-i takvim üzere yarattık” anlamındadır. Burda, ahsen-i takvîm, en güzel bir sûrette doğrultmak, iki ayak üzerinde yürüyen bir mahlûk haline getirmek, en güzel bir sûrete sahip kılmak demektir. Beyitte bildiğimiz takvimle âyetteki anlam, beraberce anılarak sanat yapılmadadır.</p>

  <p class="normal">B. 768. Güneş kılıcı, kefen – çeyiz. Güneşin kılıcından maksat, güneş değirmisinden çevreye doğru yayılan ve göze dümdüz görünen gün ışınlarıdır. Kefen, ölünün yıkandıktan sonra sarıldığı dikişsiz beyaz bezdir. Burda çeyizden maksat kefenden sonra ölünün başına giydirilen şey, beline bağlanan ip vs.dir. Bunlar, bilhassa tarikat erbabında vardır.</p>

  <p class="normal">B. 775. Mim – dal. Arap alfabesindeki harflerden biri olanın “mim”, alfabemizde “m” karşılığıdır. Arap yazısında küçücük bir yuvarlaktan sonra sola doğru çekilip aşağıya ve biraz daha uzun olarak kıvrılan bir şekildir. Baştaki küçük yuvarlağa “mim”in gözü derler. Alfabemizde “d” harfinin karşılığı olan “dal” harfi de biraz sağa eğri olarak çekilen küçük bir çizginin sola bükülmesinden meydana gelen bir şekille gösterilir; bu bakımdan “dal”, eğri bir boya benzetilegelmiştir.</p>

  <p class="normal">B. 776. Rüstem-i Destan – Zâl. I. cilt, B. 603’ün izahı; Açılama.</p>

  <p class="normal">Destan, hile, düzen, lâf, nağme anlamlarına geldiği gibi İran kahramanı Rüstem’in de babasının adıdır. Zâl, kaşı, kirpiği, saçı beyaz anlamına gelir. Rüstem’in babası anadan böyle doğduğu için bu lâkapla anılmıştır.</p>

  <p class="normal">B. 780. Müneccim, Zühal. Eski yıldız bilginlerine müneccim denir. Bunlara göre gökteki yıldızların aldıkları vaziyet, yeryüzüne ve insanların talihlerine tesir eder. Müneccimler yıldızların durumlarına bakarak olacak işleri de bildiklerine inanırlardı.</p>

  <p class="normal">Zühal için I. cilt, B. 715’in izahı; Açılama.</p>

  <p class="normal">B. 808. Halil – kuşlar. I. cilt, B. 1951’in izahı; Açılama.</p>

  <p class="normal">B. 809. Kaaria sûresi. Kur’an’ın CI. sûresinin adıdır. Şiddetli bir gürültüyle çatacak, yürekleri koparacak felâket anlamına gelir ve kıyamete verilen addır.</p>

  <p class="normal">B. 853. Göklere sığmıyorsun. “Yerime, göğüme sığamadım da bana inanan kulumun gönlüne sığdım.” (Hadis-i Kudsî. Ahâdîs-i Mesnevî, s. 26). Beyitte buna işaret vardır.</p>

  <p class="normal">B. 854. Sırça kandil, kandil konan yer. I. cilt, B. 639’un izahı; Açılama.</p>

  <p class="normal">B. 868. Hemze. Arapçada çekilerek okunmayan ve başta gelen “elif”lerin, ortadaki ve sonlardaki “vav”larla “ye”lerin üstüne konan bir işarettir. Bu işaret sağdan sola ve soldan sağa doğru, küçücük bir ay gibi kıvrılmış ve sonra gene sola doğru düz çekilmiş bir şekille ifadelendirilir.</p>

  <p class="normal">B. 881. Peri – şişe. Eskiden afsunla perileri davet eden ve gene afsunla onları şişeye soktuğunu iddia edenler vardı. Bu aslı olmayan inanç, perinin şişeyle anılmasına sebep olmuştur.</p>

  <p class="normal">B. 892. Mim’in gözü. B. 775’in izahına bkz.</p>

  <p class="normal">B. 903. Sizden bir tek kişi bile. XIX. sûrenin 71. âyetinde, kıyamette herkesin cehenneme uğrayacağı bildirilmektedir.</p>

  <p class="normal">B. 912. Fâtiha. Kur’an’ın I. sûresinin adıdır. Başlangıç, açış anlamlarına gelir. Herhangi bir işin olması için, yahut ölünün rûhuna okunduğu gibi namazda da okunur.</p>

  <p class="normal">B. 913. Hallâc. Huseyn ibni Mansûra’l-Hallâc. I. cilt, B. 1657’nin izahı; Açılama.</p>

  <p class="normal">B. 924. İdris. Kur’an’da adı geçen peygamberlerdendir. Âdem’in oğlu Şît’in soyundandır. Tevrat’ta adı Uhnuh diye geçer. Bâzılarına göre eski Mısırlılarla Yunanlıların Hermes diye andıkları zat bu İdris’tir. Kimyayı, daha birçok uydurma bilgileri bunun keşfettiğini söylerler.</p>

  <p class="normal">B. 960. Ca’fer-i Tayyar. I. cilt, B. 1263’ün izahı; Açılama.</p>

  <p class="normal">B. 969. Altın buzağı. I. cilt, B. 189’un izahı; Açılama.</p>

  <p class="normal">B. 971. Yay yüzüğü. Kiriş çekilirken parmağın kesilmemesi için şahâdet parmağına geçirilen ve Farsçada şest denilen iki tarafı açık yüzüğe benzer taşsız yüzük.</p>

  <p class="normal">B. 1021. İhram – Harem. Hac töreninde bele kuşanılan ve bedenin belden aşağı kısmını örten bezle, sırta alınan ve sağ tarafa gelen kısmı omuz altından geçirilip ucu sol omuza atılan beze ihram denir. İhramın beyaz ve dikişsiz olması şarttır.</p>

  <p class="normal">Harem, sınırları muayyen ve Kâbe’yi ortasına alan Mekke’nin bir bölgesine verilen addır. Harem’de avlanmak haramdır; bu bölgede kısas da yapılmaz.</p>

  <p class="normal">B. 1022. Ayne’l-yakıyn. Gözle görüp iyiden iyiye inanmak anlamına gelir. Sûfîlere göre yakıyn, ilme’l-yakıyn, ayne’l-yakıyn, hakke’l-yakıyn olmak üzere üçe ayrılır. Bu dereceleri, bilmek, görmemek, olmak diye ifade edebiliriz. İlk ikisi CII. sûrenin 5. ve 7. âyetlerinde, üçüncüsü LVI. sûrenin 95. ve LXIX. sûrenin 51. âyetinde geçer.</p>

  <p class="normal">B. 1086. İsa – nefes, iksir. I. cilt, B. 62 ve Sonradan Dîvân-ı Kebîr’e Yazılan Önsöz’ün izahı; Açılama.</p>

  <p class="normal">B. 1116. Şerbet. Eskiden üfürükçüler bir şerbet yaparlar, bunu okuyup üfleyerek içirirlerdi. Bu şerbeti içene şerbetli denirdi ve zehirli hayvanların o adamı sokmayacağına inanırlardı.</p>

  <p class="normal">B. 1117. Ledün. I. cilt, B. 902’nin izahı; Açılama.</p>

  <p class="normal">B. 1119. Üfürdüm. “İnsana rûhumdan üfürdüm.” Kur’an XV. 29, XXXVIII. 72.</p>

  <p class="normal">B. 1120. Gerçek. Birinci Halife Ebû Bekr’e, gerçekleyen anlamına Sıddıyk lâkabı verilmiştir. Hicret gecesi Hz. Muhammed, mağarada Ebû Bekr’le beraber kalmıştır.</p>

  <p class="normal">B. 1148. Zünnâr. I. cilt, B. 371’in izahı; Açılama.</p>

  <p class="normal">B. 1181. Sadaka. “Kim bir hurma kadar sadakayı temiz, helâl malından ayırıp verse; çünkü Tanrı ancak temiz ve helâl olanı kabul eder; Tanrı onu kerem ve lûtuf eliyle alır da sizin biriniz nasıl yavrusunu besler, geliştirirse öyle besler, geliştirir; derken o hurma tanesi bir dağa döner” (Buhârî, Ahâdîs-i Mesnevî, s. 176).</p>

  <p class="normal">B. 1187. Din günü. Kıyamet günü anlamına gelir, I. sûrenin 4. âyetinde geçer.</p>

  <p class="normal">B. 1201. Kil yemek. Kadınlar gebeyken aşererler; bu sıralarda kil, kömür gibi şeyleri yiyenleri bulunur.</p>

  <p class="normal">B. 1203. Gizli şirk, süsen. Şirk, Tanrı’ya eş olarak bir başka tanrı, yahut tanrılar kabul etmektir ki Müslümanlıkta bağışlanmasına imkân bulunmayan tek suçtur. Gizli, yahut küçük şirkse bâzı işlerde Tanrı’dan başkasının razılığını gözetmektir; gösteriş yapmak, yahut münafıklık etmek gibi. Hz. Muhammed’in, bu ümmetteki şirk, Safâ tepesi üstünde karıncanın gezişi kadar gizlidir dediği rivayet edilmiştir (El-Müfredât fî Garîbi’l-Kur’an, Mısır, Matbaat al Maymaniyya, 1324 hicrî. s. 260).</p>

  <p class="normal">Süsen, malûm çiçektir. Bu çiçeğin tüveyçleri ince, uzun olduğundan dile benzetilmiş ve o kadar dili olduğu halde susmasından da mazmunlar yapılmıştır. Beyitte kula benzetilmesi, susmasından ve ağırlığı yüzünden yere doğru eğilmesindendir.</p>

  <p class="normal">B. 1206. Yâ Sîn. Kur’an’ın XXXVI. sûresinin adı. Sîn, Tayy boyunun lehçesinde insan anlamına gelir. Yâ Sîn, ey insan demektir ve Hz. Muhammed’e hitaptır.</p>

  <p class="normal">B. 1209. Fülâneddin. Muayyen bir ad olmayıp falan, feşman yerinde kullanılmıştır. Sonu “din”le biten adlar konması, bilhassa Anadolu Selçukluları zamanında bir moda haline gelmişti.</p>

  <p class="normal">B. 1212. Efsintin. çiçeği papatyaya benzeyen ve ilaçlarda kullanılan acı pelindir.</p>

  <p class="normal">B. 1216. Kur’an, XII. 93, XXXVIII. 41-43.</p>

  <p class="normal">B. 1218. Siccîn – İlliyyîn. Siccîn, cehennemin adıdır. Yedinci kat yere de denir diyenler vardır (El-Müfredât, s. 223-224).</p>

  <p class="normal">İlliyyîn, yücelik, yükseklik anlamına gelir. Cennetlerin en yüce yeridir ve cehennemin en kötü yerinin adı olan Siccîn karşılığıdır. İnananların amel defterlerinin bulunduğu göktür diyenler de vardır; nitekim kâfirlerin amel defterleri de Siccîn’dedir (Aynı kitap, s. 351). Bu adlar Kur’an’ın LXXXIII. sûresinin 7 ve 18. âyetlerinde geçer.</p>

  <p class="normal">B. 1223. Araz – cevher. I. cilt, B. 3199’un izahı; Açılama.</p>

  <p class="normal">B. 1244. Tevil. Bir sözün anlamını, söylenen maksada çekmek, sözü maksada göre anlatmak demekse de (Al-Müfredât, s. 30). Sözü, istenen maksada çekmek, söze bambaşka ve dilenen anlamları vermek de tevildir; beyitte bu ikinci anlam kastedilmektedir.</p>

  <p class="normal">B. 1249. Yağma. B. 636’nın izahına bkz.</p>

  <p class="normal">B. 1254. İllâ. Arapçada “yok” karşılığıdır ve dilimizde “ancak, yalnız” sözleriyle ifadelendirilir. Müslümanlığın esas inancını belirten ve “Tanrı’dan başka tapacak mabut yoktur; Muhammed, onun elçisidir” sözünün Arapçası olan “La ilahe illallah, Muhammedür Resûlullah sözünün ilk cüzündeki “lâ” nefis içindir, “illâ” ispat içindir. Sûfîlere göre tevhidin esası, mutlak varlık olan Tanrı’dan başka bütün varlıkları nefyetmek, her varlığı O’nun tecellisi kabul etmektir.</p>

  <p class="normal">B. 1264. Hızır – Mûsa, yed-i beyzâ. I. cilt, B. 27 ve B. 1175’in izahı; Açılama.</p>

  <p class="normal">B. 1268. Fil – Hindistan. Bir inanca göre fil, rüyasında öz memleketi olan Hindistan’ı görürse coşar, esrirmiş, deli divane olurmuş. Mevlânâ, Mesnevî’de de bu mazmunu kullanır (Tercememiz, Mf. V. Şark - İslâm Klasikleri, C. II, İst. 1943, s. 208, b. 2244).</p>

  <p class="normal">B. 1276. Türkistan – Hindistan. Hint ve Hindu, doğu klasik edebiyatında karanlık, çirkinlik, vuzuhsuzluk, kötülük, saç ve gece anlamlarını verir. Türk de aydınlık, güzellik, vuzuh, iyilik, yüz ve gündüz anlamlarına gelir.</p>

  <p class="normal">B. 1279. Nice bahçeler… Kur’an, XLIV, 25.</p>

  <p class="normal">B. 1295. O sizinledir. Kur’an, LVII, 4.</p>

  <p class="normal">B. 1296. Sana senden yakın. Kur’an, L. 16.</p>

  <p class="normal">B. 1309. Kalender. XII. ve XIII. yüzyıllarda Anadolu, Suriye ve Mısır ülkelerine yayılan, sonraları Rumeli’ye geçen ve XVII. yüzyıldan sonra Bektaşîlik tarafından temsil edilen bir derviş zümresi. Bu zümreye mensup olanlar saçlarını, kaşlarını, bıyıklarını, sakallarını usturayla tıraş ettirirler, başlarına kıldan örülmüş, bâzı kere tepesi delik külâhlar giyerler, bâzı kere de baş açık gezerlerdi. Sonraları “Horasânî elifi” denen tacı ve Kalenderi denen tepesi on iki, lengeri dört dilimli tacı giyinmeye başlamışlardı (XV. yüzyıl şâir ve naşirlerinden Vâhidî’nin Menâkib-i Hâce-i Cihan ve Netîce-i Can adlı kitabında Kalenderler hakkında çok canlı bilgiler vardır, bakınız: İst. Üniv. K. Türkçe Yaz. 9504, 29 b - 41 a).</p>

  <p class="normal">B. 1317. Hatif. Gaybden gelen ses. Eski Araplar, cinlerin insanlara seslenerek olacak işleri haber verdiklerine inanırlardı. Hatif inancı, burdan gelse gerektir.</p>

  <p class="normal">B. 1331. Râfızî – Sünnî. I. cilt, B. 806; Açılama.</p>

  <p class="normal">B. 1346. Mazı. Bodurca ve kış yaz yaprağını dökmeyen koyu yeşil renkli bir bitkidir. Halk inancına göre mazı kavruk bir hale gelirse hava bozar, pamuklanırsa kar yağar.</p>

  <p class="normal">B. 1403. Kelîmullah. Tanrı’yla konuşan anlamına gelir. Mûsa Peygamber’in lâkabıdır. I. cilt, B. 27’nin izahı; Açılama.</p>

  <p class="normal">B. 1429. Âdem – cennet. I. cilt, B. 6’nın izahı; Açılama.</p>

  <p class="normal">B. 1451. Yeryüzü – beşik. Kur’an, LXXVIII, 6.</p>

  <p class="normal">B. 1478. Halhal. Ayak bileğine takılan bileziklere verilen addır.</p>

  <p class="normal">B. 1479. Usturayla baş kazıtmak. Tarikata girenlerin başlarını usturayla tıraş ettirmeleri usûldendir. Bu geleneğin Kalenderlerden geçtiği sanılır.</p>

  <p class="normal">B. 1487. İsa – göğe ağmak. I. cilt, B. 180’in izahı; Açılama.</p>

  <p class="normal">B. 1493. Oruç – kalkan. Oruç kalkandır, oruç Tanrı azabına karşı kalkandır, oruç bir kalkandır ki kul, onunla ateşten sakınır, içinizden biri savaşta nasıl kalkanla korunursa oruç da ateşe karşı kalkandır… meâllerinde hadisler vardır (Al-Câmi´, II, s. 42-43).</p>

  <p class="normal">B. 1509. Hannâne direği. I. cilt, B. 1549’un izahı; Açılama.</p>

  <p class="normal">B. 1525. A’raf. Yüksek yer anlamına gelir. Cennetle cehennem arasında bir yerdir. Sırat köprüsüdür diyenler de vardır. A’raf’ta iyilikleriyle kötülükleri eşit ve denk olanlar, müşriklerin ergenlik çağına gelmeden ölen çocukları, İsa dini bozulduktan sonra Muhammed’in devrine kadar yaşayanlar bulunacaklar, sonra Tanrı bunları da cennete sokacaktır. Bâzı hadislere göre A’raf’ta Ali ve Ehl-i Beyt bulunacak, inanç sahipleriyle inanmayanları yüzlerinden tanıyıp cennet ve cehenneme sevk edecektir (Abdülbâki Gölpınarlı: Kur’an-ı Kerim ve Meâli, İst. Remzi Kitabevi, 1374 - 1955, II, Açılama, s. LX-LXI).</p>

  <p class="normal">B. 1529. Sâre. İbrahim Peygamber’in karısının adıdır. Ahd-i Atıyk’a göre Sâre, çok ihtiyar olduğu halde İbrahim’den gebe kalmış ve İshak’ı doğurmuştur (Tekvin, XXI. bab). Kur’an da aynı şeyi kabul eder (XI. 70-71).</p>

  <p class="normal">B. 1540. Hamam – peri. Hamamın cinlerle şeytanların yurdu olduğuna dair bir halk inancı vardır.</p>

  <p class="normal">B. 1546. Eyaz – Mahmud. Eyaz, yahut Ayaz, Gazneli Mahmud’un sevdiği genç kölesidir. Gazneli Mahmud Hindistan’da hüküm süren, Harezm, Maveraünnehir, Afganistan ve Belücistan ülkelerinin birçok yerlerini ele geçiren, 33 yıl saltanat sürüp 1030’da ölen meşhur hükümdardır.</p>

  <p class="normal">B. 1547. Ashab-ı Kehf – köpek. I. cilt, B. 2175’in izahı; Açılama.</p>

  <p class="normal">B. 1549. Leş – tuz. Leş pisken tuzlaya düşse ve tuz haline gelse temiz olur.</p>

  <p class="normal">B. 1595. Zincir – deli. Delilerin zincire vurulması âdet olduğu gibi zincir şakırtısını duyan delinin azdığı hakkında bir halk inancı da vardır.</p>

  <p class="normal">B. 1634. Gönüle sığmış. B. 853’ün izahına bakınız.</p>

  <p class="normal">B. 1664. Ateşe nal atmak. B. 394’ün izahına bakınız…</p>

  <p class="normal">B. 1680. Şeytanın Ömer’den korkması. Bir gün kadınlar Hz. Muhammed’in huzuruna girmişler, gürültüyle konuşuyorlardı. O sırada Ömer geldi, izin istedi. Peygamber izin verince içeri girdi. Kadınlar, Ömer’i görünce sustular. Peygamber gülerek şaştım doğrusu dedi, benim yanımda şamata ederlerken sen gelince sustular. Ömer, Allah seni güldürsün ey Tanrı elçisi dedikten sonra kadınlara dönüp, ey nefislerine düşman olanlar, benden korkuyorsunuz da Tanrı elçisinden hayâ etmiyor musunuz dedi. Onlar evet dediler, sen Tanrı elçisinden daha sertsin. Peygamber, nefsim, hayatım elinde olan Allah’a and olsun ki ya Ömer, Şeytan, senin gittiğin yoldan kesin olarak gitmez, başka yoldan gider dedi (Müslim, c. VII, s. 114-115).</p>

  <p class="normal">B. 1714. Nerkis – göz. I. cilt, B. 146’nın izahı; Açılama.</p>

  <p class="normal">B. 1786. İsa’ya gelen yemek. İsa’dan gökten yemek indirmesi istenmiş, o da Tanrı’ya dua etmiş gökten bir tabla yemek inmiştir. (Kur’an, V. 112-115). Ahd-i Cedîd’de İsa’nın beş ekmek ve iki balıkla kadınlarla çocuklardan başka beş bin kadar adamı doyurduğu ve artan ekmek ve balığın on iki küfe olduğu anlatılır (Matyus, bab XVI).</p>

  <p class="normal">B. 1870. Deve – iğne yordamı. Kur’an’ın VII. sûresinin 40. âyetinde “Âyetlerimizi yalan sayıp onlara inanmaya tenezzül etmeyenlere gök kapıları katiyen açılmaz ve deve iğne yordamından geçer de onlar gene cennete giremezler ve biz mücrimleri işte böyle cezalandırırız” denmektedir. Bu âyet, İncil’de “zengin kimse melekût-üs semâvâta güç ile girer ve gene size derim ki zenginin Allah’ın melekûtuna girmesinden devenin iğne deliğinden geçmesi daha kolaydır” sözüne çok benzer (Luka, XVIII. 25).</p>

  <p class="normal">B. 1968. Nöbet. Eskiden padişahların saraylarında muayyen zamanlarda mehter denen müzik takımı çeşitli parçalar çalar, bundan sonra da davullar ve trampetler nağmesiz olarak birkaç dakika dövülür, vurulurdu. Buna nöbet vurmak, nöbet vurulmak denirdi.</p>

  <p class="normal">B. 1980. İnanan tatlıdır. Hadis olarak meşhutsa da Al-Câmi’a’l-Sagıyr’de yoksa da “İnananın yüreği tatlıdır, tatlıyı sever” meâlinde bir hadis vardır (II, s. 73).</p>

  <p class="normal">B. 2009. Tutmaç. Unla yapılan bulamaç.</p>

  <p class="normal">B. 2009. Kerremnâ. And olsun ki biz Âdemoğullarını üstün ettik, karada, suda taşıdık onları, tertemiz şeylerle rızıklandırdık onları ve yarattıklarımızın çoğundan üstün ettik onları. Kur’an, XVII. 70.</p>

  <p class="normal">B. 2010. Kadir gecesi. I. cilt, B. 634’ün izahı; Açılama.</p>

  <p class="normal">B. 2013. Unsurlar – Mevâlîd. Eskilerce göklerin dönmesi, yaşlık, kuruluk, soğukluk, sıcaklıktan ibaret olan dört tabiatı meydana getirir. Bu dört tabiattan su, toprak, yel ve ateş meydana gelir. Bu dört şeye, dört basit unsur denir. Dokuz gökle bu dört unsurdan “mevâlîd-i selâse – üç çocuk” denen cansızlar, bitkiler ve canlılar vücut bulur.</p>

  <p class="normal">B. 2090. Tûbâ. Kökü gökte, dalları ve yaprakları aşağıda olup cenneti dolduran bir ağaçtır. Hadislerde, bu ağacın gölgesinin bir atlı yüz yıl gitse gene bitmediği, yaprak ve tomurcuklarından cennet ehlinin elbiselerinin dokunduğu, bu ağacın Tanrı tarafından dikildiği, Tanrı’nın ona rûhundan rûh üfürdüğü, dallarının cennet sınırını aştığı bildirilmektedir (Al-Câmi´, II, s. 46).</p>

  <p class="normal">B. 2094. Lâhût – Nâsût. I. cilt, B. 2104’ün izahı; Açılama.</p>

  <p class="normal">B. 2114. Devekuşu. Hâlâ halk arasında; “devekuşuna benzer, uç dersin, deveyim der; yük taşı dersin, kuşum der” sözü, hiçbir işe, hiçbir fikre sahip olmayan kişiler hakkında kullanılır. Bu beyit, bu atasözünün eskiliğini göstermektedir.</p>

  <p class="normal">B. 2121. Şam. Şam şehri kutlu sayılmıştır. Hz. Muhammed’in, “Ümmetimin içindeki abdal taifesi Şam’dadır; Tanrı, kullarına onlarla yardım eder, onlarla rızık verir” ve “Abdal Şam’dadır; kırk kişidir onlar; içlerinden biri öldü mü Tanrı, onun yerine bedel olarak bir başkasını o taifeye katar; kullara yağmur onların yüzünden yağar, kullar onların himmetiyle düşmanlara üst olurlar, Tanrı Şamlılardan azabı onların yüzünden giderir” dediği rivayet edilmiştir (Al-Câmi´, I, s. 103). Ayrıca Şam’ın iyi bir şehir olduğu, mahşerin orda kurulacağı hakkında da hadisler vardır. (II, s. 34, 37, 45, 53).</p>

  <p class="normal">B. 2123. Berat gecesi. Şaban ayının on beşinci gecesine “berat gecesi” denir. Halk, o gece Tanrı’nın kullara berat verdiğine, ölü-dirinin o gece takdir edildiğine inanır. Hattâ o yıl içinde öleceklerin o gece ay ışığında gölgelerinin görünmediği, sabahleyin avuçları kapalı olarak uyandıkları kanaati de vardır. Berat, barâe, yâni cehennemden azatlık sözünden bozmadır. Hz. Muhammed, “Ulu Tanrı şaban ayının on beşinci gecesi rahmetiyle dünya göğüne iner; Kelboğulları boyunun koyunlarındaki yünler sayısından da daha çok kişiyi yarlıgar” dediği rivayet edilmiştir (Al-Câmi´, I, s. 65).</p>

  <p class="normal">B. 2146. Diyet. Öldürülen kişinin mirasçılarına verilen paraya diyet denir. Kur’an’ın IV. sûresinin 92. âyetinde yanlışlıkla bir iman sahibini öldürenin bir köle azat etmesi ve mirasçılara örfe göre diyet verilmesi emredilmektedir.</p>

  <p class="normal">B. 2149. Bakmazlar mı? “Hâlâ mı bakmazlar deveye, nasıl da yaratılmış?” Kur’an, LXXXVIII, 17.</p>

  <p class="normal">B. 2155. Pusuda. “Şüphe yok ki Rabbin kullarının yollarında pusudadır, onları görüp gözetir.” Kur’an, LXXXIX, 14.</p>

  <p class="normal">B. 2199. Bana görün. “Mûsa, tâyin ettiğimiz vakitte gelip Rabbi onunla konuşunca Rabbim demişti, bana görün de bakayım sana. Rabbi, beni katiyen göremezsin sen demişti, fakat şu dağa bak…” Kur’an, VII, 143.</p>

  <p class="normal">B. 2203. Basra’ya hurma götürmek. Basra’da hurma çok olduğu için lüzumsuz iş yapan hakkında kullanılan bir atasözüdür. Basra’ya hurma, Kirman’a kimyon götürmek denir. Bizde “tereciye tere satmak” sözü, aşağı yukarı buna karşılıktır.</p>

  <p class="normal">B. 2209. El – doğan. Eskiden ve bugün hâlâ Türkistan illerinde doğan kuşunun ayağında bir halka bulunur. Bu halka sağ elin başparmağına takılır, avuç yumulur ve doğan sağ elin üstünde durur. Ava yollanacağı zaman gözlerini kapatan külâh başından çıkarılır, av gösterilir ve halka da çıkarılıp kuş uçurulur.</p>

  <p class="normal">B. 2215. Yâ Sîn. Kur’an’ın XXXVI. sûresi. Bu sûre, hasta can verirken başucunda okunur, B. 1206’nın izahına da bakınız.</p>

  <p class="normal">Bahr-i Muzâri –Ahrab-ı Mekfûf–</p>

  <p class="normal">B. 2297. Zül-fekaar. I. cilt, Sonradan Dîvân-ı Kebîr’e Yazılan Önsöz’ün izahı; Açılama.</p>

  <p class="normal">B. 2317. Kambur felek. Eskiler dünyanın, dünyadakilerin durumlarına yıldızların durumlarının tesir ettiğine inananlardı. Onlarca yıldızlar, göklerin cirmleriydi. Başa gelen felâketler hep göklerin tesiriyle olduğu için gök anlamına gelen felek birçok sitemlere, birçok şikâyetlere mâkes olmuştu. Göğün muhaddeb oluşu, ona beli bükülmüş ihtiyar, yahut kambur vasfını verdirmişti. Kambur felek bu inançtan doğmadır.</p>

  <p class="normal">B. 2328. Geçmişten bahis. Yunan felsefesinden gelen ve tasavvufa mal olan bir kanaate göre zamanın hakikati “an” dır. Geçmiş, ancak zihinde mevcuttur. Geleceğe erişmenin imkânı yoktur. Ufuk gibi o da daima ilerdedir. Zaten zaman, olayların kıyaslanmasından doğan mücerret ve zihnî bir mefhumdur. Sûfîler arasında “Sûfî, vakit oğludur” tarzında bir söz de vardır ki Mevlânâ, Mesnevî’de de Çelebi Husameddin ağzından bu sözü söyler (Tercememiz, İst. 1942. c. I, s. 13, b. 133).</p>

  <p class="normal">B. 2352. Önce ettiği suçlar, sonra ettiği suçlar. “Şüphe yok ki biz, sana apaçık bir fetih vermişizdir. Allah, ümmetinin önce yapılan ve sona kalmış olan suçlarını sana bağışlasın ve sana nimetini tamamlasın ve seni doğru yola götürsün diye.” Kur’an, XLVIII. 1-2.</p>

  <p class="normal">B. 2353. Su emini. Şehrin su işlerine bakan memur.</p>

  <p class="normal">B. 2355. Keykubad. I. cilt, B. 2506’nın izahı; Açılama.</p>

  <p class="normal">B. 2365. Deniz – köpek. Köpeğin ağzı pis sayılır; ancak deniz, akarsu ve büyük havuz pislik tutmaz.</p>

  <p class="normal">B. 2368. Aldanış matahları. Kur’an’ın III. sûresinin 185. ve LVII. sûresinin 20. âyetinde dünya aldatıcı matah olarak tavsif edilmiştir.</p>

  <p class="normal">B. 2369. Müselles. Şarap kaynatılıp üçte ikisi gider biri kalırsa, buna müselles denir.</p>

  <p class="normal">B. 2398. Giren kurtulur, aman bulur. Kur’an, III. 97.</p>

  <p class="normal">B. 2401. Merve – Safâ. Mekke’de iki tepedir; hacılar Kâbe’yi tavaf ettikten sonra bu iki tepe arasında yedi kere gidip gelirler ki buna “sa’y” denir.</p>

  <p class="normal">B. 2403. Meş’are’l-Harâm, Minâ. Arafat dağından inilirken Minâ denilen bir vadide, hacılar kurbanlarını keserler. Meş’are’l-Harâm da hac törenlerinden bir kısmının yapıldığı yerlere verilen addır.</p>

  <p class="normal">B. 2405. Zât-ı Cuhfe, Zâta’l-Arak. İki Mikaat’ın adıdır. Mîkaat, hacıların elbiselerini soyup ihrama büründükleri muayyen yerlere denir.</p>

  <p class="normal">B. 2406. Tavaf namazı. Kâbe’nin çevresini yedi kere dönen hacılar İbrahim Peygamber’in makamı olarak kabul edilen bir taşın üstünde, yahut bulunduğu yerin civarında iki rik’at namaz kılarlar, buna tavaf namazı denir.</p>

  <p class="normal">B. 2409. Terviye günü. Hac ayı olan ve Arap yılının son ayı bulunan zilhiccenin yedinci gününe denir.</p>

  <p class="normal">B. 2411. Taş atmak. Bu da hac törenlerindendir. Üç kere yedi taş atılarak şeytan taşlanmış olur.</p>

  <p class="normal">B. 2412. Hatîm, Rükn. Kâbe’ye dahilken sonradan Kâbe tamir edilirken duvarın dışında kalan bir kısım vardır ki burası küçük bir duvarla belirtilmiştir. Bu duvara ve o kısma Hatîm adı verilir ve tavaf o duvarın dışından yapılır. Rükn, Kâbe’nin köşelerinde bulunan ve namaz kılınan yerlerdir.</p>

  <p class="normal">B. 2416. Acelecilik. Acele etmek şeytandandır, yavaş ve ağır davranmak rahmandan meâlinde hadis vardır (Al-Câmi´, I, s. 103).</p>

  <p class="normal">B. 2444. Şahâdet. Müslüman olduğunu bildirmek için Tanrı’nın eşsiz ve bir olduğunu, Muhammed’in gerçek peygamber bulunduğunu bildiren sözü söylemeye şahâdet getirmek denir.</p>

  <p class="normal">B. 2461. Eli fenerli şeyh. Milâttan 413 yıl önce, Sinop’ta doğan ve 324’te Yunanistan’da Korent’te ölen meşhur filozof Diogenes’tir. Gündüzün eline bir fener alıp sokak sokak gezdiği ve soranlara “adam arıyorum” dediği rivayet edilmiştir.</p>

  <p class="normal">B. 2468. Rebâbî Osman. Eflâkî Ahmed Dede’nin Menâkibü’l-Ârifîn’inde adı geçen Osmân-ı Kavvâl olacak (bakınız: Tahsin Yazıcı terc. Ariflerin Menkıbeleri, Mf. V. Ankara, 1953, c. I, s. 242). Aynı kitapta adı geçen Osmân-ı Gûyende de aynı zat olmalıdır (Aynı cilt, s. 375-376).</p>

  <p class="normal">B. 2503. Seyir – seyran mübarektir. “Seyahat edin de sıhhat bulun”, “Seyahat edin de sıhhat bulun, ganimet elde edin”, “Seyahat edin de sıhhat bulun, rızık elde edin” ve “Seyahat edin de sıhhat elde edin, savaşın da zenginleşin” meâlinde hadisler vardır (Al-Câmi´, II, s. 25). Ayrıca Kur’an’da da gezip görülen şeylerden ibret alınması emredilmektedir (III. 137, VI. 11, XII. 109, XVI. 36, XXII. 46, XXVII. 69, XXIX. 20, XXX. 9, 42, XXXV. 44, XL. 21, 82, XLVII. 10).</p>

  <p class="normal">B. 2543. Ejderhâ – şimşek. Eskilere göre yılanın ölümü mutlaka insan tarafından olur, insana rastlamayıp ömrü yüz yılı aşan yılan ejderhâ olurmuş. Ejderhâ, nefesiyle canlıları çeker, yutar, geçtiği yerlerdeki otları yakarmış, zararı fazlalaşan ejderhâ, gökten inen bir şimşekle yakılırmış, yahut da melekler gökten bir zincir indirirler, ejderhâyı bu zincirle kaldırıp Kafdağı’nın ardına atarlarmış. Ejderhâ inancı, eski Hint-İran mitolojisinden geçmedir. Bu mitolojide şer müvekkili olarak kabul edilen Aji Dahâka, sonradan ejderhâ şekline girmiştir (Bakınız; Muhammed Muin: Mazdayasna ve Te’sîr-i on der Edebiyyât-ı Pârisi, Tehran Üniv. yayın. Tehran - 1326 şemsî hicrî, S. 36, 178, 419, 451).</p>

  <p class="normal">B. 2618. Ay – köpek. “Köpek havlamakla ay kararmaz” diye bir atasözü vardır, onu pek hatırlatıyor.</p>

  <p class="normal">B. 2625. Kadına danışma. Kadınlara danışmayın, danışırsanız dediklerinin aksini yapın meâlinde bir hadis rivayet edilmiştir. “Beyleriniz, hayırlılarınız, zenginleriniz, cömertleriniz, olur, işleri de aranızda danışarak yaparsanız, yeryüzü yeraltından hayırlıdır size; fakat emredenleriniz, kötüleriniz, zenginleriniz, nekesleriniz olur, işlerinizi de kadınların hükmüne bırakırsanız, yerin altı size üstünden hayırlı olur” ve “Erkekler kadınlara itaat ederse helâk olurlar” meâlindeki hadisler de bu anlamdadır (Al-Câmi´, I, s. 28, II, s. 184).</p>

  <p class="normal">B. 2627. Ca’ferî altın. Ayarı tam altın. Bâzılarına göre Ca’fer adlı bir kimyagere ait olduğundan, bâzılarına göreyse Abbasoğullarından Ebû Ca’fere’l-Mansûr’un veziri Ca’fer-i Bermekî tarafından bastırıldığından bu ad verilmiştir.</p>

  <p class="normal">B. 2633. Ateşin bulunduğu yerde ıssılık. Bizdeki, ateş olmayan yerden duman tütmez atasözünün aynısı gibidir.</p>

  <p class="normal">B. 2637. Dikensiz gül olmaz. Hâlâ söylenegelen atasözlerindendir.</p>

  <p class="normal">B. 2648. “Gerçekten de kalbime pas çöker de onun için Rabbime günde yetmiş kere tövbe eder, ondan yarlıganma dilerim” Hadis (Al-Câmi´, I, s. 87).</p>

  <p class="normal">B. 2657. Gönülden gönüle pencere. Gönülden gönüle yol var atasözünü pek hatırlatır.</p>

  <p class="normal">B. 2676. Kur’an, IX. 40.</p>

  <p class="normal">B. 2691. Müsâdere. Almak, ele geçirmek anlamına gelir. Eskiden padişahın gazabına uğrayan kişinin malı mülkü, parası zapt edilirdi. Buna müsâdere derler.</p>

  <p class="normal">B. 2701. Tas – mühre. Eskiden padişahlar, bir yere hareket edecekleri zaman büyük bir tasa ağır, madenî bir gülle atılırdı. Bunun sesini duyanlar, padişahın hareketini anlarlardı. Tasa mühre atmak, bir işe girişmek anlamını verir.</p>

  <p class="normal">B. 2713. And olsun kuşluğa. Kur’an’ın XCIII. sûresinin ilk âyetidir.</p>

  <p class="normal">B. 2727. Akl-ı Evvel. I. cilt, B. 862’deki Akl-ı Küll maddesinin izahına bakınız; Açılama.</p>

  <p class="normal">B. 2729. Ne doğuda, ne batıda. Kur’an, XXIV. 35.</p>

  <p class="normal">B. 2740. Kur’an, II, 60.</p>

  <p class="normal">B. 2744. Öküz, Arslan. Öküz ve Arslan burçlarına (Sevir, Esed) işaret edilmektedir.</p>

  <p class="normal">B. 2745. Kün. Arapça “ol” demektir. Kâf-nun tarzında da kullanılır, B. 679’un izahına bakınız.</p>

  <p class="normal">B. 2749. Kur’an, X. 62.</p>

  <p class="normal">B. 2750. Müselles. Kaynatılmak sûretiyle üçte ikisi gidip biri kalan şaraptır ki, alkolü fazlalaşmakla beraber bâzı mezheplerde helâl sayılmıştır (Kamus terc. İst. Mat. Âmire, 1305, s. I, s. 341).</p>

  <p class="normal">B. 2761. Dünyaları gösteren kadeh. İran’ın mitolojik tarihine bir hükümdar olarak geçen ve eski Hint mabutlarından olan Cemşîd’in kadehi, gönül. Cemşîd için I. cilt,<br class="chapter"/>
  B. 882’deki Cem maddesine bakınız; Açılama.</p>

  <p class="normal">B. 2765. Burâk. Yüzü bir kız yüzü, vücudu at vücudu olarak temsil edilen cennet atı.</p>

  <p class="normal">B. 2773. Cerretmek. Çekmek anlamına gelir. Tanrı rızası için şundan, bundan para vs. almaya denir.</p>

  <p class="normal">B. 2801. Yiyen – yenen. Mevlânâ Mesnevî’de de bundan bahseder (Tercememiz, c. III, İst. 1943, s. 2-3, b. 18-31).</p>

  <p class="normal">B. 2805. İçiminin sonu pek hoş şarap. “Sunulur, içirilir onlara hâlis şarap ki, içiminin sonu pek hoştur ve sonunda misk gibi kokar; ve özleyip dileyenler bunu özlesinler, bunu dilesinler.” Kur’an, LXXXIII, 25-26.</p>

  <p class="normal">B. 2807. Nuh ve Lût. İki peygamberdir. Ma’rûf-ı Kerhî, erenlerdendir. 815’te vefat etmiştir. Ebû Bekr-i Şiblî de erenlerdendir. 945’te vefat etmiştir. Bâyezîd için I. cilt, B. 168’in izahı; Açılama.</p>

  <p class="normal">B. 2831. Halife. Birisinin yerine, sağken, yahut öldükten sonra geçen ve onu temsil eden kişiye denir. Tanrı Kur’an’da II. sûrenin 30. âyetinde Âdem Peygamber’e halife demektedir.</p>

  <p class="normal">B. 2868. Kur’an, XIV. 33.</p>

  <p class="normal">B. 2888. Allah alıcıdır. “Gerçekten de Allah karşılığında onlara cenneti vermek üzere inananlardan bir kısmının canlarını ve mallarını satın alır.” Kur’an, IX. 111.</p>

  <p class="normal">B. 2893. İyiden iyiye inanmış gönül. “Ey iyiden iyiye inanmış, şüpheden kurtulmuş can, dön Rabbine…” Kur’an LXXXIX, 27-28.</p>

  <p class="normal">B. 2940. Namazda selâm. Namazların son rik’at ında oturulur ve muayyen şeyler okunduktan sonra sağa, sola selâm verilerek namazdan çıkılır.</p>

  <p class="normal">B. 2956. Ateş olmayan yerde duman tütmez. Hâlâ kullandığımız bir atasözüdür.</p>

  <p class="normal">B. 2958. Ahitlerine vefa ederler. Kur’an, XIII. 20, LXXVI. 7.</p>

  <p class="normal">B. 2971. Elest. I. cilt, B. 993’ün izahı; Açılama.</p>

  <p class="normal">B. 3027. Nemrud – sivrisinek. İbrahim Peygamber’le çağdaş olan Nemrud adlı hükümdar, tanrılık dâvasına kalkışmış ve sonunda güya burnundan bir sivrisinek girmiş, beyninde serçe kadar büyümüş ve Nemrud ıztırabından başını tokmaklata tokmaklata nihayet kafası yarılmış, beyni akmış ve böylece ölmüş. I. cilt, B. 30’un izahı; Açılama.</p>

  <p class="normal">B. 3054. Yedi deniz. Eski coğrafyacılara göre yedi büyük deniz vardır. 1. Çin Denizi (Büyük Okyanus) 2. Magrip Denizi (Atlas Okyanusu) 3. Rum Denizi (Akdeniz) 4. Karadeniz, 5. Tabariyye Denizi (Şap Denizi, Kızıldeniz) 6. Curcan Denizi (Hazer) 7. Harezm Denizi (Fars Denizi) (Bürhan terc. Heft Muhît maddesi, s. 626, 1268 - Matbaa-i Âmire).</p>

  <p class="normal">B. 3102. Halil – süt emme. Rivayete göre Halil İbrahim Peygamber doğmadan önce, Nemrud bir rüya görmüş. Düş yorucular, o günlerde doğacak bir çocuğun tacını tahtını yıkacağı yolunda yormuşlar. Bunun üzerine Nemrud, doğan çocukları öldürtmeye başlamış. İbrahim doğunca anası, öldürülmesinden korkarak onu bir mağaraya götürüp bırakmış. Arada bir gider emzirirmiş. Gidemediği vakitler İbrahim parmağını emermiş ve parmağından da süt gelirmiş.</p>

  <p class="normal">B. 3132. Elçinin ödevi ancak haber ulaştırmak. Kur’an, V. 92, 99, XIII. 40, XVI. 35, 82, XXIV. 54, XXIX. 18, XLII. 48, LXIV. 12.</p>

  <p class="normal">B. 3151. Halil – dört kuş. I. cilt, B. 1951’in izahı; Açılama.</p>

  <p class="normal">B. 3179. İnanan anlar. İnanan akıllı, anlayışlı, çekingendir. (Hadis, Al-Câmi´, II, s. 171).</p>

  <p class="normal">B. 3191. Ahmed’in müjdesi. “Ve an o zamanı ki, hani Meryemoğlu İsa, ey İsrailoğulları demişti; şüphe yok ki ben size elimdeki Tevrat’ı tasdik eden ve benden sonra gelecek ve adı Ahmed olacak bir Peygamber’i müjdeleyen Allah elçisiyim…” Kur’an LXI. 6.</p>

  <p class="normal">B. 3192. Şihap – şeytan. “Şüphe yok ki biz yakın göğü ziynetlerle bezedik ve onu her inatçı ve âsî şeytandan koruduk. En yüce melekler topluluğunun sözlerini duyamazlar ve her yandan sürülüp kavulurlar, hor, hakir bir halde ve onlar içindir ardı arası kesilmeyen azap; ancak hırsızlama bir söz duyan olursa, hemen onun ardından da aydınlatıcı ve gelip geçen bir ateştir atılır, onu yakar.” Kur’an XXXVII. 6-10.</p>

  <p class="normal">B. 3213. Sırça, kandil konan yer – nur. Kur’an, XXIV. 35. I. cilt, B. 639’un izahı; Açılama.</p>

  <p class="normal">B. 3225. Âd, Semûd. Âd, Müslüman kaynaklarına göre Nuh Peygamber’in torunu İrem’in torunudur. Bunun kavmi, Hadramut’la Umman arasındaki çölde yaşardı. Bunlara Hûd Peygamber gönderilmişti. Ahd-i Atıyk’te, Âdem’in torunlarından bahsedilirken Aber adlı birinin adı geçer. Batı mütercimlerine göre Hûd, bu Aber’dir (Tekvin, X. 21-25, Savary: Le Koran, Paris, s. 217, not. 2).</p>

  <p class="normal">Semûd kavmi, Âd kavminden sonra hüküm süren ve Salih Peygamber tarafından imana davet edilen bir kavimdir. Her iki kavim de isyan etmiş ve helâk olmuştur. Kur’an’ın birçok yerlerinde bu kavimlerden bahsedilir.</p>

  <p class="normal">B. 3252. Kıran. I. cilt, B. 2312’nin izahı; Açılama.</p>

  <p class="normal">B. 3355. Çöreotu. Nazar değmesin diye ateşe üzerlik ve çöreotu atılıp buğusuna tutunulurdu.</p>

  <p class="normal">B. 3359. “İtaat eden ve iyilikte bulunanlar…” Kur’an, LXXVI. 5.</p>

  <p class="normal">B. 3373. “Ancak sana taparız, ancak senden yardım isteriz.” Kur’an. I, 5.</p>

  <p class="normal">B. 3391. Abdallar beyi, iğdiş. Anadolu’da çingenelere “abdal” denir. Beyitte bu anlam kastedilmededir. İğdiş için I. cilt, B. 1557’nin izahı; Açılama.</p>

  <p class="normal">B. 3400. Gizli şeyler açığa vurulmuş. O gün, bütün gizli şeyler meydana vurulur. Kur’an, LXXXVI. 9.</p>

  <p class="normal">B. 3402. Ancak sana... Kur’an I, 5.</p>

  <p class="normal">B. 3416. Büyüktür onlar... “Büyüktür onlar, yazarlar, bilirler ne yaparsanız.” Kur’an, LXXXII. 11-12.</p>

  <p class="normal">B. 3422. Allah’ın ipi. “Hep birden Allah’ın ipine sımsıkı yapışın…” Kur’an, III. 103. “Nerde bulunurlarsa bulusunlar, onlar zelîl edildi, aşağılandı, ancak Allah’ın ipine ve insanların yapıştıkları ipe yapışanlar müstesna…” III, 112. “Ben sizin aranızda iki halife bırakıyorum: Gökle yer arasına uzatılmış bir ip olan Allah’ın kitabı ve soyum ve Ehl-i Beytim. Gerçekten de ikisi, havuz kenarında bana ulaşıncaya dek birbirinden ayrılmaz.” (Hadis, Al-Câmi´, I, s. 87).</p>

  <p class="normal">B. 3429. Hurma lifinden örülmüş ip. “Güzelim boynunda da hurma lifinden örülmüş bir ip.” Kur’an, CXI. 5.</p>

  <p class="normal">B. 3485. Eğri otur, doğru söyle. Bu atalar sözünü hâlâ kullanırız.</p>

  <p class="normal">B. 3506. İyiden kötü. “Geceyi uzatırsın, gündüzün bir kısmı gece olur. Gündüzü uzatırsın, gecenin bir kısmı gündüz olur. Ölüden diri çıkarırsın, diriden ölü izhar edersin…” Kur’an, III. 27.</p>

  <p class="normal">B. 3518. Geri dön. “Ey iyiden iyiye inanmış, şüpheden kurtulmuş, can, dön Rabbine, ondan razı olarak ve rızasını kazanmış bulunarak.” Kur’an, LXXXIX. 27-28.</p>

  <p class="normal">B. 3561. Yokluk övüncümdür. “Yokluk övüncümdür, onunla övünürüm.” Sefinetü’l-Bihâr, bu sözü hadis olarak kabul etmekte, İbn-i Taymiyya, mevzû saymaktadır (Ahâdîsi Mesnevî, 3. 23).</p>

  <p class="normal">B. 3563. Simya. Olmayan ve olmasına imkân bulunmayan şeyleri göstermeye “simya” denir. Eski kimya bilgisine, yâni bakır ve saireyi altın yapmaya çalışmaya “simya” denmesi yanlıştır (Mavzûâta’l-Ulûm terc. İst. 1313, C. I, s. 365-366).</p>

  <p class="normal">B. 3569. Tanrı’ya ne sabah vardır, ne akşam. Rabbimin indinde ne sabah vardır, ne akşam meâlinde bir hadis rivayet edilegelmiştir.</p>

  <p class="normal">B. 3573. Bez yıkayandan özür. Bezzazlar bezleri boyadıktan sonra dere yahut deniz kıyısında çalılara sererler, güneş ve yel bunları çabucacık kurutur. Bu yüzden bezciler açık havayı isterler.</p>

  <p class="normal">B. 3634. Elham. Kur’an’ın I. sûresine Fâtiha dendiği gibi bu sûre, “Elhamdü lillâhi” diye başladığından Elham da denir.</p>

  <p class="normal">B. 3643. Büyücülük haram. Kur’an II. sûrenin 102. âyetinde büyünün kötülüğünü söylediği gibi XX. sûrenin 73. âyetinde de gene aynı şeyi söyler. Aynı sûrenin 69. âyetinde büyücünün iflah bulmayacağını bildirir. X. sûrenin 77. âyetinde aynı şey tekrarlanır. Hadislerde de büyücülük yerilmektedir.</p>

  <p class="normal">B. 3644. Düğüm… Kur’an’ın CXIII. sûresinde düğümlere üfleyen kadınların şerrinden Tanrı’ya sığınılması emredilmektedir. Büyücüler okur, üfler, iplikleri düğümlerlermiş.</p>

  <p class="normal">B. 3646. Sâmirî. I. cilt, B. 189’un izahı; Açılama.</p>

  <p class="normal">B. 3650. Hızır, gemiyi delmek. Kur’an’ın XVIII. sûresinde Mûsa’nın yiğit arkadaşıyla iki denizin kavuştuğu yerde Hızır’la buluştuğu anlatılmaktadır. Mûsa, Hızır’la arkadaşlık etmek istemiş, Hızır, bana hiçbir şey sormamak şartıyla demiş. Bunun üzerine bir gemiye binerler. Gemici bunlardan para almadığı halde Hızır, yolda gemiyi deler. Mûsa, “Niye deldin?” deyince, ben demedim mi, der, dayanamazsın. Mûsa, bundan sonra bir şey sormam der, karaya çıkarlar. Hızır, oynayan çocuklardan birisini tutar öldürür. Mûsa, “Suçsuz olarak bu masumu niye öldürdün?” deyince gene, demedim mi, dayanamazsın der.</p>

  <p class="normal">Mûsa bir daha sormayacağım diye vaadde bulunur. Yola düşüp giderlerken bir köye varırlar. Köylüden yemek isterler, köylüler vermez, paraları da yoktur. Bu sefer Hızır, tutar yıkılmak üzere bulunan bir duvarı düzeltir. Mûsa, mademki böyle hünerin vardı, bunu parayla yapaydın der. Hızır, artık ayrılmamız mukadder, yalnız sana yaptığım işlerin ne olduğunu söyleyeyim der ve söze başlar: Gemici bize iyilik etti, ilerde bir zalim padişah var, her kusursuz yeni gemiyi zapt ediyor, zapt edilmesin diye gemiyi deldim. O çocuk, büyüyünce kötü olacaktı, anası, babası iyi insanlar, o çocuğu öldürdüm, Tanrı onlara daha iyi bir çocuk verecek. Duvarın altında bir define var, iki yetime ait; yıkılsaydı tamir ederlerken define meydana çıkacaktı, onun için düzelttim.(60-82).</p>

  <p class="normal">B. 3652. Geri dön. Kur’an, LXXXIX. 28.</p>

  <p class="normal">B. 3666. Müşteri. Bu kelimede hem alıcı, hem Müşteri yıldızı anlamı vardır. Müşteri için I. cilt, B. 115’in izahı; Açılama.</p>

  <p class="normal">B. 3669. Ta’til. I. cilt, B. 1234’ün izahı; Açıklama.</p>

  <p class="normal">B. 3691. Cebr. B. 651’in izahına bakınız.</p>

  <p class="normal">B. 3698. Kulak – küpe. Eskiden kölelerin belli olmaları için kulakları delinir, kulaklarına küpe takılırdı. Bâzı derviş zümreleri de kulaklarını deldirir, küpe takarlardı.</p>

  <p class="normal">B. 3702. Küfür – saç. Küfür, Tanrı’yı ve buyruklarını inkâr etmek anlamına geldiği gibi örtmek anlamına da gelir. Saçlar da hem siyahlığı, hem de salıverilince yüzü örttüğü için saça küfür ve kâfir sıfatları verilegelmiştir.</p>

  <p class="normal">B. 3799. Emanet. “Biz, emaneti göklere, yeryüzüne ve dağlara arz ettik; yüklenmekten çekindiler, ondan korktular; insana yükledik…” Kur’an, XXXIII. 72.</p>

  <p class="normal">B. 3815. Hayber. Hz. Muhammed zamanında Yahudilerden alınan ve Medine civarında bulunan bir kale. Bu savaşta Ali, kalenin kapısını koparmış ve savaşın sonuna kadar kalkan olarak kullanmıştır.</p>

  <p class="normal">B. 3839. Amandadır… “Orda apaçık deliller ve İbrahim’in makamı vardır ve kim oraya girerse emindir, amandadır…” Kur’an, III. 97.</p>

  <p class="normal">B. 3870. Sonu gelmez meyveler. “Çok çok meyveler, ne sonu kesilir biter, ne yenmekten men edilirler.” Kur’an, LVI. 33.</p>

  <p class="normal">B. 3877. Meryem – Hurma. Kur’an, XIX. 23.</p>

  <p class="normal">B. 3897. İnsanlar madenlerdir. “İnsanlar madenlerdir, Müslümanlıktan önce hayırlıları Müslüman olup din hükümlerini bellerlerse, Müslümanlıkta da hayırlıdırlar.” (Bu meâlde bir iki hadis daha vardır, Ahâdîs-i Mesnevî, s. 61-62).</p>

  <p class="normal">B. 3970. İki yay. “Sonra yaklaştı, yakınlaştı, iki yay kadar kaldı araları, yahut daha da yakın.” Kur’an, LIII. 8-9.</p>

  <p class="normal">B. 4040. Yedi âyet. Kur’an, I.</p>

  <p class="normal">B. 4049. Ayın (ayn) – Araz. I. cilt, B. 1268’in izahı; Açılama.</p>
</body>
</html>
