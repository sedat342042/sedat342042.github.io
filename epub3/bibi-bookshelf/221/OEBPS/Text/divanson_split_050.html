<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_41">Dördüncü Ciltteki Şiirler Hakkında Birkaç Söz</h2>

  <p class="normal">Hemen hemen hepsi de bir olay dolayısıyla ve irticâlen inşâd edilen bu şiirlerin bâzıları, âdeta birbirine karışmıştır. Aynı bahirden iki, hattâ üç şiirde aynı beyitler bâzı kere tıpkı tıpkısına, bâzı kere de pek az bir farkla tekrarlanıyor. Notlarla bunları gösterdik. Bizce birkaç kişinin yazması sonucunda bu şiirlerin aynı veyahut ayrı oluşu şüphesi doğmuş ve bu tedâhül, bundan meydana gelmiştir. Ayrıca, her ciltte olduğu gibi bu ciltte de geçen Türkçe sözleri gene not olarak tesbit ettik. Eflâkî Ahmed Dede, Menâkib-ül Ârifîn’de bu ciltte geçen şiirlerin bir kısmının ne münasebetle söylendiğini kaydetmekte; şimdi onları sırasıyla yazacağız:</p>

  <p class="normal">Bahr-i Remel’in devamında “V” kafiyesinde bulunan ve CLXVII. gazelin son beyti olan “Canların başlarına ayak basan Tebrizli Şems’in izine ayak basma, başını koy, secdeler et” meâlindeki beyti bir gün Şems’i övdükten sonra okumuştur (İst. Üniv. nüshası, b. 122, Tahsin Yazıcı tercemesi, Âriflerin Menkıbeleri, II, s. 76). İhtimal bütün gazel bu münasebetle söylenmiştir.</p>

  <p class="normal">Aynı bahrin “H” kafiyesinde CLXXX. gazel olan ve “Ey ayrılığıyla yeryüzünü de, gökyüzünü de ağlatan sevgili, gönül kanlar içinde oturakalmış, akılla can ağlamaya koyulmuş” beytiyle başlayan gazeli Kuyumcu Salâhaddin’in cenazesinde okumuştur, (141. a-b, II, s. 178).</p>

  <p class="normal">Gene bu bahrin “Y” kafiyesinde bulunan CCII. gazelin beşinci beytini (B. 973) rebâb dolayısıyla okuyor (147 b, II, s. 213). Beyit şudur: “Görünüşte sopadır, içyüzden ejderhâ; mademki Mûsa değilsin, öyle bir kahredici ejderhânın üstüne varma”. Gazelde rebâba ait bir şey yoksa da sopa-tahta ilgisi yüzünden rebâbı haram sayan birisine karşı okuyabilir de.</p>

  <p class="normal">Bahr-i Remel Müseddes’te “A” harfinin V. gazeli olan ve “Gönül buğdaya benziyor, bizse değirmeniz sanki; değirmen nerden bilecek bu dönüş niçin?” beytiyle başlayan gazeli bir gün bir değirmene bakarak söylüyor (71. b, s. 400).</p>

  <p class="normal">Aynı bahrin “B” kafiyesinde XVII. gazel olan ve “Hiç biliyor musun, rebâb ne diyor; gözyaşlarıyla, yanıp kavrulmuş ciğerlerle neler söylüyor?” beytiyle başlayan gazeli rebâbı kınayanlara, haram olduğunu söyleyenlere inşâd ediyor. Medreseleri hocalara, tekkeleri şeyhlere verdik. Rebâb garip; ona kimse saygı göstermiyor. Bu yüzden biz de o garibi okşuyoruz deyip bu gerçekten de çok güzel gazeli inşâd ediyor (32. b, s. 180).</p>

  <p class="normal">Aynı bahrin “S” kafiyesindeki LXIV. gazeli bir semâ’ esnasında, bir köşede oturmakta olan Kuyumcu Salâhaddin’i kastederek okuyor. Bizim nüshamızda bu gazelin ilk beyti, “Âhir zamanda öz canından başka feryada erişen, öz canından başka imdada gelen yoktu, yok” meâlîndedir. Eflâkî’deyse bu beyit, “Âhir zamanda Salâhaddin’den başka feryada erişen yoktur; dinin salâhıdır yardıma erişen ancak” meâlinde ve şu tarzdadır:</p>

  <p class="indentmetin">Nîst der âhir zeman feryad-res</p>

  <p class="indentmetin">Cuz Salâhuddin salâh-ı din u bes</p>

  <p class="indentmetin">(142. a-b, II, s. 183-184).</p>

  <p class="normal">Gene aynı bahrin “M” kafiyesinde bulunan XCIII. ve “A seçilmiş dost, nasıl da buldum seni; a gönül, a gönüller alan, nasıl da buldum seni” matla’ıyla başlayan gazelin, “Bizim işimizden gücümüzden boyuna kaçardın, işe koyulmuştun tam, o arada nasıl da buldum seni” beytini (gazelin ikinci beyti, B. 2228), Kemâleddin Kâbî’yi kucaklayıp okuyor (34. b, s. 190).</p>

  <p class="normal">Gene bu bahrin “Y” kafiyesinde, CXXXV. gazel olan ve “Baş gözü, gam ne kadarsa o kadar ağlayabilseydi geceleri de ağlardı, gündüzleri de” beytiyle başlayan gazel, Tebrizli Şems’e bir mersiyedir (131. a-b, II, s. 125). Gerçekten pek yanık bir ağıt olan bu şiir, yirmi dokuzuncu beytinden (B. 2628) ve tümünden anlaşıldığı gibi Şems’e bir ağıttır ve Şems’in şahâdetine adamakıllı inandıktan sonra söylediği ağıtlardan biri ve en yanığıdır.</p>

  <p class="normal">Bahr-i Munsarih’in “N” harfinde, LXXVIII. gazel olan ve “Dudağımdan ansızın güle, gül bahçesine ait bir lâf çıktı; o gül yanaklı geldi de ağzıma bir tokat attı” matla’ıyla başlayan gazeli Şemseddin-i Malatî’ye söylüyor: Mevlânâ bir gün, Çelebi Husâmeddin’in bağında Şems’ten bahsediyor ve onu övüyor. Şemseddin-i Malatî, Şems’e kavuşamadığına hayıflanınca Mevlânâ semâ’a kalkıp bu gazeli inşâd ediyor (20. b, s. 103).</p>

  <p class="normal">Eflâkî’deki bu kayıtları tesbit ettikten sonra şimdi kendi buluşlarımızı sıralayalım:</p>

  <p class="normal">Bahr-i Remel’de CLXIV. gazelin dördüncü beyti “Gönülde aşk okundan yüz binlerce yara var; yüzlerce yaralı av, fakat ortada ne ok görünüyor, ne yay var” meâlindeki beyit, Yunus Emre’nin şu beytine pek benzer:</p>

  <p class="indentmetin">Yârab bu ne dertdür derman bulunmaz</p>

  <p class="indentmetin">Ya bu ne yaradur zahmı belürmez</p>

  <p class="normal">(Abdülbâki Gölpınarlı: Yunus Emre Dîvânı; İst. Ahmet Halit Kitabevi 1943, s. 340).</p>

  <p class="normal">Yunus, herhalde bu mazmûnun ilhamını Mevlânâ’dan almıştır. Fuzûlî’nin şu beyti de aynı mazmûnu taşımaktadır:</p>

  <p class="indentmetin">Ne keman-dârsın ey meh ki atıp gamze okun</p>

  <p class="indentmetin">Yıhdığın saydde nî zahm u ne peygân görünür</p>

  <p class="normal">CXCVIII. gazelin, “A Tebrizli Şems, Yusuf gibi bir kuyuya düşmüşşün, a abıhayat, nasıl oldu da ipten bile gizlendin gitti” meâlindeki son beyti, Şems’in şehit edildikten sonra kuyuya atıldığına bir îhâmdır. Dîvân edebiyatı mazmunculuğu bakımından Şems, Yusuf’a benzetilince kuyunun anılmamasına imkân yoksa da esasen Şems’e bir ağıt olan bu şiirde bu olaya bir îhâm olmaması ihtimali de yoktur.</p>

  <p class="normal">CCXVI. şiir, Yunus’un “içinde” redifli şiirlerine pek benzer (Karşılaştırınız: Yunus Emre Dîvânı, s. 77-82, “E” kafiyesi, şiir VI, VII, VIII; IX ve X).</p>

  <p class="normal">CCXVII. gazel, Şems’in ilk gidişinden sonra söylenmişe benzer.</p>

  <p class="normal">CCXXIII. şiirdeki şu beyitler, Şems’in ihtiyârlığını açıkça bildiriyor:</p>

  <p class="normal">“Tahtının önünde ihtiyâr biri, ayağını vura vura sarhoşça oynamada; fakat o, bilgi deryası, buyruğu yürür biri, bir akıllı fikirli er.</p>

  <p class="normal">Bilginin eteğini dişleriyle tutmuş amma aşk kerpeteni de onda bir diş bile bırakmamış.</p>

  <p class="normal">Ben, o ihtiyârın ışığına şaşkın, o, sevgilide yok olmuş gitmiş; onu; ayna gibi bir yüzü var, benim tarak gibi iki başım.</p>

  <p class="normal">O lâtif ihtiyârın güzellik ışığında kocaldım gitti; ben ona pervane kesildim âdeta, onunsa benden hiçbir pervası yok.</p>

  <p class="normal">Sonucu, a bilgide kâinatın ustası dedim, hünerle lûtuf iklimlerini bir köşk haline getir, orda bir yurt kur.</p>

  <p class="normal">A keskin gözlü, a ileriyi gören dedi bana, benden pîrce, sapasağlam bir can öğütü duy.</p>

  <p class="normal">Bilgiyi de, filozof bilgini de, filozofimizi, edebimizi, hünerimizi de bir gül yüzlü inci tanesinin önünde gark olmuş gör.”</p>

  <p class="normal">(III. ciltte, B. 1144-1150, “Üçüncü Ciltteki Şiirler Hakkında Birkaç Söz”e de bakınız).</p>

  <p class="normal">CCXXIV. gazelin 17-18. beyitleri (B. 1170-1171), şiir telâkkisini göstermesi bakımından çok önemli.</p>

  <p class="normal">Bahr-i Remel Müseddes’te, XIII. gazelin “Tebrizli Şems, altmışından sonra cilveler göreyim, işveler seyredeyim diye beni yeniden gençleştirdi” meâlindeki son beyti de (B. 1356), Mevlânâ’nın Şems’le altmışından sonra, altmış iki yaşında buluştuğunu açıklamadadır (c. III., “Üçüncü Ciltteki Şiirler Hakkında Birkaç Söz” kısmına da bakınız).</p>

  <p class="normal">XVII. gazel olan ve “B” kafiyesinde bulunan gazel, rebâba ait bir şiirdir. Yunus Emre’nin, içinde:</p>

  <p class="indentmetin">Mevlânâ sohbetinde saz ile işret oldı</p>

  <p class="indentmetin">Ârif mıa’nîye daldı çün biledür ferişte</p>

  <p class="normal">beytiyle Mevlânâ’yı öven ve:</p>

  <p class="indentmetin">İy kopuz ile çeşte aslun nedürür işde</p>

  <p class="indentmetin">Sana sual soraram aydıyır bana üşde</p>

  <p class="normal">matla’ıyla başlayan şiiri aynı meâl ve mazmundadır. Hele bu şiirdeki:</p>

  <p class="indentmetin">Aydur aslımdur ağaç koyun kirişi birkaç</p>

  <p class="indentmetin">Gel işretüm dinle geç aklı koma beleşde</p>

  <p class="indentmetin">...............................................................</p>

  <p class="indentmetin">Ağaç deri derildi kiriş ile bir oldı</p>

  <p class="indentmetin">Işk denüzine daldı behâne yok bu işde</p>

  <p class="normal">beyitleri âdeta terceme denecek kadar Mevlânâ’ya yaklaşır (Karşılaştırınız: Yunus Emre Dîvânı, s. 82-83, “E” kafiyesi, şiir XL).</p>

  <p class="normal">Pîr Sultan Abdal’ın:</p>

  <p class="indentmetin">Gel benim sarı tamburam</p>

  <p class="normal">mısra’ıyla başlayan nefesi de aynı meâlde ve şüphe yok ki Yunus’un tesiriyle yazılmıştır (Abdülbâki Gölpınarlı ve Pertev Nailî Boratav: Pîr Sultan Abdal, Ankara Üniv. Dil ve Tarih-Coğrafya Fakültesi Türk Dili ve Edebiyatı Enstitüsü, No. 5, Halk Edebiyatı Serisi: 1, Türk Tarih Kurumu Basımevi - Ankara, 1943, s. 99-100, şiir. 27) Dertli’nin de bu mazmunda bir şiiri vardır.</p>

  <p class="normal">Aynı bahirde, “T” kafiyesinde XXIV. gazelin 17. beyti (B. 1497) şudur:</p>

  <p class="normal">“Medresemiz aşktır, müderrisimiz ululuk ıssı; bizse bilgi elde etmeye uğraşan talebeyiz, dersimizi tekrarlar dururuz.”</p>

  <p class="normal">Bu beyit, Yunus Emre’nin şu beytine ne kadar benzer:</p>

  <p class="indentmetin">Biz tâliblerüz her dem ışk sabakın okuduk</p>

  <p class="indentmetin">Çalab müderris bize ışk hod medresesidür</p>

  <p class="indentmetin">(Yunus Emre Dîvânı, s. 238, “R” kafiyesi,</p>

  <p class="indentmetin">şiir XXXIX).</p>

  <p class="normal">XXXVI. gazel, ölüm ve ömür hakkındadır. Bu şiir de Yunus Emre’nin:</p>

  <p class="indentmetin">Sen bu cihan mülkünü kafdan kafa dutdun dut</p>

  <p class="indentmetin">Ya bu dünya malını oynayuban utdun dut</p>

  <p class="normal">matla’lı şiirine pek benzer (Karşılaştırınız: Yunus Emre Dîvânı, s. 385, “T” kafiyesi, şiir IV).</p>

  <p class="normal">Aynı kafiyede, XLVIII. gazel, Şems’in bulunmadığı zamanlara, Konya’dan ilk gidişinden sonraki devreye ait bir şiir olmalıdır.</p>

  <p class="normal">“M” kafiyesinde, LXXXIII. gazel, Şems’in ilk gidişinden sonra gelmek üzere yola düzüldüğünü duyunca söylenmiş olacak.</p>

  <p class="normal">Aynı kafiyede XC. gazel, Şems’in gidişinden sonra yazılmış olmalı.</p>

  <p class="normal">“Y” kafiyesindeki CXXXIV. gazel:</p>

  <p class="normal">“Sevgili, bir an olsun gel eve; bir an olsun şu canımızı tazele.</p>

  <p class="normal">Şu arkadaşları bir an olsun güldür; bir an olsun meclisimizi beze.</p>

  <p class="normal">Beze de gökyüzü, gece yarısında güneşi apaçık görsün.</p>

  <p class="normal">Beze de aşk ışığı Konya’dan parlasın, bir anda ta Semerkand’a, Buhârâ’ya vursun.</p>

  <p class="normal">Bir solukta geceyi gündüze döndür; bir anda, hemencecik, eğlenmeden, bahane getirmeden ışıt bizi.</p>

  <p class="normal">Işıt da o güneş, kayadan su fışkırır gibi gönülden doğuversin, görünsün.</p>

  <p class="normal">Padişahın şehri olan gönülden doğsun da Nûşirevan’la Dârâ’nın mülkünü bir anda birbirine katsın.”</p>

  <p class="normal">(B. 2593-2599), hem düşünce ve şâirlik kudretini bilmesi, hem gelecekte de unutulmayacağını belirtmesi, hem de Konya’yı benimsemesini tesbit etmesi bakımından çok değerli, çok önemli bir gazeldir.</p>

  <p class="normal">Bahr-i Munsarih’te “T” kafiyesindeki XX. gazelin, bilhassa son beytinden de anlaşıldığı veçhile Şems’in şahâdetinden sonra, onu Tebriz’e gitmiş sandığı sırada söylendiği muhakkaktır.</p>

  <p class="normal">Aynı bahrin “D” kafiyesinde XXII. gazel, kime söylendiği belli olmayan bir taşlama.</p>

  <p class="normal">Aynı bahrin “N” harfindeki LXXVIII. gazelinin 10-11. beyitlerindeki hırsız hikâyesi, Mesnevî’de geçer (Ev sahibinin hırsızı yakalamak üzereyken, birisinin seslenmesi yüzünden kaçırması; Mesnevî Tercemesi. Maârif Vekâleti, Şark-İslâm Klasikleri Yayını, II, 1943, s. 260-264).</p>

  <p class="normal">Aynı kafiyedeki LXXXIV. gazelin 6-7. beyitlerindeki (B. 3822-3823) Eyaz-çarık mazmunu, bir hikâye olarak Mesnevî’de de geçer (c. V, s. 155 ve devamı).</p>

  <p class="normal">“Y” kafiyesindeki CIII. gazeli, Divane Mehmed Çelebi hakkında söylediği hakkında bir kanaat vardır (Abdülbâki Gölpınarlı: Mevlânâ’dan Sonra Mevlevîlik; İnkılâp Kitabevi-1953, s. 105, not 130).</p>

  <p class="normal">Aynı kafiyedeki CXIII. gazel, bir soğuk, bir yabancı kişi yüzünden yarım kalan bir semâ’ meclisi hakkında söylenmiştir.</p>

  <p class="normal">CXXI. gazel, gerçeği kendinde buluşun bir ifadesidir.</p>

  <p class="sagnormal">abdülbâki gölpınarlı</p>
</body>
</html>
