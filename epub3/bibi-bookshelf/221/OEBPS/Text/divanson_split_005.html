<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">Giriş</h2>

  <h3 class="h2baslik" id="calibre_toc_78">Mevlânâ’nın Yetiştiği Çağ</h3>

  <p class="normal">Harezmliler ülkelerinin Moğollar tarafından zaptı üzerine Anadolu’ya sığınmak zorunda kalmışlar, Moğolların esasen önlerinde ilk akın edecekleri yer olan Anadolu’ya onların ardından daha da tez yürümelerine sebep olmuşlardı. Devri nisbeten parlak geçen Selçuk hükümdarı Alâeddin Keykubad’ın 1237’de ölümü üzerine yerine geçen II. Gıyaseddin Keyhusrev zamanında, 1242’de Baycu’nun kumandası altında otuz bin kişilik bir orduyla Erzurum’a gelen ve şehri alan, halkı kılıçtan geçiren Moğol ordusu Kösedağı’na dayanmıştı. Tecrübesiz, yahut şöhret düşkünü beylerin fikriyle savunmaktan çekinip savaşa girişen Selçuk ordusu 6 Muharrem 641’de (26 Haziran 1243), ağır bir bozguna uğradı. Hükümdar, kıyafetini değiştirmek sûretiyle kaçıp canını kurtarabildi. Moğollar ordunun ağırlığını ele geçirip Sivas’a geldiler. Sivas kadısı, evvelce Harezm’de bulunmuş, Moğollardan bir imtiyaz elde etmiş olduğundan Sivaslılar onun şefaatiyle ölümden kurtuldular, fakat şehir üç gün yağma edildi. Oradan Kayseri’ye gelen Moğollar halkı kılıçtan geçirdiler, kadınlarla çocukları alıp, yolda yürüyemeyenleri öldürerek ilerlemeye başladılar. Selçuklular bu durum karşısında yıldan yıla Moğollara ağır bir vergi vermeyi kabul ederek barışı sağladılar; fakat imparatorluk artık Moğolların emri altına girmiş bir beylik haline düştü.</p>

  <p class="normal">Gıyaseddin’in ölümünden sonra iç kargaşalıklar başladı. Baycu bundan faydalanarak 1265’te bir kere daha Anadolu’ya yürüdü. 1256’da Konya yakınlarındaki savaşta Selçuk ordusu gene bozuldu. Gıyaseddin’in hapiste bulunan oğlu IV. Rükneddin Kılıçarslan tahta çıkarıldı. Muineddin Süleyman pervanelik makamına geldi. Bütün devlet işlerini eline aldı. Baycu, Konya’nın batısında, şehre dört saatlik bir yerde bulunan Kızılviran’a yerleşti. Moğollar uzun bir müddet Anadolu’da kaldılar, giderlerken de Selçuk padişahlarının mezarları bulunan kaleden başka bütün kaleleri yıktılar.</p>

  <p class="normal">Moğollardan sonra Anadolu’da gene bir kardeş kavgası başladı. Muineddin, Moğollara dayanarak Rükneddin’in saltanatını sağladı. Ona karşı duran İzzeddin, Bizans’a kaçtı. Rükneddin, âdeta bağımsız bir hale gelen, kendisini tanımayan Muineddin’i ortadan kaldırmak çabasındaydı. Fakat Muineddin daha evvel davrandı, 1265’te Rükneddin’i öldürttü; yerine iki buçuk, yahut altı yaşında bulunan Rükneddin’in oğlu III. Gıyaseddin Keyhusrev’i tahta çıkardı. Ancak Moğolların kuvvetli düşmanı olan Mısırlılarla da münasebet kuran Muineddin, ikiyüzlü siyasetinin cezasını, 1277’de Moğollar tarafından öldürülerek çekti. Onun ölümünden sonra kargaşalık büsbütün arttı. İzzeddin Keykavus’un Kırım’da bulunan oğlu Gıyaseddin Mes’ud, Sinop’a gelmişti. 1281’de Moğollara itaatini bildirmek üzere Erzincan’a gitti, hükümdar Abaka’yla görüştü. 1282’de Abaka’nın ölümü üzerine yerine geçen Sultan Ahmet, Selçuk ülkesini Gıyaseddin Mes’ud’la III. Gıyaseddin Keyhusrev arasında böldü. Fakat Gıyaseddin Keyhusrev buna razı olmadı; onun da Erzincan’da öldürülmesinden sonra ülke Gıyaseddin Mes’ud’a kaldı. 1283’te resmen hükümdar tanınan Gıyaseddin Mes’ud, 1295’te Gazan Mahmud Han tarafından Hemdan’a çağrıldı; yerine kardeşinin oğlu III. Alâeddin Keykubad geçti. 1301 - 1303’te o da İsfahan’a çağrılarak öldürüldü; padişahlık gene Gıyaseddin Mes’ud’a verildi; 1308’de ölümünden sonra Selçuk İmparatorluğu tarihe mal oldu; ülkede birçok beylikler türedi.</p>

  <p class="normal">Moğol akınının ülkede meydana getirdiği düzensizlik, zaten çöküntü devrine gelip çatmış olan imparatorluğun siyasî birliğini yok etmişti. Vezirler birbirlerinden emin değillerdi; kuşku içinde yaşıyorlardı. Bir yandan Moğolları memnun etmek, bir yandan Selçuk hükümdarının gözünden düşmemek kaygısındaydılar. Halk kime kul olacağını bilemiyordu. Bir yandan imparatorluğu, bir yandan Moğolları doyurmak imkânsız bir haldeydi. Akınlarda halkı yediden yetmişe dek kılıçtan geçirilen şehirler vardı. Selçuklulardan, Moğollardan başka uçbeyleri, Emirü’s-sevahil denen kıyıbeyleri, yeniden yeniye türeyip duran beylikler, bütün bunları doyurmak, ekinleri iltizam yoluyla alanları beslemek, hanedan mensuplarının birbirleriyle savaşlarında her birine yardım etmek, bütün bu ağırlıklar, halkın sırtına yüklenmişti. Sonradan Tahtacı denen Ağaçerleri Türkmenlerinin isyanı, Maraş ovasında yol kesmeleri, Niğde, Loluva, Sivrihisar isyanları, bir aralık Aksaray ilini iltizamla alan Kızıl Hamid’in, Cimri isyanından sonra Aksaray iline saldırması, şehri üç gün, üç gece yağma etmesi, halkın bu dertten başka bir dertle, yâni Moğolların yardımını sağlamak sûretiyle kurtulması, 1299’da olduğu gibi yağmursuzluğun sebep olduğu kuraklığın getirdiği kıtlıklar, salgın hastalıklar halkı pek kötü bir duruma düşürmüştü. İşte Anadolu’da tasavvufun yayıldığı, Mevlânâ’nın yetiştiği çağ, böylesine bir çağdı.</p>

  <h3 class="h2baslik" id="calibre_toc_79">Tasavvuf ve Varlık Birliği</h3>

  <p class="normal">İslâmda tasavvufu, İslâmın özü, özeti sayanlar olduğu gibi, bu inancı tümden reddeden, gayri İslâmi olduğunu söyleyen, hattâ bu inancı benimseyenleri Müslüman saymayanlar da vardır. Her dinde, her inançta olduğu gibi hiç şüphe yok ki İslâmda da bir irfan mevcuttur; mânası şümullü sözü her dinleyen, bilgisi ve anlayışı derecesine göre mânalandırır. Hz. Peygamber’e atfedilen ve hadis olup olmadığı kesin olarak kararlaştırılamayan “Kendini bilen Rabbini bilir” sözünü bir tarafa bırakalım; İbn-i Abbas, “Biz insanlarla cinleri, ancak bize kulluk etsinler diye yarattık” âyetini (LI. 56), “Bizi bilsinler diye” tarzında tefsir etmiştir ki yukarıdaki sözün hadis olmadığını söyleyenler bile bu tefsire göre bu sözü, meâlen hadis olarak kabul etmek zorunda kalmışlardır. Hz. Ali’nin, “Sen kendini küçük bir varlık görüyorsun ama en büyük âlem, kâinat, sende derlenmiş, toplanmıştır. Sen, öyle bir apaçık kitapsın ki gizli şeyler, onun harfleriyle meydana çıkar” meâlindeki beytleri, âdeta, “Biz insanı ululadık, karada, denizde onu yüklendik, yarattıklarımızın çoğundan üstün ettik onu” meâlindeki âyetin tefsiri mahiyetindedir (XVII. 70). Ancak şurası muhakkaktır ki Varlık Birliği (Vahdet-i Vücud) inancını kabul eden sûfîlerin bu inancı maddeye Tanrılık verir ve her şeyi O ve O’nun zuhuru kabul edip Maddenin Birliği (Vahdet-i Mevcûd) olarak almaları, Tanrı’yı noksan sıfatlardan tenzih esasına dayanan İslâmın rûhuna taban tabana zıttır. Hele dokuz gök, her göğün bir aktif ve pasif kabiliyeti, yâni aklı ve nefsi olduğu, bunların dönüşünden, hareketinden dört unsurun ve dört tabiatın, yâni hava, ateş, su ve toprakla soğukluk, sıcaklık, yaşlık ve kuruluğun meydana gelişi, dokuz gökle dört unsurun birleşmesinden üç varlığın, cansızların, nebatların ve canlıların doğuşu, bütün bunların da yaratıcı kudretin zatî iktizası olan bilgisine bütün varlıkların birbirlerinden ayrılmaksızın mücmel bir sûrette sübûtundan zuhur edişi inancı Hint-İran, Yunan-Roma felsefesini İslâmlaştıran Hukemâ felsefesinden doğduğu ve “Varlık Birliği” inancında ileri giden Sûfîlerin, hattâ felsefeyi red ve inkâr edenlerin bile bu inançları benimsedikleri şüphe götürmez bir gerçektir.</p>

  <p class="normal">“Varlık Birliği” inancında sûfîler, iki bölüğe ayrılırlar. Bir kısmı varlıkları yukarıda arz ettiğimiz gibi, Tanrı bilgisinde bilgi sûretleri olarak sabit olan gerçeklerin zuhuru saymışlardır ki bu takdirde kâinat, yokluk aynasında görülen nisbî ve izafî varlıklardır; hiçbir varlığın kendi varlığı yoktur; o varlık ancak mutlak olan Tanrı’nın, Tanrı sıfatlarının zuhuru olması, O’nun varlığına mazhar bulunması bakımından vardır. Aynı zamanda, Tanrı’nın zatını bilmesi, bu bilgide bütün varlıkların bilgi sûretleri şeklinde sabit olması, bu sübûtun maddi şekle bürünmesi zamana da tabî değildir; yâni bir zaman Tanrı zatını bilmiyordu, sonra bildi; bu bilgisinde kâinat mücmel olarak sabit oldu; sonra da takdir edilen zamanlarda onlar, tafsil sûretiyle zuhur ettiler tarzında düşünmek ve anlamak yanlıştır. Bu her an böyledir; yâni Tanrı zatı itibariyle her şeyden, bütün sıfatlardan, hattâ mutlak oluştan da mutlaktır; hiçbir kayıtla kayıtlanamaz. Aynı zamanda bilgisi, zatının iktizasıdır; yâni bilmemesine, bir an bilgisiz olmasına imkân yoktur. Ateş nasıl yakar, su nasıl boğarsa ve yakıcılığı ateşten, boğuculuğu sudan ayırmaya imkân yoksa, Allah da zatını bilir ve bilgi ondan ayrılmaz; zatıyla kaimdir. Bu bilgide, yaratılanlar her an sabit olur ve bu sübût her an kâinatı izhar eder. Kâinat, her an Tanrı bilgisinden zahir olur ve her an tümüyle yok olur gider. Tanrı’nın evveline bir evvel düşünülemeyeceği gibi sonuna da bir son yoktur. Bu bakımdan hilkat, yâni yaratış – yaratılış yoktur, zuhur vardır ve bu da daimî olarak bir akış halinde yürür, durur; bu inanç, âlemin de evvelinin, sonunun olmamasını kabul etmeyi icap ettirir. Hukemâ bunu, “Heykel-i âlem hâdis-i kadîmdir” sözüyle anlatmıştır. Yâni kâinat, Tanrı’nın zatına nisbetle sonradan olmuş sayılan, fakat önüne ön ve sonuna son bulunmayan bir zuhurdur. Bu inanç, âlemin Tanrı irâdesiyle değil, zaruri olarak var olduğunu, yoktan yaratılmadığını ve yok olmayacağını kabul etmektir ki bu, irâde, tekvin, meşiyyet, yaratıcılık sıfatlarını reddetmek, kıyamet ve âhireti kabul etmemektir. Fakat bu inancı kabul edenler âlemin her an yeniden yaratıldığını, her an yeni yaratılışın bir öncekine nisbetle âhiret olduğunu söyleyerek tevil yoluna giderler; içlerinde tenasühü, yâni tekâmül için insanın ölümden sonra gene dünyaya geleceğini, hayvan, nebat ve cansızlar âlemine reddedileceğini, kâinat cüzlerinin “Neşr – Dağılma” âleminden “Haşr – Toplanma” âlemine geldiğini, neşirle haşrin bu âlemde olduğuna söyleyenler de vardır. Tek sözle, İran ve Yunan felsefesiyle yoğrulup tevil ile İslâmîleştirilen bu inanç sisteminin, İslâmla zerre kadar münasebeti yoktur ve olamaz.</p>

  <p class="normal">İkinci bölükse şeriattan ayrılmayanlardır. Bunlara göre kâinat yoktan var edilmiştir, gene yok olacaktır. Kitap ve sünnette, yâni Kur’an ve hadiste bildirilen şeylerin hepsi gerçektir, tevil edilemez. Bunların bâtını, yâni içyüzü vardır; fakat bu zevke, hattâ kendini verişe, kendinden yok oluşa aittir; içyüzünün oluşu, zahirî mânalarını inkâr ettiremez. Âlemin varlığı iki yokluk arasındadır ve hiçbir şey kendi varlığıyla var olmadığından, ancak Tanrı’nın hükmüyle, irâdesiyle var olduğundan, varlıklar Allah’a nisbetle yok demektir. Her varlıkta Tanrı’nın kudreti, irâdesi, sun’u, hikmeti belirmektedir; âlemin ve âlemdekilerin Tanrı mazharları oluşu bu bakımdandır; fakat Tanrı’nın zatı her şeyden mukaddes ve münezzehtir. Bu ikinci bölüğün inancı şeriata ve İslâm esasına uyar.</p>

  <p class="normal">Tasavvufu ilk inançla kabul edenlere göre her şey istidadına, yâni Tanrı sıfatlarından bir sıfatın ondan zuhuruna göre bir iştedir ve bu yüzden de her iş, o işi yapanın istidadına nazaran doğrudur, yerindedir. İkinci bölüğe göreyse kötülük ve şer, iktisap yoluyla çevreden ve yetişme tarzından meydana gelir. Esasta, yâni fıtratta hayır vardır. Bu bakımdan da sorumluluk kalkmaz. Yapılan kötülük, istidada ve terbiyeye göre, o kötülüğü yapanın mazhariyetine uygun sayılsa bile, o kötülüğe karşı duruş da aynı inançla doğrudur ve yerindedir. Esasen zıtlar âlemi olan bu âlemde hayrı, şer belirtir; güzeli çirkin izhar eder. Yapılan işlerin karşılığı, XXX. sûrenin 41. âyetinde bildirildiği gibi bu âlemde de temessül eder; hayrın neticesi mükâfat, şerrin neticesi de mücâzattır ve bu, ahretteki karşılıklardan bir tattırıştır.</p>

  <p class="normal">Tasavvuf ehli, bu yol ilimle alınmaz, fakat ilimsiz irşad da olmaz; olsa bile nadir olur derler. Esasen onlarca ilim bir vasıtadır, insana aczini, bilgisizliğini bildirdikçe, insanı yokluğa sevk ettikçe bu vasıtadan faydalanılabilir; ama insanı varlığa, benliğe götürdükçe kötüdür. Bir gaye olmayıp ancak bir vasıta olan bilgi, aynı zamanda kabiliyet ve meşrep, tasavvufta büyük bir rol oynar. Sûfî vardır, varlık birliği inancıyla, her işin yapanın istidadına göre yerinde olduğu kanaatiyle kendisini her şeyi mubah görmeye (ibâhaya) kaptırır, her şey haktır der; gerçek yapıcı O’dur, yapan O’nun bir mazharıdır, bir âlettir ancak, hattâ beden itibarîdir, zevk rûha aittir deyip şeriatın âlemin nizâmı için kurulduğu hükmüne varır. Onca, “Kendini bilene babasının kanı helâldir, kendini bilmeyene anasının sütü haram.” Sûfî vardır, sülûk denen manevî yolculukta Tanrı’dan başka bir varlık göremeyecek derecede cezbeye düşmüş, türlü sözler söylemiş, kendisini âlem görmüş, âlemin mihveri sanmış, gerçek erenlerin “Mezlaka-i akdâm – Ayakların kaydığı yer” dedikleri durağa varıp düşmüş, orada çürüyüp gitmiştir. Sûfî vardır, kendisini ululadıkça ululamış, yokluğa varacakken benliğe ulaşmış, kendini de inandırdığı varlık alanında, en büyük, en ulu erenlerle değil, peygamberlerle aynı mertebede olduğunu iddiaya kalkışmış, nübüvveti kisbî bir mertebe saymış, bir mehdi, yahut yeni bir din kurucusu olduğunu söylemiştir ki bunlar içinde dinî inançlardan sıyrıldığı halde inançlara dayanan halkı kandıran, ahrete inanmadığı için dünyasını dünya etmeye yönelen, manevî destekleri yıkıp maddî varlığı çökertmeye çalışanlara oyuncak olan, tuttuğu yolda başarıya ulaşan, yahut “seyf-i şeriatla izâle” edilen, yâni dinî hükümlerle öldürülen kişiler de görülmüştür ve görülmektedir. Sûfî vardır, bütün bu duraklardan geçmiş, dönüp, yola başladığı durağa gelmiş, her şeyde, her varlıkta Tanrı kudretini, Tanrı hikmetini görmüş, varlıkların hepsini Tanrı âyeti olarak mütâlaa etmiş, fakat Tanrı’nın zatının her şeyden, her varlıktan mukaddes ve münezzeh olduğunu idrak etmiş, bu idrakin de aczin ta kendisi olduğunu anlayıp melâmete düşmüş, o mukaddes ve münezzeh varlığa lâyıkıyla kulluk edememekten doğan aciz için yüzünü yerlere sürmüştür, hiçliğini, hiç olduğunu söylemiştir.</p>

  <p class="normal">Görülüyor ki bu inanç âdeta içki gibidir; içen, kendinden geçen, nasıl şuuraltındaki duygularını izhar eder, nasıl hüviyetini ortaya atarsa, bu inançta bilgisini görüş, görüşünü duyuş ve oluş haline getiren, yahut yalnız bilgisini elde ettikten sonra bu bilgiden faydalanmaya kalkışan kişi de kendi hüviyetini ortaya atmaktadır.</p>

  <h3 class="h2baslik" id="calibre_toc_80">Tasavvufun Anadolu’da Yayılması</h3>

  <p class="normal">Bir inancın yayılması için içtimaî, iktisadî şartların bulunması, yayılacağı alanda, her yönde bir bunalımın olması mutlaka lâzımdır. Tasavvuf, ister aşırı varlık birliği inancını gütsün, ister şeriata uymayı hedef edinsin, bir bakıma da kaderci bir inanç sayılabilir. Aşırı varlık birliğine inananlarca her olay iktiza ettiği için olmaktadır ve her olayda bir hikmet vardır; şu halde o olaya karşı durmak, Tanrı tecellisine karşı durmaktır. Ama bu telakkiden ters bir sonuç meydana geliyor. Değil mi ki O’ndan başka bir varlık yoktu; o tecelliye karşı duran da O değil mi? Karşı durmak da O’nun bir tecellisi olmuyor mu? Tanrı adlarındaki karşılıklardan doğmuyor mu bu? Tanrı hem rahman hem kahhâr değil mi? Bunu böyle düşünmek, olgun bir tahlil kudretine bağlıdır ve bu tahlil tasavvufu kadercilikten nisbeten kurtarır. Fakat bu kudret herkeste yoktur. Bu yüzden de tasavvuf en sıkıntılı, en bulanık, en kötü şartlar içinde daha kolay, daha yaygın bir sûrette alanını genişletir. XIII. yüzyılda Anadolu’daki durum, kulun Tanrı’ya ve kadere bağlanmasını, ferdin toplumdan göz yumup iç âleme dalmasını gerektiren bir durumdur; böyle bir devirde elden bir şey gelmeyince ümit ancak Allah’a kalır. Ayrıca Moğol akını, Anadolu’da Moğollardan önce ve onlarla beraber bir insan akını da meydana getirmiştir. Bunlar arasında Irak’tan başlayıp Anadolu’ya, Suriye’ye, Mısır’a Magrip illerine dek göçen birçok sûfî de vardır. Fahreddin-i İrâkıy (637 hicrî, 1239), Evhadeddin-i Kirmânî (688 hicrî, 1289) gibi sûfî şâirler, Mirsâdü’l-İbâd sahibi Necmeddin-i Dâye (654 hicrî, 1256) gibi bilgin mutasavvıflar, bu devirde Anadolu’ya gelmişlerdir. İbni Arabî’nin (638 hicrî, 1240) üvey oğlu Sadreddin-i Konevî (673 hicrî, 1274) gibi Anadolu’da yetişen sûfîler de bu göç sonucu yetişmişlerdir. Bu sûfîler, Anadolu’da büyük bir nüfuz kazanmışlardı. Muineddin, sonradan Şam’a gidip orada vefat eden ve İbni Arabî’nin yanına gömülen Irâkıy’e Tokat’ta bir tekke yaptırmıştı. Necmeddin Dâye bir müddet Kayseri’de oturmuştu. Sâsânîler devrindeki geleneklerle beslenen fütüvvet erbabı da Anadolu’da pek yaygındı. Esnafı teşkilatlandıran ve sûfîlerin halktan ayrılmalarına karşı duran melâmet erenlerinin ideolojilerini halka yayan fütüvvet ehlinin Anadolu’da, Suriye’de, hattâ Mısır’da hemen her merkezde zaviyeleri vardı. Her hirfet ve sanat ehlinin bir şeyhi, her şehirde bütün ahîlerin, yâni fütüvvet şeyhlerinin reisi olan bir ahî-baba, bunların da o ülkede bağlı oldukları bir reisi mevcuttu. Abbasoğullarının yıkım devirlerinde halife Nasır li-Din’illâh (622 hicrî, 1225), büyük bir kuvvet olan fütüvvet erbabından faydalanmayı kurmuş, bunu gerçekleştirmiş, kendisini fütüvvet ehlinin imamı ve muktedâsı tanıtmıştı. Ondan sonra gelenler de aynı politikayı güttüler. Nasır zamanında Selçuk hükümdarı I. İzzeddin Keykavus, Şeyh Mecdeddin İshak’ı Bağdat’a gönderip halifeden fütüvvet şiarı olan şalvar istemiş, halife kendisine saltanat menşuruyla fütüvvet şalvarı ve icazetnamesi ve bir de Abbasoğullarının şiarı olan siyah sarık göndermişti. I. Alâeddin Keykubad zamanında halife tarafından Şihâbeddin Sühreverdî (632 hicrî, 1235) Konya’ya gönderilmiş, padişaha at ve imame getirmişti. Alâeddin, şeyhi bilginler ve sûfîlerle Aksaray’da karşılamış, giderken de Konya’ya bir saatlik mesafede bulunan Zincirli köyüne kadar geçirmiş, halifeye Hıristiyanların haracından bir hayli para göndermişti. Muhyiddin İbn’il Cevzî, gene halifeden elçilikle gelmiş, Alâeddin’den bin atlı asker istemiş, Alâeddin, beş bin atlı göndermiş, fakat bu kuvvet Musul’u geçtikten sonra lüzum kalmadığı bildirildiğinden geri dönmüştü. Bütün bunlarda inancı besleyen, belki de doğuran karşılıklı dayanışma ihtiyacının göz önünde tutulması gerekir.</p>

  <p class="normal">XIII. yüzyılda, daha önce ve daha sonra Anadolu’da, Suriye ve Mısır’da, çoğu gezginci olan Kalenderîlere ait tekkelere de rastlamaktayız. Konya’da hicrî 426’da (1035) Şiraz’da vefat eden ve Sünnîliğe taassup derecesinde bağlı olan Ebû İshak b. Şehriyâr-ı Kâzerûnî adına 821’de (1418) bir zaviye yapılması da gösteriyor ki, Kâzerûniyye tarikatı mensupları da vardı. O zamanlar Ahmedî denen Rıfâîlerin de bulunduklarını, Mevlevîliğe ait ilk kaynaklardan öğreniyoruz.</p>

  <p class="normal">Halifesi Baba İshak’ın Amasya’da 638’de (1240) idamından sonra, onun ölmediğine inanan, Selçuk ordusunu bozguna uğratan, “Lâ ilâhe illallâh Baba Resûl’ullâh” dediklerine ve Baba İshak’ı, Baba Resûl diye andıklarına göre bâtınî inançları benimsedikleri anlaşılan ve nihayet Selçukluların devşirme ordusu tarafından Kırşehir yakınlarındaki Malya ovasında bozulan ve kılıçtan geçirilen Horasanlı Baba İlyas’a mensup Babalıların artakalanları, kardeşi Menteş’in, herhalde bu sıralarda öldürülmesine rağmen Nişaburlu Baba Bektaş’ın çevresinde toplanmışlar, Bektaşîliğin nüvesi, bu sûretle bünyeleşmeye başlamıştı. Baba Bektaş, Eflâkî’nin açıkça bildirdiğine göre Baba Resûl’ün en ileri gelen bir halifesiydi. Beylikler zamanında Osmanoğulları tarafından saygıya mazhar olan ve Bursa fethine iştirak eden Geyikli Baba ve Hoylu Abdal Mûsa da Horasan erenlerinden ve babalarındandı.</p>

  <p class="normal">I. Alâeddin Keykubad zamanında, Kamereddin Mahmud’un başbuğluğu altındaki Türkmenler Ermenak iline yerleştirilmişler, bu yüzden de bu ile Kamereddin ili denmişti. Kamereddin’in torunu Nureddin, yahut daha tanınır adıyla Nûre Sûfî de Baba İlyas mensuplarındandı. Oğlu Karaman, civardaki bâzı yerleri zapt etmiş, âdeta bir bağımsızlık kazanmıştı; Rükneddin Kılıçarslan, Karaman’a Kamereddin ilinin beyliğini vermişti. Az bir zaman sonra İzzeddin’in tarafını tutan Karaman’ın kardeşleri öldürülmüşler, çıkardıkları isyan bastırılmıştı. Karaman’ın yerine geçen Memed Bey, Selçuk beylerinden olup isyan eden Hatıroğlu’ya uymuş, biraz sonra da İzzeddin’in oğlu Keykavus’un oğlu Siyavuş olduğunu iddia ederek isyan eden Cimri’ye vezir olmuştu. Cimri, kendisine uyan Türkmenlerle 677’de (1278) Konya’yı zapt etmiş, adına hutbe okutmuş, Farsça yerine Türkçe resmî dil ilân edilmişti. Fakat bu başarı uzun sürmemiş, Moğollardan kuvvet alan Selçuklular Cimri’yi mağlup etmişler, kendisi tutulup diri diri derisi yüzülmüş, bu deri ibret için şehirlerde teşhir edilmişti. 699’da (1299-1300) Erzincan’da Yusufî adlı bir şâirin Farsça ve mesnevî tarzında yazdığı Hâmûş-Nâme’den Cimri’nin de tasavvuftan kuvvet aldığını öğrenmekteyiz ki İbni Bibi’nin “kızıl külahlı, kara kilimli” diye andığı Türkmenlerin, Baba İlyas’a uyan Türkmenler olduğu anlaşılıyor. Gene bu devirlerde Anadolu’da Rum Abdalları, Hayderîler, Câmîler gibi bâtınî inançlara sahip olan ve çok defa bayraklarla, davul ve dümbeleklerle, garip kıyafetlerle gezip inançlarını yayan zümreleri de görüyoruz ki bunlar XVI. yüzyılda artık tamamıyla Bektaşîlik tarafından temsil edilmiş, birçok gelenek ve töreleri, hattâ terimleri bu tarikata mal olmuş, XVII. yüzyıldan sonraysa adları ancak kitaplarda kalmıştır.</p>

  <p class="normal">Mevlânâ’nın babası Sultanü’l-Ulemâ, onun halifesi ve Mevlânâ’nın şeyhi Tirmizli Seyyid Burhaneddin, Mevlânâ’nın halifesi Tebrizli Şemseddin de XIII. yüzyılda Anadolu’ya göçen sûfîlerdendi.</p>

  <p class="normal">Anadolu’daki merkezlerde Sünnî mezheplerinden Hanefîlikle beraber Şafiîlik aynı derecede yaygındı. Tanrı’nın sıfatlarını nefy eden ve kaderi kabul etmeyip kulda irâde ve ihtiyârın mutlak olarak bulunduğuna inanan Mu’tezile de, ehemmiyet verilmeyecek bir derecede değildi. İmâmiyye mezhebi ehlisünnet tarafından hoş görülmemekle beraber inançlarını gizlemeye ihtiyaç görmeyecek bir kuvvetteydi. Meselâ Mesnevî’den Halep’de Şîa’nın Muharrem’de taziye ayinleri tertiplediklerini öğrenmekteyiz… Mısır’da Fatımîlerin tesiri ve İsmâiliyye inançları henüz mevcuttu. Ayrıca Yunan felsefesiyle uğraşan, hukemâ mesleğini kabul etmiş olan bilginler de vardı. Camilerle kiliseler ve manastırlar, kucak kucağaydı. 587’de (1191) Halep’te öldürülen ve eski Hint-İran felsefesiyle Yunan felsefesini pek iyi bilen ve İslâmla kaynaştıran Şihâbeddin Sühreverdî-i Maktul, Eflâtun’a pek düşkündü; Şems de bu sûfîye pek hürmetkâr olduğunu Makaalât’ında açıklamaktadır. Eflâtun’a, Eflâtun-ı İlâhî denmesi, bu çağlardan kalmaydı ve bu Yunan filozofunun adına Sille’de bir manastır vardı ki buradaki mezarlardan biri Eflâtun’a ait olarak gösteriliyordu; bu manastırın rahibiyle Mevlânâ’nın arası pek iyiydi. Selçuklu şehzadeler, padişahlar başları sıkışınca Bizans’a kaçıyorlardı. Suriye Atabeyi Nureddin Zengi, karısı Hıristiyan olan II. Kılıçarslan’ı tam bir Müslüman saymıyordu. I. Gıyaseddin Keyhusrev, kardeşi Rükneddin’den kaçıp Bizans’a gitmiş, oğlu Alâeddin Keykubad orada on bir yıl kalmıştı. Sonradan kaynatası Manoil Mavrozum Anadolu’ya gelmiş, Denizli ve Menderes kazaları kendisine verilmişti. Selçuk emirlerinden olan, Mevlânâ tarafından “Yeryüzünde Allah velîsi” diye anılan Celâleddin Karatay, Kara Sungur ve Kemâleddin Karataş’ın babaları, rivayete göre Müslüman olmuş dönmelerdi. II. Gıyaseddin Keyhusrev’in karısı Rum’du. İzzeddin’in oğulları Bizans’ta Hıristiyan olmuşlardı ve bunlardan birinin adı Melik Kostantin’di. Konyar, yâni Konyalı adı verilen Hıristiyanlar, Müslümanlıktan dönen kişilerdi. Moğolların çoğu henüz Müslümanlığı kabul etmediğinden İslâmî taassuptan uzak kalmışlar, Selçuk devleti bu kargaşalık ve karışım devrinde mezhep taassubuna sapamamış, tasavvuf ve çeşitli felsefelerle beslenen bâtınî inançlar geniş bir müsamahaya yol açmıştı. Merkezlerde dinî dil olan Arapça ve edebî dil olan Farsçayla beraber Rumca da biliniyor, bu dille de konuşuluyor, yazılıyordu; Mevlânâ’nın ve oğlu Sultan Veled’in Türkçe ve Rumca şiirleri de vardı.</p>

  <p class="normal">İşte Mevlânâ böyle bir çağda yetişmiş, bu eşi bulunmaz deha güneşi sönmemek üzere böyle bir çağda Anadolu’nun göbeğinde doğmuştu.</p>

  <h3 class="h2baslik" id="calibre_toc_81">Mevlânâ’nın Soyu</h3>

  <p class="normal">Mevlânâ Celâleddin Muhammed’in babası, Hüseyn Hatîbî oğlu Ahmed Hatîbi’nin oğlu olup bilginler padişahı anlamına gelen “Sultanü’l-Ulemâ” diye anılan Belhli Bahâeddin Muhammed Veled’dir. Maârif adı verilen ve ilâhî maârifi, yâni dinî tasavvuf sohbetlerini ihtiva eden kitapta, 600 yılı Ramazan’ında (1204) yaşının elli beşe yaklaştığını söylediğine göre (Bedî’uz zaman Firûzanfer basımı; s. 354) aşağı yukarı 546 sularında (1151 -1152) doğmuş olması gerekir.</p>

  <p class="normal">Mevlânâ ve Mevlevîler tarafından “Mevlânâ-yı bozorg – Büyük efendimiz” lâkabıyla da anılan Bahâeddin Muhammed Veled’e, “Sultanü’l-Ulemâ” lâkabının Hz. Muhammed tarafından verildiği hakkında bir menkıbe mevcuttur ki bunu torunu Sultan Veled’in İbtidâ-Nâme’sinden öğreniyoruz (Celâl Humâyî basımı; Veled-Nâme; s. 188). Sonraki kaynaklar, bu menkıbeyi biraz daha dallandırarak naklederler. Kendisi Maârif’te verdiği fetvalarda imzasının üstüne bu lâkabı yazdığını, bunun itiraza sebep olduğunu anlatırken, birisinin bir piri rüyasında gördüğünü, kendisine, ey bilginler padişahı, çabuk dışarı çık dediğini, bir başkasının da bir topluluğun bu lâkabı ona Hz. Peygamber’in verdiğine şahâdet ettiğini gene rüyada gördüğünü bildirir (İst. Üniv. K. Farsça yaz. 602; C. II, 162 a-163; Firûzanfer basımı, s. 189). Anlaşılıyor ki Bahâeddin Muhammed Veled, bilgide hayli ileridir ve bu lâkabı kendisi kullanmıştır; bu lâkap itirazlara sebep olmuştur, bâzı kişilere de rüyalar göstermiştir.</p>

  <p class="normal">Bahâeddin Muhammed Veled’in, birinci halife Ebû Bekir’in soyundan olduğu da sonradan meydana gelen bir rivayettir. İlk olarak bu iddiayı kendisinin vefatından yüz on bir yıl sonra vefat eden ve oğlu Mevlânâ’nın torunu Ulu Arif Çelebi’nin yerine geçen kardeşi Emîr Abid Çelebi (739 hicrî, 1338) zamanında düzenlenen Risâle-i Sipeh-sâlâr’da görüyoruz; sonradan 671 Recep’inin sonunda vefat eden (1360) Eflâkî bunu perçinlemiş, ondan sonra da hiç düşünülmeden olduğu gibi kabul edilmiştir. Sipeh-sâlâr Ahmed oğlu Mecdeddin Ferîdûn, Mevlânâ zamanında sağdır; ona ulaşmıştır; 1312 sularında yâni Mevlânâ’dan otuz dokuz yıl sonra vefat etmiştir; Sultanü’l-Ulemâ’nın yanında medfundur. Risaleyi o yazmış, oğlu bu risaleye Mevlânâ’nın oğlu Sultan Veled’in ve onun oğlu Ulu Arif Çelebi ile onun yerine geçen kardeşi Emîr Çelebi’nin ve bâzı halifelerin hal tercemelerini de eklemiş ve şüphe yok ki bu risaleyi yeniden düzene sokmuş, risalede tashihlerde bulunmuş, kitaba ilâveler yapmıştır. Biz, bu Ebû Bekir soyundan oluş rivayetinin ve Mevlânâ’nın adına katılan “el-Bekrî” nisbetinin, Sipeh-sâlâr’ın oğlu tarafından katıldığı kanaatindeyiz. Eflâkî, Mevlânâ’nın soy şeceresini kaydederken Sultanü’l-Ulemâ ile Ebû Bekir’in arasında sekiz kişi tespit etmekte (İst. Bayezid K. 5262, 250 a), diğer bir şecereye göreyse altı kişi yazılmaktadır. (Aynı nüshanın 1. a yaprağında). Muhyiddin Abdülkaadir’in (775 hicrî, 1375), El - Cevâhirü’l–Mudîa’sındaki şeceredeyse Ebû Bekir’le arasında yedi kişi var. (Risale der tahkıyk-ı ahvâl ve zindegânî-i Mevlânâ Celâleddin Muhammed meşhur be Mevlevî, s. 5, not 1). Son iki şecerenin birincisinde Sultanü’l-Ulemâ’nın dedesinin, ikincisindeyse babasının adları kabir kitabelerine uymamakta. Aynı zamanda Sultanü’l-Ulemâ ile Ebû Bekir (13 hicrî, 634) arasında, yâni hicrî tarihle altı yüz yılı aşan, miladî tarihe göre beş yüz doksan yedi yılı bulan bir zaman içinde sekiz, yahut yedi kişinin bulunması, akla sığacak bir şey değildir. Kaldı ki sandukasındaki kitabede kendisi, “Şeriatın göğsü, hikmetin kaynağı, sünneti dirilten, bid’ati kökünden söken, kendisine uyulan, Rabbe mensup âlim olan, ilmiyle de amel eden, bilginler padişahı, doğunun, batının müftüsü, şeriatın ve dinin Bahâ’sı, İslâmın ve Müslümanların şeyhi efendimiz, ulumuz Belhli Ahmed oğlu Huseyn’in oğlu Muhammed’in kabridir; Allah ondan ve geçmişlerinden razı olsun, altı yüz yirmi sekiz yılı Rebiülâhır ayının on sekizinci cuma günü kuşluk çağında vefat etti.” ibareleriyle övüldüğü halde (Mevlânâ’dan Sonra Mevlevîlik, s. 355; kitabenin tercemesi: Mevlânâ Celâleddin, III. basım, s. 37), Ebû Bekir’e mensup oluşunun anılmaması, Mevlânâ’nın sandukasındaki kitabedeyse, “Doğuların, batıların bilginlerinin padişahı, karanlıklarda parlayan Tanrı’nın aydın nuru. İmam oğlu imam, İslâm’ın direği. Halka, ululuk ve büyüklük sahibi Tanrı tapısına, yol gösterip götüren, delilleri yıkılıp gittikten sonra din alâmetlerini belirten, nişaneleri yıpranıp kaybolduktan sonra yakıyn yollarını aydınlatan, haliyle Arş hazinelerinin anahtarı olan, sözüyle yeryüzü definelerini meydana çıkaran, halkın gönül bahçelerini hakikat çiçekleriyle açan, olgunluk gözbebeğinin nuru, büyüklüğün, güzelliğin rûhu, âşıkların gözbebeği olup bütün dünyadaki ariflerin boyunlarını sevgi gerdanlıklarıyla bezeyen, gerçekle bâtılın arasını ayıran Kur’an sırlarını kavramış bulunan, Tanrı bilgilerinin mihveri kesilen, âlimlerin kutbu, bilginlerin rûhlarını dirilten, Hakk’ın, şeriatın, dinin Celâl’i, şeriat sahibi olmayan ve şeriat sahibi olan peygamberlerin vârisi,Tanrı dostlarıyla halkı kemâle ulaştıranların sonuncusu yüce mertebeler ve duraklar, yüksek menkıbeler ve üstünlükler sahibi Belhli Huseyn oğlu Muhammed’in oğlu Muhammed; rahmeti umumî olan Tanrı’nın lûtfu ve esenliği ona olsun.” ibareleri, vefat tarihi ve Selçuk oymacılığının şaheseri olan sandukayı yapanın adı oyulmuştur. (Mevlânâ’dan sonra Mevlevîlik, s. 353. Sandukadaki âyetler, Mevlânâ’nın gazelleri, Mesnevî’den seçilmiş beyitler için 351 - 355 sahifelere bakınız); Ebû Bekir’e nisbetine ait değil bir sarahat, îmâ ve işaret bile yoktur; böyle bir nisbet olsaydı, kitabede bunun zikredilmemesine imkân düşünülebilir miydi? Mevlânâ’ya, babası Bahâeddin Muhammed’e dair en doğru bilgiyi veren Sultan Veled’in İbtidâ-Nâme’sinde Sultanü’l-Ulemâ hakkında, “Bütün ataları ulu şeyhlerdi; hepsi de bilgide, amelde seçkin kişilerdi. Aslı Ebû Bekir soyundandı; bundan dolayı da Sıddıyk gibi başköşeye sahip olmuştu” meâlindeki iki beyit, en eski nüshalarda yoktur; olanlarına da sonradan, kenara ve ayrı bir yazıyla eklenmiştir. (Mevlânâ Celâleddin, III. basım, s. 37, not 1); kitabın başka bir yerinde bu hususa dair hiçbir kayıt yoktur. Belki bu nisbet, Sultanü’l-Ulemâ’nın, Şemsü’l-Eimme diye anılan Ebû Bekir Muhammed-i Serahsî’nin kızı Firdevs Hatun’un kızıyla evli olmasından doğmuştur; fakat bu rivayet de su götürür; çünkü Şemsü’l-Eimme, 483’te (1090) yahut 500’de (1106) vefat etmiştir. Son tarih kabul edilse bile aradaki müddet, yüz yılı geçmektedir. Bahâeddin Muhammed Veled’in anasının Harezmşahlar soyundan olduğunu da tarihi kaynaklarla uzlaştırmaya imkân yoktur. Anlaşılıyor ki bütün bu rivayetler, o devirdeki asalet modasının icapları olarak icat edilmiştir.</p>

  <p class="normal">Sipeh-sâlâr ve Menâkibü’l-Ârifîn, Belh’te doğan ve orada yetişen Sultanü’l-Ulemâ’nın Belh’ten göçüşüne Fahreddin-i Râzî’nin sebep olduğunu anlatır; fakat Fahreddin 606’da (1210), yâni Sultanü’l-Ulemâ’nın göçmesinden hayli önce vefat etmiştir. Ancak Sultanü’l-Ulemâ, felsefeye, Yunan felsefesini benimseyen Müslüman bilginlerine şiddetle muarızdır; Maârif’te Fahreddin-i Râzî’ye, Harezmşah’a ve bid’at ehline çatan pek ağır sözleri vardır. Bu rivayeti çıkaran hiç şüphe yok ki bu sözlerdir. Vaazlarında söylediği bu korkusuz sözler, sarayı ve saraya sığınmış bilginleri tedirgin etmiştir; onların çevresinde bir hoşnutsuzluk yaratmıştır; buna o sıralarda Harezm’e yönelen Moğol akını da katılınca Sultanü’l-Ulemâ’nın Belh’ten göçmesine amil olan sebepler meydana gelmiştir.</p>

  <p class="normal">Göç yılını kesin olarak bilemiyoruz. Kendisi gene Maârif’te 600 yılı Şevval’inde (1204) Gor hükümdarının Vahş şehrini istila ettiğini anlatır. İbnü’l-Esîr de, bu tarihte Şihâbeddin Muhammed-i Gorî’nin Maveraünnehir’i aldığını bildirir. Mevlânâ da dîvânında, “Ayrılık savaşında kanlar içindeyim; canımdan yaralanmışım, tıpkı Harezm ordusuyla Gor ordusunun savaşı gibi hani; revâ görür müsün bunu” beytiyle bu savaştan söz eder (İlk bahir, Beyit 251). Bunlardan açıkça anlaşılıyor ki Sultanü’l-Ulemâ, 600 hicrîde henüz göçmemiştir. Mevlânâ, Fîhi mâ-fîh’te, Harezmşah’ın Semerkand’ı istila ettiği zaman o şehirde bulunduklarını bildirir ve ileride gene söz edeceğimiz gibi gördüğü, duyduğu bir olayı anlatır. Semerkand, İbnü’l-Esîr’e göre 604’te (1207), Cihan-guşâ’ya göre 609’da (1212) istila edilmiştir. Bundan da anlaşılıyor ki Sultanü’l-Ulemâ’nın hicreti, bu tarihten sonradır.</p>

  <p class="normal">Sipeh-sâlâr, Bahâeddin Muhammed Veled’in Belh’ten çıkıp şehirden şehre kona göçe Bağdat’a geldiğini orda birkaç gün kalarak hacca gittiğini, sonra Erzincan’a dönüp kışı Erzincan Akşehiri’nde geçirdiğini, oradan hareket edince Selçuk hükümdarı Alâeddin Keykubad’ın davetçi göndermesi üzerine Konya’ya geldiğini yazar. Eflâkî, Bağdat’ta Mustansırıyye Medresesi’ne konduğunu, birkaç gün sonra hacca gidip dönüşte dört yıl Malatya’da, yedi yıl Lârende’de kaldığını rivayet eder. Fakat bunlar da sonradan düzenlenmiş ve inanılmış rivayetlerdir; çünkü adı geçen medrese El Mustansır Billâh tarafından 631’de (1233) yaptırılmıştır ki Sultanü’l-Ulemâ, Konya’da bu tarihten üç yıl önce vefat etmiştir.</p>

  <p class="normal">Sultan Veled, İbtidâ-Nâme’de, Sultanü’l-Ulemâ’nın Maveraünnehir bilginleriyle Harezmşah’tan incinerek göçtüğünü, Hicaz’a varmadan, Belh’in Moğollar tarafından alındığını bildiriyor ki en doğru rivayet budur. Hamdullâh-ı Müstevfî, Târîh-i Güzîde’de, 618’de (1221) Belh’ten göçtüğünü söyler; herhalde bu tarihi kabul etmek doğrudur sanırız. İbtidâ-Nâme’de, padişahın daveti de yoktur; hattâ bu esere göre Sultanü’l-Ulemâ, Konya’ya gelip adı sanı bilginler tarafından duyulduktan sonra padişah onu ziyaret etmiştir. Gene bu esere göre Sultanü’l-Ulemâ, Konya’da ancak iki yıl yaşamıştır. Bu takdirde Konya’ya 626’da (1229) gelmiştir. Târîh-i Güzîde’nin verdiği göç tarihiyle bu tarih arasında sekiz yıl var. Belh’ten Bağdat’a, oradan Hicaz’a gidip haccettikten sonra Konya’ya gelmeden bâzı yerlerde oturduğu anlaşılıyor. Mevlânâ’nın Lârende’de (Karaman) Hâce Lâlâ-yı Semerkandî’nin kızı Gevher Hatun’u alması, Sultan Veled’in 623 Rebiülâhır’ının 25. Cuma günü (1226) Lârende’de doğması, Mevlânâ’nın annesi Mü’mine Hatun’un orada vefatı düşünülürse bu müddetin mühim bir kısmı Lârende’de geçmiştir.</p>

  <p class="normal">Sultanü’l-Ulemâ, Konya’da büyük bir şöhret ve saygı kazanmış, Alâeddin Keykubad’ın lalası Emîr Bedreddin Gevhertaş ona bir medrese yaptırmış, 628 Rebiülâhıra’sının 18. Cuma günü Konya’da vefat etmiştir (12 Ocak 1231). Cenazesine padişah, bilginler, büyükler iştirak etmişler, Konya’da bir hafta resmî yas tutulmuştur. 1151-1152’de doğduğuna göre vefatında yetmiş dokuz, seksen yaşındaydı.</p>
</body>
</html>
