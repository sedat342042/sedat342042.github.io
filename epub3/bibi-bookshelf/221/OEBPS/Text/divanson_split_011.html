<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_15">Mevlânâ’nın Şiiri</h2>

  <p class="normal">Mevlânâ, kendisini sevenlerin şiire düşkün olduklarını, bu yüzden onun da şiire düştüğünü, ülkesinde kalsaydı, ders vermekle, vaaz etmekle, kitaplar yazmakla, zahitlikle vakit geçireceğini söyler (Fîhi mâ-fîh tercememiz; 16, bölüm; s. 62-63). Aynı zamanda, bir zamanlar tekellüfle şiir söylemeye istek duyduğunu, onların dinleyenlere tesir ettiğini, fakat sonra o isteğin azaldığını, ama şiirlerinde gene de o tesirin bulunduğunu bildirir; her şeyin doğuş vaktinde olduğu gibi batış vaktinde de tesiri bulunduğunu anlatır (aynı, bölüm 53, s. 172-173; aynı kitaptan naklen Sipeh-sâlâr, s. 96-98). Herhalde ilk diye söz ettiği şiirler, Şems’le buluşmadan önceki devre ait olacak. Klasik dîvân tertibi, yazılan şiirlerin, yazılış tarihine göre olmayıp kafiyeye göre olduğundan, hattâ bu kafiye tertibinde bile, bâzı kere kafiyeyi meydana getiren harften önceki harfin alfabetik sırasına göre bir tertip yapıldığından, herhangi bir tarih kaydı olmadıkça Şems’le buluşmadan söylediği şiirlerle Şems’den sonraki şiirlerini kesin olarak ayırabilmemize imkân yok. Mevlânâ’nın, Şems’den sonra vaazı terk ettiğini bilmekteyiz; Mecâlis-i Seb’a’da vaaz esnasında söylediği şiirler arasında kendisine ait olanlar da var; fakat bu karineyle de kesin bir hükme varmamız güç. Çünkü biliyoruz ki bu gibi eserler düzeltilirken de mevzua göre şiirler, rubailer ekleniyor. Ancak Sultan Veled, İbtidâ-Nâme’de Mevlânâ’nın, Şems’den sonra kendisini şiire verdiğim söylediğine ve şâirlerin varlıktan doğan şiirleriyle erenlerin ilhama dayanan, Kur’an’ın sırlarını açıklayan şiirlerini kıyasladığına (s. 53-56), Enverî ve Zahir gibi şâirlerle Senâî, Attâr ve Mevlânâ gibi şâirlerin şiirlerini ayrı görmek icap ettiğine dair bilgi verdiğine göre (s. 212-213) Dîvân-ı Kebîr’deki şiirlerin çoğunun, Şems’ten sonra söylendiğine hükmetmemiz gerekiyor. Şüphe yok ki bunların arasında Şems’ten önceki devirlere ait şiirler de vardır; fakat gene hiç şüphe yok ki bunlar öbür şiirleriyle kaynaşmış, onların içinde erimiş gitmiştir. Mevlânâ, Şems’le buluştuktan sonra şiirlerinde “Şems” mahlasını kullanmıştır. O, ayrıca “Hâmûş” mahlasını da kullanıyor. Hattâ Salâhaddin, Husâmeddin ve Senâî mahlasını da kullanmış, fakat bunların çoğu hitap mahiyetinde (meselâ Dîvân-ı Kebîr, I. s. 58, 96, 135, 251, 331; II. s. 14, 298; IV, s. 137); esasen “Şems” mahlaslarının çoğu da hitap. Buna nazaran onun Şems’ten önceki şiirlerini, “Hâmûş” mahlasıyla söylediği şiirler arasında aramak icap ederse de, dediğimiz gibi kesin bir sonuca varmanın imkânı yok gibi bir şey. Ancak bu mahlasla söylenen şiirler içinde daha ziyade zahidâne olanları hakkında böyle bir ihtimal belki serdedilebilir; fakat buna da kesin olarak hükmetmenin imkânı yoktur. Bir de bâzı şiirlerini yaktığı hakkında bir rivayet var; sebebi sorulunca, “Gökten geldi, göğe gitti” diyor (Eflâkî, 142 b); bu rivayet doğruysa belki bunlar, Şems’ten önce yazdığı şiirlerdir.</p>

  <p class="normal">Mevlânâ, şiirde kafiyeyi, hattâ mânayı kayıtladığı için harfi bile kınamaktadır. “Ben kafiye düşünürüm; sevgilim bana der ki: Yüzümden başka, benimle buluşmaktan başka bir şey düşünme; ey benim kafiye düşünenim, bence devlet kafiyesi sensin. Harf nedir ki onu düşünesin? Harf nedir? Üzüm bağının çitten duvarı. Harfi, sesi, sözü birbirine vurayım da bu üçü de olmaksızın seninle sohbete koyulayım…” (Mesnevî; I, s. 106, B. 1727 ve devamı). Onca mânalar, söze bile sığmazken nasıl olur da vezne, kafiyeye sığar?</p>

  <p class="normal">Mevlânâ, zamanının bütün bilgilerini kavramış, Hint-İran, Yunan-Roma mitolojisini bilen, yeri gelince âyetlerden, hadislerden faydalanan bir bilgindir; hele Mesnevî’de hiçbir bahis yoktur ki o bahiste peygamberlerin kıssalarından, âyetlerden, hadislerden, âyetlerin tefsirinden, hadislerin şerhinden çıkan fıkıh meselelerinden, tasavvufun anlatılması en güç ve derin inceliklerinden, hem de hikâyelerle, halkın anlayışına inerek anlatmasın? Arap şâirlerini tamamıyla okumuştur Mevlânâ. Bâzı şiirlerinde, Arap şiirlerinde olduğu gibi çöl havası duyulur, ayaklarımız kumlara batar, deve katarlarının çan seslerini, katarı haydayanların mavallarını duyarız. Zaten Şems’in, onu Mütenebbî Dîvânı’nı okumaktan men etmesi de, onun Arap edebiyatıyla ne kadar meşgul olduğunu gösterir (Eflâkî, 157 b). İran edebiyatını bütün incelikleriyle bildiğiyse söz götürmez. Şiirleri arasında Rodegî’yi, Minûçihri’yi, Nâsır-ı Hosrev’i, hattâ Hayyâm’ı, bilhassa Senâî ve Attâr’ı hatırlatanlar, adlarını açıklayanları vardır. Mevlânâ’nın Rumca şiirleri de olduğunu düşünürsek onun, Yunan şâirlerini bildiğini, Yunanca eserleri, tercemelerinden değil, asıllarından okuduğunu söylemek mübalağalı bir iddia olamaz.</p>

  <p class="normal">Bütün bunlardan başka Mevlânâ’da bilhassa halk unsurlarının mühim bir mevkii vardır. Zaten onun Arapçası da, Farsçası da, Rumcası da halk dilidir. Türk atasözleri, gelenekler, töreler, halk deyimleri, halk inançları, eski devirlerin ve devrinin kanaatleri ve devri; devrindeki adetler; Moğol akını, yıkılan şehirler, yanan köyler… dîvân kâtipleri, rüşvet yiyen kadılar, zulmeden şahneler, muhtesip, dizdar, kale köprüsünden geçilirken alınan ayakbastı parası, haraç, müsâdere, karanlık sokaklar, geçit vermeyen dağlar, şehirler, şehirlerdeki pazarlar, doğru ve noksan teraziler… Kale duvarları, burçlardaki kesik başlar, kafes ardındaki kadınlar, sokaklarda delilere taş, topaç atan çocuklar… İmaretler, ahlâksızlık yatağı tekkeler, yalancı şeyhler, yobaz bilginler, klasik ilim… sarhoşlar, rintler, ahîler… düğünler, düğün âdetleri… satranç, tavla, top - çevgen oyunları… Posta güvercinleri, yağmur, kıtlık, bütün devri bütün ülke, bütün insanlık… kınamalar, taşlamalar, zulme karşı direniş, hürriyet aşkı… hepsi, hepsi var Mevlânâ’da; fakat bütün bunlara karşılık, herhangi bir beye, bir padişaha tek bir medhiye bile yok. Yok ama, Mesnevî’nin III. cildinde, müşriklerin, müminlere karşı, “Biz yüz binlerce arslanlar, Alparslanlar; nasıl oluyor da iki, üç zayıf, yarı canlı çıplak kişiye karşı duramıyoruz” beytiyle (s. 256, B. 4482) Dîvân’da, son tarafı mülamma bir şiirde,</p>

  <p class="indentmetin">Okçılardur gözleri hoş hemandur kaşları</p>

  <p class="indentmetin">Öldürür yüz süvari kimdür ol Alparslan</p>

  <p class="normal">beytini söyleyerek Anadolu’yu İslâma açan Alparslan’ın hâtırasını canlandırır, unutulmadığını belirtir; unutulmaması gerekli olanlara, gerekli saygıyı gösterir (IV, 1339 şemsî hicrî, Tehran Üniv. Yayın s. 280, 2086. Şiir, B. 22030. Bu basımda ilk mısra’da “hoş neşe ol kaşları”, nüsha farkı olarak da “ya bigi ol kaşlar” tarzında).</p>

  <p class="normal">Burada bir noktaya daha işaret etmek zorundayız:</p>

  <p class="normal">Mevlânâ niçin Türkçe söylememiş? Farsça söylemekle halka inmemiş de aydının zevkini dile getirmiş. Bu soruyu en fazla, Bektaşîliğin Türkçeye ve halka önem verdiğini söylemek, Hacı Bektaş’ın Makaalât’ını Arapça yazmış olduğunu unutmak, yahut unutturmak, Bektaşîliğe intisaptaki törende Arapça ve Farsça tercümanlar okunduğunu bilmemek, yahut bildirmemek gayretini güdenler, Ortaasya’da, Anadolu’yu Türkleştirmek için Ahmed-i Yesevî tarafından bir mektep kurulduğu, bu mektepten mezun olan Hacı Bektaş’ın Anadolu’ya gönderildiği hülyasına kapılanlar soruyorlar ve bu hükme onlar varıyorlar. XIII. yüzyılda, ondan önce İran Selçukluları devrinde de, Anadolu Selçuklularında da resmî ve edebî dil Farsçaydı, dinî dil Arapça, tefsirler Arapça yazılır, hadisler Arapça şerhedilir, rical, kelâm, mantık vb. kitapları Arapça kaleme alınır, medresede Arapça okunurdu; şiir de Farsça söylenirdi. Henüz Türkçe işlenmemişti ve bu tarihî, içtimaî bir olaydı; istisnası pek azdı ve bu istisnalar da tarihî ilcalarla doğmuştu. Mevlânâ’nın söyleyeceği Türkçenin doğu lehçesi olacağını, batı lehçesini ancak Anadolu’da öğrendiğini de hesaba katmak gerek. Türkçe şiir söylenmeye XIII. yüzyılın sonlarında ve XIV. yüzyılda başlanmıştı. Mevlânâ’nın oğlu Sultan Veled’in, bir dîvân teşkil edecek kadar Türkçe şiirleri var. Yunus, Mevlânâ’yı Türk diliyle ifade ediyor; heceyle şiir yazıyor; fakat aruzdan da sıyrılamıyor. Türk diliyle dîvân edebiyatı kurulunca ne oldu? Arapça, Farsça sözler ve terkipler, hattâ eklerle biraz Türkçe karışımı yeni bir dil, Türk dîvân edebiyatı dili icat edildi; Selçuklulardan sonraki beyliklerden Osmanoğulları, öbür beylikleri temsil edince, imparatorluk kurulunca bu dilin adı “Üç lisandan mürekkep Lisân-ı azbü’l-beyân-ı Osmânî” oldu; halk gene bu dili anlamadı; çoğu okuma yazma bilmeyen saz şâirleri, heceyle şiirler söylemeye koyuldu; Türkçeyle bir de halk edebiyatı meydana geldi. Hasılı, Mevlânâ’yı Türkçe yazmadığı için suçlamaya kalkışmak, ya Bektaşîlik gayretinden ileri geliyor, ya bilgisizlikten. Bu bahsi, Mevlânâ’nın,</p>

  <p class="indentmetin">Rûh ilimle dosttur, akılla dost;</p>

  <p class="indentmetin">Rûhun Arapçayla, Türkçeyle ne işi var</p>

  <p class="normal">beytiyle bitirelim (Mesnevî, II s. 249, beyit 56).</p>
</body>
</html>
