<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_72">BAHR-İ REMEL<br class="chapter"/>
  –MÜSEMMEM MAHBÛN TAMÂM–</h2>

  <p class="ortayazi">feilâtün feilâtün feilâtün feilâtün</p>

  <h3 class="h2baslik" id="calibre_toc_3035">— A —<br class="chapter"/>
  I</h3>

  <p class="normal">Tu merâ cân-o cihanî çı konem cân-o cihanrâ</p>

  <p class="normal">Tu merâ genc-i revânî çi konem sûd-o ziyanrâ</p>

  <p class="normal">* Bana can da sensin, cihan da sen… ne yapayım canı, ne edeyim cihanı? Bana, benimle yürüyüp giden haznesin sen; ne işim var kârla, ziyanla?</p>

  <p class="normal">Bir solukta şaraba dostum; bir solukta kebapla eşim… mademki şu yıkık devrandayım, zamanın dönüşüyle ne işim var benim?</p>

  <p class="normal">Bütün halktan ürktüm, kaçtım; herkesten kurtuldum gitti; ne gizliyim, ne görünmedeyim… ne yapacakmışım varlığı, ne edecekmişim mekânı?</p>

  <p class="normal">Sana kavuşmuşum, seninle buluşmuşum; mahmurum, yaratıklarla işim yok… sana av olmuşum gitmiş; ne yapayım oku, yayı artık?</p>

  <p class="normal">Irmağın ta dibindeyim; ne diye gidip de su arayayım… söze gücüm mü yeter? Şu akıp giden ırmağı nasıl öveyim, ne diyeyim ki?</p>

  <p class="normal">Varlığım yok; yük yıkacak yeri ne yapayım? Kurt, çoban oldu bana, çobanın yükünü ne diye çekeyim?</p>

  <p class="normal">A aşk, ne de hoşsun, ne de sarhoşsun; elinde de kadeh… ne kutlu yerdir oturduğun, anlaştığın yer, ne mutludur seni gören can gözü.</p>

  <p class="normal">Senin yüzünden her zerre bir dünya oldu; senin yüzünden her katre can kesildi… senin izini bulan, ne yapacakmış adı sanı?</p>

  <p class="normal">O üstünler üstünü inciyi bulmak için gerçekler denizinde başla yürüyüp gitmek gerek… koşan ayağı neyleyeyim?</p>

  <p class="normal">Birlik silahıyla yolumuzu sen kestin; bütün varımı yoğumu tümden sen aldın… baç alıcıya ne vereyim şimdi?</p>

  <p class="normal">Parıl parıl parlayan Ay’ın yalımlarıyla, büklüm büklüm saçların kıvrıntılarıyla gönlüm hafifledi, yürüdü gitti; sun o ağır sağrağı a benim canım.</p>

  <p class="normal">Belâya, zahmete bakma; aşka sevgiye bak… cevri, cefayı görme; yüzlerce görüp gözeteni gör.</p>

  <p class="normal">Gama lûtuf adını tak; gamdan, dertten neşelen; kurtuluşu, eminliği şu korkudan iste…</p>

  <p class="normal">Kurtuluş dile, eminlik iste; bir bucağa çekilip oturanları seç… Ağzın yolunu gözle, gizlice söylenenleri duy, işit, ağız yolunu açmaya kalkışma.</p>

  <h3 class="h2baslik" id="calibre_toc_3036">II</h3>

  <p class="indentmetin">Sabaka’l-ceddu ileynâ nezele’l-hıbbu aleynâ</p>

  <p class="indentmetin">Sekene’l-ışkı ledeynâ fesekennâ ve seveynâ</p>

  <p class="normal">Baht yardım etti de sevgili geldi, kondu yurdumuza… aşk da bizimle beraber yerleşti oraya; yerleştik, yurt edindik artık orasını.</p>

  <p class="normal">Aklımız başımızdayken geçen zaman, pişmanlık zamanıdır; sarhoşluksa ululuktur, yüceliktir… aşkın tehlikesi esenliktir; aşka düştük, sınandık, yok olduk gitti.</p>

  <p class="normal">Aşk suvardı, derken tutsak etti bizi… aşk otladı, yedi, bitirdi bizi. Gayb âleminden geldi de çağırdı bizi; biz de koştuk, geldik ona.</p>

  <p class="normal">Onu bir eş dost, bir yol iz bulduk; şarabımız aşk oldu, aşk bizi suvardı, biz de su olduk ona; içti bizi aşk.</p>

  <p class="normal">Zevkin, neşenin sözünü tuttu, gizli âlemden biteviye lûtuflara erdik… sözünden dönmedi, vefada bulundu, biz de ona vefalarda bulunduk.</p>

  <p class="normal">Sabah yıldızı bir kadeh doldurdu; o kadeh uykumuzu dağıttı… temel atılacak yer, dümdüz şükür yeridir; biz de yapımızı oraya kurduk.</p>

  <p class="normal">Utangaç kadınlar, güzelim yerler gördük… o güzeller sanki karanlıklarda yanan, parıl parıl parlayan ışıklardı; aklımız başımızdan gitti, aşka tutulduk artık.</p>

  <p class="normal">O güzel kadınlara baktık da şükrettik, sarhoş olduk; sarhoşlukla ağlamaya koyulduk; gözyaşı katreleri yeter bir süs oldu bize.</p>

  <p class="normal">Zengin olduk da geri döndük; yurt edinilecek yere konduk; kötülükte bulunanları yarlıgadık; tanık olduk, and içtik.<sup class="calibre2"><a href="../Text/divanson_split_102.html#footnote-900-1" id="footnote-900-1-backlink">[1]</a></sup></p>

  <h3 class="h2baslik" id="calibre_toc_3037">III</h3>

  <p class="indentmetin">Meforoşîd kemân-o zereh-o tıyg zenanrâ</p>

  <p class="indentmetin">Ki sezâ nîst silehhâ be coz ez tıyg zenanrâ</p>

  <p class="normal">Yayı, zırhı, kılıcı kadınlara satmayın… silah, kılıç vuranlardan başkasına yaraşmaz.</p>

  <p class="normal">Görünüşe kul olan, Tanrı’nın aşk kemerini ne yapacak? Yoksul kadın, kalkanı, ağır gürzü ne edecek?</p>

  <p class="normal">Bel yoksa kemer nereye kuşanılacak… taş taşımaktan, kaya çekmekten beli kırılmış gitmiş onun.</p>

  <p class="normal">Altın, gümüş, inci, mücevher, aldatıcı taş değil de ne? Taş taşımaktan canını eşeğe döndürmüş o.</p>

  <p class="normal">İki üç ahmakla oturup durma da böyle bir yoldan kalma… can huylarını da Tanrı erlerinden ara, dünya huylarını da.</p>

  <p class="normal">Tecelliden sarhoş olan göze bak… gerçeklik incisini de o gözde görürsün, apaçık görüş ışığını da o gözde bulursun.</p>

  <p class="normal">Sen o gölgeye baş koy ki ağacı yeşertir… bütün eminliklerin, bütün kurtuluşların akıp geçtiği yer orasıdır.</p>

  <p class="normal">A kardeş, yıldız gibi karanlık geceyi del de geç… çünkü gizli sevgilinin yurdunu gece aramak gerek.</p>

  <p class="normal">Görüş bağışlayana bak, kadehini onun şarabıyla doldur… sen o devre bak; ne yapacaksın zamanın devrini?</p>

  <p class="normal">Bakış okunu at gitsin; eseri yaratanına ver gitsin… yaya benzeyen bedeni bakış okuna uymuş bil.</p>

  <p class="normal">Düşman, eline düşerse lûtuf, kerem senin ellerini bağlar… Tam inanç sana av oldu mu, artık o zan ağını parala gitsin.</p>

  <p class="normal">Tanrı’ya doğru koştun mu, güneş gibi parlarsın… öylesine bir kâr buldun mu ne yapacaksın kârı, ne edeceksin ziyanı?</p>

  <p class="normal">Hele a erik gibi ekşi kişi, “Gelin” sesini duy… ölümsüz Ay, çağrı için ağzını açtı.</p>

  <p class="normal">Şu başlangıca dudağımı yumdum, geri kalanını ondan ara… çünkü Fâtiha okuyanın ağzını incilerle doldurur o.</p>

  <h3 class="h2baslik" id="calibre_toc_3038">IV</h3>

  <p class="indentmetin">Enne lâ uksımu illâ bi ricâlin sadakunâ</p>

  <p class="indentmetin">Enne lâ a’şıku illâ bi melâhın aşakunâ</p>

  <p class="normal">Ben ancak beni gerçekleyen erlerin başlarına and içerim; ben ancak bize âşık olan alımlı güzele âşık olurum.</p>

  <p class="normal">Onlar bizi severler, sonra biz onları severiz; onlar bize gelirler, sonra biz onlara geliriz… onlar bize üstündür; fakat neden üstün olurlar, neyle geçerler bizi?</p>

  <p class="normal">Gözlerimizi açtık, sadakalar devşirdik; mallar çaldık ama bir de baktık ki onlar bizi çalmış gitmiş.</p>

  <p class="normal">Gönüllerimizle üst olduk onlara; ayıplarıyla bildik, anladık onları. Tanrı suvarsın göz ucuyla bize bakan güzelleri.</p>

  <p class="normal">Üstünlüğe eriştik; erişmeseydik yıkılırdık, yok olur giderdik… konakladık, oturduk; kaçtık, gittik; derken bir de gördük ki ulaşıvermişler bize.</p>

  <p class="normal">Tanrı gazabından çekinmeseydim, bir göz ucuyla bize baksalar yeni baştan yaratırlar mı yaratırlar bizi derdim.</p>

  <p class="normal">Gönülleri yurt edinen güneşlere ulaşmaya çalış… onlar kâselerle suvardı, rızıklandırdı, doyurdu bizi.<sup class="calibre2"><a href="../Text/divanson_split_103.html#footnote-900-2" id="footnote-900-2-backlink">[2]</a></sup></p>

  <h3 class="h2baslik" id="calibre_toc_3039">V</h3>

  <p class="indentmetin">Çü forostâd inâyet be zemin meş’elehârâ</p>

  <p class="indentmetin">Ki beder perde-i tenrâ vo bebin meş’elehârâ</p>

  <p class="normal">Tanrı yardımı beden perdesini yırttı da meşaleleri gör diye yeryüzüne meşaleler gönderdi.</p>

  <p class="normal">Ne diye ışığı inkâr edersin, ışık yoktur dersin? Yoksa anadan doğma kör müsün sen? Işıktan, ta temelden uzaksan kalk git şu meşalelerin yanından.</p>

  <p class="normal">A akıl, ne vakte dek aklın başında kalacak? Ne vakte dek bir bekâr evine benzeyen Ay yurdunu bu çeşit meşaleleri örtüp duracaksın?</p>

  <p class="normal">Dünyanın savaşına bak, can ordusunu seyret… erlikle şu meşalecikleri nasıl da tutuşturdular, yaktılar.</p>

  <p class="normal">Uykudan uyanırsan, bu kapıdan girersen gerçekten de meşaleleri görür, bilirsin sen.</p>

  <p class="normal">Din ve gönül salâhını o gözle bir görürsen and olsun Tanrı’ya, hem Rûhü’l-Emin kesilirsin, hem meşalelere emin olursun.</p>

  <h3 class="h2baslik" id="calibre_toc_3040">VI</h3>

  <p class="indentmetin">Hadee’l-hâdiy sabâhan bi hevâküm fe eteynâ</p>

  <p class="indentmetin">Saddanâ anküm zıbâun hasedûnâ fe ebeynâ</p>

  <p class="normal">Bir sabah deve süren mavallar okudu, aşkınızla sürdü bizi de katınıza geldik… yanınızda ceylan kastetti bize; fakat aldırış etmedik biz.</p>

  <p class="normal">Eşiğinizde utangaç güzellerle buluştuk… o güzel kızlarla aşk oyununa giriştik; onlar cilvelerle tutsak ettiler bizi, biz de tutsak ettik onları.</p>

  <p class="normal">Kınayan, aşkınıza düştüğümüzü gördü de bir gün öğüt verecek oldu; aşkınızdan geçirmek, havanıza düşüp perişan olacağımızı anlatıp korkutmak istedi bizi; duyduk sözlerini ve isyan ettik.</p>

  <p class="normal">Siz anlamlar gözlerinde dolunaylarsınız; öyle gördük sizi… öyle gördük de ışığınızda yıldızlar gibi gizlendik, görünmez olduk; fakat sizinle de yolumuzu bulduk.</p>

  <p class="normal">Dolunay güzelimiz bir hatip gibi bayram günü imam oldu bize… o dolunayin çevresinde arındık, seçildik, namazda ona uyduk biz.</p>

  <p class="normal">Bir Yusuf’un güzelliği karşısında kendimizden geçtik; sonra aklımız başımıza geldi de bir de baktık ki kan gibi şarapla dolu kadehler ellerimizde.</p>

  <p class="normal">Burunsuz kokladık, akılsız anladık; ağızsız, dudaksız güldük, gözsüz ağladık.</p>

  <p class="normal">Onunla buluştuğumuz zamanı Tanrı ışıklatsın; sevgiliye kavuştuğumuz yeri Tanrı suvarsın.</p>

  <p class="normal">Tam kıvamında olan, gereği gibi sarhoş eden şarabı içtik… otururken, kalkarken hem göründük, hem gizlendik.</p>

  <p class="normal">Ululuk dallarını silktik; kendinden geçiş hurmalarını düşürdük, yerlere saçtık… sarhoştuk da bu işe koyulduk, onları devşirdik.<sup class="calibre2"><a href="../Text/divanson_split_104.html#footnote-900-3" id="footnote-900-3-backlink">[3]</a></sup></p>

  <h3 class="h2baslik" id="calibre_toc_3041">— T —<br class="chapter"/>
  VII</h3>

  <p class="indentmetin">Be Hodâ ket negozârem ki revî râh selâmet</p>

  <p class="indentmetin">Ki ser-o pâ vo selâmet nebaved rûz-ı kıyâmet</p>

  <p class="normal">And olsun Tanrı’ya ki, şimdicek sağ esen gitmeye bırakmam seni… çünkü kıyamette ne elin kalır, ne ayağın, ne sağlığın kalır, ne esenliğin.</p>

  <p class="normal">Aşk ordusu geldi çattı, küfür ülkesini aldı gitti… hele ey Kalender dost, kınanma davulunu çaladur.</p>

  <p class="normal">Gönlünü de yok et, canını da; bedenini kaftan gibi yırt gitsin… Ne izden söz aç, ne haberden; ne eserden bahset, ne alâmetten.</p>

  <p class="normal">Kendimden geçtim de düşünce yolunu bağladım… hele ey sâkî, sarhoşum; tümden kendimden geçir, varlıktan kurtar beni.</p>

  <p class="normal">Hele bir sıçra, hele bir sıçra da varlığının başına bas ayağını… Hele bir uç, hele bir uç da benim gibi şükürden de kurtul, nankörlükten de.</p>

  <p class="normal">A aşk, Mûsa gibi ululanma Firavun’unun kes başını… hele ey Firavun, önüme gel; kapını da tuttum, damını da.</p>

  <p class="normal">Gizlilik âleminden eriştim, geldim; aşk ordusunu çektim… yürü git ey başı dik zalim, beylikten de düştün, köy ağalığından da.</p>

  <p class="normal">Hele kendine gel; senin bostanın, bağın bahçen ölümsüzlük ilidir; şu dünyaysa eşek başıdır ancak… bu aşktaki keramet, kerem sahibinin yüzünü seyretmektir ancak.</p>

  <p class="normal">Salt acıyış, belâlar verip de canını yakıp yıkmaz… ana, kin güdüp de hacamat etmez bizi.</p>

  <p class="normal">Canım da doymaz sana, gönlüm de… canım da usanmaz senden, gönlüm de… hiç kimseye gözden, gönülden usanç gelmez, kötülük değmez.</p>

  <p class="normal">Salt aşktan başka neye yüz tuttumsa, tadından da pişmanlıktan başka bir şey elde etmedim, güzelliğinden de.</p>

  <p class="normal">Bu havuza ulaştın ya, bir şey yitirmedin… bu havuzun içinde abıhayat var, kıyısı da tam oturulup eğleşecek yer.</p>

  <p class="normal">Bu havuza düştün mü, tümden kendini ona ver… çeviklik, erlik taslayıp da elceğizlerini, ayacıklarını çırpıp durma, çırpınıp yatma.</p>

  <p class="normal">Ver kendini ona da sus; topluluğun imamı değilsin sen… burda aşktan başka hiçbir kimse imam olamaz.</p>

  <h3 class="h2baslik" id="calibre_toc_3042">VIII</h3>

  <p class="indentmetin">Hele ey on ki behordî seherî bâde ki nûşet</p>

  <p class="indentmetin">Hele pîş â ki begûyem suhen-i râz be gûşet</p>

  <p class="normal">Hele güzelim, seher çağı şarap içtin ya, afiyetler olsun… hele bir beri gel de kulağına gizli bir söz söyleyeyim senin.</p>

  <p class="normal">Can şarabı eşsiz bir şaraptır; yürü, ondan bir tat… bir yudumcukla bütün düzenbazlığın, bütün aklın fikrin uçar gider.</p>

  <p class="normal">Şu akıldan fikirden kurtuldun da konaklar aştın, sarhoşluğa ulaştın mı, şarap satanın lûtfu, keremi, sana yüzlerce başka akıl, başka fikir verir.</p>

  <p class="normal">Sırlara daldın mı da can sâkîlik eder sana… coşup köpürüşünden, hey-heylerinden gökyüzüne bir gürültüdür, düşer.</p>

  <p class="normal">O kızıl, o sarı şaraptan başka bir şarap iç… içtiğin şarap seni anlamlar ıssı eder de daldığın resimlerden, şekillerden kurtarır seni.</p>

  <p class="normal">O tat tuz madeni, sabah çağında sana öylesine bir kadeh sunar ki, o bir kadeh şarap dün gece içtiğin yüzlerce kadeh şaraptan daha iyidir.</p>

  <p class="normal">Sen hay-huy etsen de, etmesen de bütün ölüler, bütün cansızlar, senin coşup köpürüşünle coşar, köpürür.</p>

  <p class="normal">O halkaya girdin mi, madenin de üstüne çıkarsın, definenin de… kazanç yerini elde etmeye çalışan gönlünden kazanç hevesi düşer gider.</p>

  <p class="normal">Düşmanların kötülüğü yüzünden yüzlerce kuyuya düşmüştün ya… zulümleri, kötülükleri örtenin keremi, sonunda hepsinden de kurtarır seni.</p>

  <p class="normal">Tümden buluşmayı, kavuşmayı kur; sus, avlanmadan vazgeç… şu vahşi hayvanları avlanman susmanla kolaylaşır.</p>

  <p class="normal">Ağzını yumdun mu, susmayı seçtin, beğendin mi de eşin dostun dileği, isteği, seni öyle bırakmaz, gene söze çeker.</p>

  <h3 class="h2baslik" id="calibre_toc_3043">— D —<br class="chapter"/>
  IX</h3>

  <p class="indentmetin">Bedered morde kefenrâ be ser-i gûr berâyed</p>

  <p class="indentmetin">Eger on morde-i mârâ zi bot-i men heber âyed</p>

  <p class="normal">O ölümüze, güzelimizden haber gelirse kefenini yırtar da mezarından çıkagelir.</p>

  <p class="normal">Ondan bir şey elde etti mi, ölü neler yapar, diri neler eder? Sözü mü bunun… dağ bile onu görse yerinden sıçrar da ileri gelir.</p>

  <p class="normal">Senden geldikten, senin yüzünden olduktan sonra kınanmandan kaçmam, kaçınmam… senden gelen acılık, cana şekerden de tatlı gelir.</p>

  <p class="normal">Sana ne gelirse ye iç, bir yanda dursun deme… bir akarsudasın sen; yedin içtin mi yerine bir başkası gelir.</p>

  <p class="normal">Güzelim sanatına bak, gönüllere gelen vahyini seyret… tümden görüş ışığı kesil; ne gelirse bakış-görüş zevkinden gelir.</p>

  <p class="normal">Bir ömürdür ümide düştüm; ömrüm geçti gitti de sevgili gelmedi… ama zamanı gelir de gelir, yahut da zamansız, ansızın geliverir; her şey seher çağlarında gelmez mi ki?</p>

  <p class="normal">Bekle, gözleyedur; zamanlı zamansız, bir de bakarsın, ansızın kadri yüce bir sürme gibi padişahımız gözümüze geliverir.</p>

  <p class="normal">Şu göze de geldi mi göz bir deniz kesilir… denize de bakınca bütün suyu inci olur gider.</p>

  <p class="normal">Fakat aslını bilmeyen ölü inci değil… her tanesi söz söyler, hepsi de arar, aktarır, tümü de canlı inci.</p>

  <p class="normal">Ne madensin, ne cansın; ne bilirsin sen… insandan gelen hüneri Tanrı bilir, Tanrı görür.</p>

  <p class="normal">Hele sen dilsiz-dudaksız söz söylemeyi huy edin; huy edin, çünkü dünyadan geçip gittin mi ne dudak kalır, ne diş.</p>

  <h3 class="h2baslik" id="calibre_toc_3044">X</h3>

  <p class="indentmetin">Dil-i men rây-ı tu dâred ser sevdâ-yı tu dâred</p>

  <p class="indentmetin">Roh-ı fersûde-i zerdem gam-ı sefrâ-yı tu dâred</p>

  <p class="normal">Gönlüm buyruğuna uymuş, sevdana kapılmış gitmiş… sararmış solmuş pörsük yüzümde senin safran var.</p>

  <p class="normal">Başım yüzüne dalmış, sarhoş olmuş; gönlüm hayaline tuzak kurmuş… gözümden dökülen inci taneleri denize benzeyen avcundan saçılmada.</p>

  <p class="normal">Senden elde ettiğim her armağanı hayaline tapşırdım… çünkü şeker gibi tatlı hayalinde yüzünün parlaklığı var.</p>

  <p class="normal">Yanlış söyledim; hayalin başka hayallere benzemez ama bütün güzelliği, bütün tadı tuzu senin ihsanından elde eder ya.</p>

  <p class="normal">Sadberk gülü kapında utancından döküldü gitti… çünkü senin güzelim yüzün kendisinde de var sanmıştı.</p>

  <p class="normal">Selvi sana karşı suç işlemiş gibi başını önüne eğmiş… çünkü o da yanılmış, senin boyun kendisinde de var sanmış.</p>

  <p class="normal">Yüce kişilerin canları da, ciğerleri de Zühre’nin yüzü gibi parıl parıl parlıyor… hepsi de Ay gibi eriyip gitmede; seni istiyorlar çünkü.</p>

  <p class="normal">Gönlüm sevda ateşinin üstünde helva tavası, değil mi ki içinde senin helvan var; yalımlarla yansa yakılsa ne çıkar?</p>

  <p class="normal">Madem dost elde her yer oturup eğleşilecek yer… ne mutlu o hiçbir şeyden haberi olmayana ki senin yerinden haberi vardır.</p>

  <p class="normal">Bana kapıyı açmazsan damdan girerim içeriye… seni görüp seyreden can, ne de güzel bir candır.</p>

  <p class="normal">Yüzlerce dama çıkarım; yüzlerce tuzağı deler geçerim… ne yapayım? Can ceylanım senin ovanı istiyor.</p>

  <p class="normal">Sus ey deli âşık, şiir söyleme, kanlar yut… zâti dünyanın her zerresinde senin kavganın derdi, gamı var.</p>

  <p class="normal">Yürü ey gönül, üstünlükler bağışlayan Tanrı Şems’ine, Tebriz’e git… hayali gibi o da sana gelir; zâti seni istiyor o.</p>

  <h3 class="h2baslik" id="calibre_toc_3045">XI</h3>

  <p class="indentmetin">Dil-i men kâr-ı tu dared gol-o golnâr-ı tu dâred</p>

  <p class="indentmetin">Çi nekû beht derehtî ki ber-o bâr-ı tu dâred</p>

  <p class="normal">Gönlüm senin işine gücüne koyulmuş; gönlümde senin gülün var, senin nar çiçeğin var… ne güzel bahtı vardır o ağacın ki onda senin meyven var.</p>

  <p class="normal">O anlamlar göğündeki sana mensup Ay’a ulaşan, onun ışıklarını elde eden kişi, ne yapacak dönüp duran gökyüzünü, ne edecek şu zanlarla dolu dünyayı?</p>

  <p class="normal">Tanrı’ya and olsun, kınanmış şeytan bile seni severse, seni ikrar ederse kıyamet günü kurtulur gider.</p>

  <p class="normal">Tanrı’ya and olsun ki yüzlerce ışıkla yoğrulup yaratılan huriyle melek bile seni inkâr ederse canını kurtaramaz, kurtaramaz canını.</p>

  <p class="normal">Kimsin sen? Bir avuç topraktan yapmış, düzmüşsün beni de sonra seni öyle bir yarattım ki diyorsun, sendeki sır kimseciklerde yok.</p>

  <p class="normal">Senin darağacına çekilen Mansûr-i Hallâc’ın gönlü büyük büyük belâlardan gam yemez, gam yemez.</p>

  <p class="normal">Melek davul çalmaya başladı mı ey akıl, kavuğunu giymeye kalkışma… sen sanma ki o Ay sarık derdine düşecek.</p>

  <p class="normal">Varma, yorulma a tacir; hiçbir dükkân açma… sanma ki rızık hep senin pazarından gelir.</p>

  <p class="normal">Sen doğduğun günden beri nimete, ihsana amaçsın; rızkın anahtarı senin düzenbaz elinde değil.</p>

  <p class="normal">Her kök, her bitki Tanrı rızkını yer… fakat bütün işkil, bütün zan senin hasta gönlünde.</p>

  <p class="normal">Can üzen, ömür kesen rızık ümidini bir de cennete doğru sürü çek; oranın her yaprağında, her bitkisinde sana hazırlanmış şeker ambarları var.</p>

  <p class="normal">Herkesin kabağa benzeyen başında senin şarabın yok… şurayı burayı kaşıyan her elde senin dikensiz gülün yok.</p>

  <p class="normal">Kabak tertemiz yıkandı mı içinden şarap coşar… çünkü tertemiz kişilerin gönüllerinde senin izlerinden, senin eserlerinden şaraplar vardır.</p>

  <p class="normal">Sus a canların bülbülü; diller tozdur, dumandır… sözlerin canında, gönlündeyse senin sevgilinin bakışı var.</p>

  <p class="normal">Gerçekler Şems’ini doğular Tebriz’inden göster; çünkü Ay da, Güneş de, Utarid de, senin gamına düşmüş, seni görme derdinde.</p>

  <h3 class="h2baslik" id="calibre_toc_3046">XII</h3>

  <p class="indentmetin">Honok on kes ki çü pâ şod hemegî lotf-o rezâ şod</p>

  <p class="indentmetin">Zi cefâ rest-o zi gosse heme şâdiyy-o vefâ şod</p>

  <p class="normal">Ne mutlu o kişiye ki ayağa döndü; tümden lûtuf oldu, razılık kesildi… cefadan, gamdan, gussadan kurtuldu, tümden neşe oldu, vefa kesildi.</p>

  <p class="normal">Ne mutlu neşeden çeng kesilene; şarapla aklı fikri dağılana… delilik aşkına rehin olana, arılık denizinde inciye dönene.</p>

  <p class="normal">Bakışı Ay oldu, Güneş kesildi; toprak onun bakışıyla altına döndü… aşka mal oldu; keremde incilerle dolu bir deniz haline geldi, yürüyüşte seher yeli kesildi gitti.</p>

  <p class="normal">Aşk padişahı onu çekti, bağrına bastı; bütün halktan kesildi o… aşk bakışı seçti onu da, bütün dileklerine eriverdi.</p>

  <p class="normal">Yürüyüp gidişte gökteki Ay oldu tıpkı; geceleyin Ay’ın on dördüne döndü… Tanrısal bakışlarla bir lâhzada nerelere gitti, nerelere ulaştı.</p>

  <p class="normal">Yere benzerdi, gök oldu; tümden tat tuz kesildi, alımlaştı… insandı, melek oldu; sinekti, Zümrüdüanka kesildi.</p>

  <h3 class="h2baslik" id="calibre_toc_3047">XIII</h3>

  <p class="indentmetin">Çü sehergâh zi golşcn bot-i eyyâr berâmed</p>

  <p class="indentmetin">Çi besî ne’re-i meston ki zi golzâr berâmed</p>

  <p class="normal">Seher çağında gül bahçesinden düzenbaz bir güzel beliriverdi… nice sarhoşun narası gül bahçesinden göklere ağdı.</p>

  <p class="normal">Ay gibi ışıtan yüzünden, güzel mi güzel vuslatından herkesin bahtı yüceldi, işi düzene girdi.</p>

  <p class="normal">İki yüz razılık bahçesinin, iki yüz abıhayat kaynağının yüzünden, dikenin gönlünden iki bin güleç gül bitti de açılıp saçıldı.</p>

  <p class="normal">Bütün gece gönülde konaklayan hırsıza benzer gam, buluşma, kavuşma şahnesinin eline düştü; darağacına çekildi gitti.</p>

  <p class="normal">Zulümlere uğramıştık, bütün ümidimiz kesilmişti; bunun ardından parıl parıl parlayan devlet gibi uyanık bir gönül beliriverdi.</p>

  <p class="normal">Beden de, can da kocalmış gitmişti; ona kavuştu da ne de genceldi… her şey kesada varmıştı; ne de alıcı geldi, ne de değerlendi.</p>

  <p class="normal">Gönül, din salâhını hepiniz gördünüz ya… ne de şaşılacak bir güneş deyin; sırlar tan yerinden belirdi de doğuverdi.</p>

  <h3 class="h2baslik" id="calibre_toc_3048">XIV</h3>

  <p class="indentmetin">Meşov ey dil tu deger gon ki dil-i yâr bedâned</p>

  <p class="indentmetin">Mekon esrâr-ı nehânî ki vey esrâr bedâned</p>

  <p class="normal">Başka bir hale dönme ey gönül; sevgilinin gönlü bilir döneceğin hali… sırları gizlemeye uğraşma; sırları da bilir o.</p>

  <p class="normal">Sende ne varsa, ne yoksa hepsini de çerçöp gibi tutar, o suya atıverir… meyhaneci şarabın bütün cilvesini, neler edip neler yapacağını bilir.</p>

  <p class="normal">Avcunda diken yoktur onun, elinde güller biter… dikenin gönlünden bitecek bütün gülleri bilir o.</p>

  <p class="normal">Sen her gün çalışır, çabalar, yavaş yavaş bir şeyceğiz bilirsin hani… yürü, ona kul köle ol, o birdenbire, hemencecik bilir.</p>

  <p class="normal">Hüküm verileceği zaman ikrar edişte, tanık oluşta tutsağa benziyorsun; sûfînin bedeniyse tanıklıkta ikrarın gönlündekini bile bilir.</p>

  <h3 class="h2baslik" id="calibre_toc_3049">XV</h3>

  <p class="indentmetin">Honok on kes ki çü mâ şod heme teslîm-o rezâ şod</p>

  <p class="indentmetin">Gerev-i ışk-o conon şod goher-i behr-i sefâ şod</p>

  <p class="normal">Ne mutlu o kişiye ki bize döndü, tümden teslim oldu, razılık kesildi… aşka mal oldu, deliliğe rehin verildi; arılık duruluk denizinin incisi oldu gitti.</p>

  <p class="normal">Bakışı tümden güneşe döndü; toprak bakışıyla altın kesildi… keremde incilerle dolu bir denize döndü; yürüyüşte seher yeline benzedi.</p>

  <p class="normal">Aşk padişahı onu çekti, bağrına bastı; bütün halktan kesildi o… aşk bakışı seçti onu da, bütün dileklerine eriverdi.</p>

  <p class="normal">Yürüyüp gidişte gökteki Ay oldu tıpkı; geceleyin Ay’ın on dördüne döndü. Tanrısal bakışlarla bir lâhzada nerelere gitti, nelere ulaştı.</p>

  <p class="normal">Gönlün kalıp ahırından dışarda ne diye dönüp dolaşıyor… böyle değilse her gece ne diye yaylada yayılıp durur ki?</p>

  <p class="normal">Ne mutlu çağdır o çağ ki Tanrı suçunu ibadet haline getirir… ne mutlu çağdır o çağ ki bütün cinayetler Tanrı inayetleri olur gider.</p>

  <p class="normal">Zor, uzak yolculuk bitti gitti; onun kapısına ulaştık artık… içten gelen ışığının gücü, gökyüzünden gelen bir gök kesildi.<sup class="calibre2"><a href="../Text/divanson_split_105.html#footnote-900-4" id="footnote-900-4-backlink">[4]</a></sup></p>

  <h3 class="h2baslik" id="calibre_toc_3050">XVI</h3>

  <p class="indentmetin">Hele novmîd nebâşî ki tura yâr berâned</p>

  <p class="indentmetin">Geret imrûz berâned ne ki ferdât nehâned</p>

  <p class="normal">Hele hele dost seni sürer, kovarsa ümitsizlenme… bugün kovsa bile yarın çağırmaz mı sanırsın seni?</p>

  <p class="normal">Yüzüne kapıyı kapasa bile gitme, dayan orda, ayağını dire; sabredersen seni tutar da başköşeye geçirir o.</p>

  <p class="normal">Sana bütün yolları, bütün geçitleri bağlasa bile kimsenin bilmediği gizli bir yol açar sana.</p>

  <p class="normal">Kasap koyunun başını keser ama kestiği koyunu bırakmaz; kestikten sonra tutar, sürüye sürüye çeker, götürür onu.</p>

  <p class="normal">Koyunun nefesi kalmadı mı kendi soluğuyla şişirir onu; artık Tanrı’nın soluklarına bir bak da gör; seni nerelere çeker, götürür.</p>

  <p class="normal">Bu sözü de örnek olarak söyledim; yoksa onun keremi hiç kimseyi öldürmez; üstelik ölümden, öldürmeden kurtarır adamı.</p>

  <p class="normal">Bir karıncaya tümden Süleyman mülkünü verir; iki dünyayı bağışlar; hiçbir gönlü kırmaz, incitmez.</p>

  <p class="normal">Gönlüm dünyanın çevresini döndü dolaştı da eşini, benzerini bulamadı… kime benziyor sevgili, kime benziyor, kime benziyor, kime?</p>

  <p class="normal">Hele sus; sessiz, sözsüz, bu şaraptan herkese tattırır o, tattırır da tattırır, tattırır da tattırır.</p>

  <h3 class="h2baslik" id="calibre_toc_3051">— R —<br class="chapter"/>
  XVII</h3>

  <p class="indentmetin">Hele zeyrek hele zeyrek hele zeyrek hele zoter</p>

  <p class="indentmetin">Hele k’ez conbeş-t sâkıy bedeved bâde be ser ber</p>

  <p class="normal">Hele biraz daha çevik, hele biraz daha çevik; hele biraz daha çabuk, hele biraz daha çabuk… Sâkînin hareketleri yüzünden şarap başta koşup durmada.</p>

  <p class="normal">Can yaya koşmada; definenin üstü açılmış; Zühre’ye benzeyen yüz parıl parıl parlamada… hayır, yanlış; Ay gibi bir yüz.</p>

  <p class="normal">Aman oturma, dinlenme, durma; bırak şu sabrı, kararı… işe giriş, çabalamaya koyul; çünkü yalımlı ateş üstündeki tencereyim sanki.</p>

  <p class="normal">Bana cilveler yapsaydın, her yolu kapamazdın da gecem gündüze dönerdi; seher de bayrağını çekerdi.</p>

  <p class="normal">Hele bir sıçra, bir sıçra da yola düş; güneş yolculuğu daha iyi… evden ayağını dışarıya bas; herkesi de yola sal.</p>

  <p class="normal">Gizli bir yola düş; bedenden cana yürü… Fırat’tan suyu yürüt; abıhayatın üstüne dök; kat iki suyu birbirine.</p>

  <p class="normal">Bülbülün çilemesini duydun, gül bahçesine doğru koştun ya… o bahçeye varınca da koş şehre doğru.</p>

  <p class="normal">Ağaca çık da üveyik gibi kû, kû – nerde, nerde demeye koyul… çünkü böyle tembelce dileyen, bu huyla dost arayan, hiçbir haber elde edemez.</p>

  <h3 class="h2baslik" id="calibre_toc_3052">— M —<br class="chapter"/>
  XVIII</h3>

  <p class="indentmetin">Hele dîşeb yelekerdem şeb-i dûşet yelekerdem</p>

  <p class="indentmetin">Degel-o işve ki dâdî be dil-i pâk behordem</p>

  <p class="normal">Dün gece kaptım koyuverdim seni… dilediğini söyledin durdun; ne kadar düzen düzdüysen, temiz bir yürekle hepsine inandım; ne kadar işve sattıysan hepsini yedim, hepsine aldandım.</p>

  <p class="normal">Gene onu verme, gene aldatma bu gece beni? Cilvelerini yemem, işvelerine aldanmam bu gece… sen ahdinden döndüysen dön; ben ahdimden dönmedim.</p>

  <p class="normal">Tümden ışıksın; gönüle, göze girersin… soğuk soluğumu işittin mi lûtfedersin, kerem edersin de ateş gibi sorarsın beni.</p>

  <p class="normal">Bir soluk şekerkamışı kesilirim, bir soluk senin karşında mat olur giderim… ne yapayım, ne çarem var; senin elinde bir tavla zarıyım ancak.</p>

  <p class="normal">Sarhoş bir halde yaya olarak gittin mi, ayaklarının altına döşenir, toprak olurum… atlı olarak yola düştün mü ardında toz kesilirim.</p>

  <p class="normal">A benim canım, bütün yıl yarına atma; beni aldatma… bön saymadasın, sâf görmedesin beni.</p>

  <p class="normal">Bön de olsam, sâf da olsam lâyık görür müsün; derdimi duyup anlasa taşın bile gönlü coşar, kan ağlar bana.</p>

  <p class="normal">And olsun Tanrı’ya ki bırakmam seni; bundan öte yolu yok; o kızıl yüzünü solmuş, sararmış yüzüme bir daya.</p>

  <p class="normal">Lûtfeder de bundan daha da ileri gider, bir öpücük verirsen neşeden iki dünyayı da dürer giderim.</p>

  <p class="normal">Feilâtün feilâtün feilâtün feilâtün; a benim canım, yoksa sen, gittim, öldüm mü sandın beni?</p>

  <h3 class="h2baslik" id="calibre_toc_3053">XIX</h3>

  <p class="indentmetin">Çû yekî sâgar-ı merdî zi hom-ı yâr berârem</p>

  <p class="indentmetin">Do cehanrâ-vo nehanrâ heme ez kâr berârem</p>

  <p class="normal">Sevgilinin küpünden bir erlik sağrağı doldurdum mu, iki dünyayı da gizli âlemi de tümden işten güçten alıkorum.</p>

  <p class="normal">Dağın ardından çıkarım; aşk bayrağını yüceltirim… granit kayaların, mermer taşların gönüllerinden ikrar soluğunu çıkartırım.</p>

  <p class="normal">Sen kuyunun dibinden birini ancak yüz yılda çıkarabilirsin… fakat ben öyle bir deli divaneyim ki onu tutar, birdenbire çeker çıkarıveririm.</p>

  <p class="normal">O yüce dağın beline aşk kemerini bir bağladım mı, münafıkın belindeki zünnârın ucunu tutar, sokuveririm.</p>

  <p class="normal">Bana karşı ben de yoktur, biz de… başsız-ayaksız yokluğum ben… Sevgiliden baş çıkarıp görüneyim diye başımdan da vazgeçtim, gönlümden de.</p>

  <p class="normal">Sana duvar görünürüm de kendime kapı açarım… arada ne el var, ne kol; öyleyken gene de kapıdan girerim, duvardan aşarım ben.</p>

  <p class="normal">Sen işe işler katar, başını, sarığını gösterirsen ben de tutar, her kılının dibinden baş çıkarır, sarık belirtirim.</p>

  <p class="normal">Vakit geçti diye neden aksamadasın; karanlık geceden niye korkuyorsun? Batı tarafından ışıklar saçan Ay’ı doğduruveririm ben.</p>

  <p class="normal">Sen Tatar’dan korkuyorsun, çünkü Tanrı’yı tanımıyorsun… oysaki ben Tatarlardan iki yüz iman bayrağı yücelteceğim.</p>

  <p class="normal">Hele bir soluk susayım da aşk şarabını içeyim; savaş zırhını giyineyim de safları yarayım, orduyu kırıp geçireyim.</p>

  <h3 class="h2baslik" id="calibre_toc_3054">XX</h3>

  <p class="indentmetin">Men eger dest-zenânem ne men ez dest-i zenânem</p>

  <p class="indentmetin">Ne ezînem ne ezânem men ez’on şehr-i kelânem</p>

  <p class="normal">Elimi çırpıyorsam kadınlar yüzünden değil… Ne bundanım ben, ne ondan; o koca şehirdenim ben.</p>

  <p class="normal">Ne oyunun, ne kumarın peşindeyim; ne içkinin, şarabın peşinde… ne yoğrulmuşum, ne mahmurluğa düşmüşüm; ne böyleyim ben, ne öyle.</p>

  <p class="normal">Sarhoşsam, yerlere yıkılmışsam senin gibi şaraptan sarhoş olmamışım… Ne topraktanım, ne sudan; ne de şu zamanın ehlindenim ben.</p>

  <p class="normal">Âdemoğlunun aklı fikri, şu soluktan ne haber alabilir ki… yüzlerce perde ardındayım; bütün dünyadan gizlenmiş gitmişim ben.</p>

  <p class="normal">Bu sözü benden duyma, işitme; bu aydın hatırdan böyle bir söz kabul etme… çünkü ben bendekini şu görünen şekilden de alıp kabullenmem, görünmeyen iç âlemden de.</p>

  <p class="normal">Yüzün güzel ama canının kafesi tahtadan… kaç git benden; yanarsın; çünkü dilim, sözüm bir alevdir benim.</p>

  <p class="normal">Ne kokudanım, ne renkten… ne addanım, ne sandan… yayımın okundan sakın, yayım Tanrı yayıdır çünkü.</p>

  <p class="normal">Ne ham şarap içerim, ne kimseden borç alırım… hele a benim genç talihim, ne soluğa kapılırım ben, ne tuzağa tutulurum.</p>

  <p class="normal">Cennetlerin gül bahçelerine dönmüşüm, dünyanın neşe, zevk, çalgı çağanak yurdu kesilmişim; bütün erlerin canlarına and olsun ki canım yürüyüp gitmededir; candır, can.</p>

  <p class="normal">Bir şeker yurdu kesilen hayalin, bana gülbeşeker getirir; ben de gerçekler gül bahçesine sadberk gülleri dikerim.</p>

  <p class="normal">Gül bahçesine girdim mi, buluşma güllerini saçan gül fidanını dikekorum; zâti her yanımı dağlamışsın, her yanımda gül gibi dağlar var.</p>

  <p class="normal">A aşk, ne de şaşılacak bir eşsin, çiftsin; ne de şaşılacak teksin, eşin, örneğin yok; ne de ulusun sen… ağzımı tuttun da söyleyeceğim şeyler içimde kaldı.</p>

  <p class="normal">Fakat can, Tebriz’e, Tanrı’mın Şemseddin’ine varırsa sözlerimdeki bütün sırları sona erdiririm.</p>

  <h3 class="h2baslik" id="calibre_toc_3055">XXI</h3>

  <p class="indentmetin">Menem on âşık-ı ışket ki coz in kâr nedârem</p>

  <p class="indentmetin">Ki ber’on kes ki ne âşık be coz inkâr nedârem</p>

  <p class="normal">Senin aşkına tutulmuş bir âşıkım; başka bir işim gücüm yok… âşık olmayan kişiyi de ancak inkâr ederim ben.</p>

  <p class="normal">Gönlünden başka bir şey aramam, senden başka kimseciklere koşup yorulmam… her bahçenin gülünü koklamam, her dikenin başını kaşımam ben.</p>

  <p class="normal">Sana inandım da gönlüm Müslüman oldu… gönül sana dedi ki: A benim canım, senin gibi bir sevgilim daha yok benim.</p>

  <p class="normal">Gözüm de sensin, dilim de sen… İki görmem artık, iki çağırmam… bir can var, o da sensin; başka birine ikrarım yok benim.</p>

  <p class="normal">Senin balını içerim; artık ne diye sirke satacakmışım? Senden gelirim var; artık ne diye rızık için çalışıp çabalayım?</p>

  <p class="normal">Gam yemem, gam yemem, riyazattan dem urmam… Çok altınım yok ama altın gibi sapsarı yüzüme bak, yüzümü seyret.</p>

  <p class="normal">Gönül Husrev’i, Şirin’in gamından başka bir gam yemez… hangi gönülle gam yiyeyim? Gam yiyen bir gönlüm yok ki.</p>

  <p class="normal">Her korkana, her esenliğe erene yayar, anlatırdım ama içimdeki sözleri söylemeye gönlüm varmıyor.</p>

  <p class="normal">Delilik dağıyla dağlanmamışsın; haber ver bakalım, nasılsın? Çünkü artık bende nelikten-nitelikten bir iz bile kalmadı.</p>

  <p class="normal">Tebriz’den din ve Hak Şems’im doğdu da geceleri kumandanlık eden şu Ay’la bir alışverişim kalmadı artık.</p>

  <h3 class="h2baslik" id="calibre_toc_3056">XXII</h3>

  <p class="indentmetin">Be Hodâ ez gam-ı ışket negerîzem negerîzem</p>

  <p class="indentmetin">Ve ger ez men telebî con nesetîzem nesetîzem</p>

  <p class="normal">And olsun Tanrı’ya ki senin aşkından kaçmam da kaçmam… Benden can bile istesen veririm, inat etmem de etmem; esirgemem canımı senden.</p>

  <p class="normal">Elimde bir kadeh var ama, and olsun Tanrı’ya, sen olmadıkça içim almaz, kıyamete dek içmem de içmem.</p>

  <p class="normal">Ay’a benzer yüzün seherimdir, kapkara saçların gecem… and olsun Tanrı’ya saçların olmadıkça ne yatar, uyurum, ne uyanır, kalkarım.</p>

  <p class="normal">Senin ululuğunla uluyum, senin işvenle kılavuz kesilmişim… Halil’in soyundanım ben; onun için de şu yakıp yandıran ateşin içindeyim.</p>

  <p class="normal">O testiden sun suyu; iki günlük aşk değil bu… gamın namaz gibi, oruç gibi farzdır bana.</p>

  <p class="normal">And olsun Tanrı’ya, bahtı olmayan, senin suyunla sulanmayan ağaca deniz bile su verse kupkuru odun kesilir gider.</p>

  <p class="normal">A gönül, yücelere uç, uç Tanrı gücüyle… o yüce başköşede bile senin gibi bir sığınak yoktur bana.</p>

  <p class="normal">Belâlar gelip çattığı zaman herkes Tanrı’yı över… fakat sen gökyüzü gibi gece gündüz hazır ol, övmeye koyul.</p>

  <p class="normal">Tebriz’in övüncünün huyunu husunu tam olarak söylemeyeceğim… Ne yapayım? Şu miski herkese boyuna damlatayım diyorum ama kıskançlık koymuyor.</p>

  <h3 class="h2baslik" id="calibre_toc_3057">XXIII</h3>

  <p class="indentmetin">Mekon ey dost gerîbem ser-i sevdâ-yı tu dârem</p>

  <p class="indentmetin">Men-o bâlâ-yı menâre ki temennâ-yı tu dârem</p>

  <p class="normal">A dostum, beni garip koyma, senin sevdana düşmüşüm… minarenin yücesine çıkmışım; seni arıyorum, seni istiyorum.</p>

  <p class="normal">Senin yüzünden sarhoşum, mahmurum, kendimden haberim yok… sana düşmüşüm, sana alınmışım, başımı bile kaşımaya vaktim yok.</p>

  <p class="normal">Gönlüm neden aydınlandı, neden devlete erdi; söyleyeyim sana: Şu gönül aynasında senin güzelim yüzün var da ondan.</p>

  <p class="normal">Kınama beni dostum, kıyamet gününe bak, beni seyret… tüm dalgayım, tüm coşkunluk, senin denizinin incisi var bende.</p>

  <p class="normal">Hekimler, şeker safrayı arttırır derler ya; dinleme sözlerini; senin safran var bende, şekerle sağlık ver bana.</p>

  <p class="normal">Hele ey dönüp duran gökyüzü, şimdicek benim hikâyemi dinle: Senin gibi ben de Ay’la yoldaşım, senin kadar uçsuz bucaksızım, senin gibi genişim.</p>

  <p class="normal">Kapıcına geliyorum; bana yol vermiyor, kovuyor beni… haberi yok ki gizlice neler görmedeyim; seni seyretmedeyim ben.</p>

  <p class="normal">Kapıdan yol bulamazsam damdan, pencereden girerim… senin havana uymuşum, kapıp koyuvermişim kendimi; Tanrı gizlesin, Tanrı korusun bizi.</p>

  <p class="normal">A hoyrat kapıcı, yol verme bana, kötü sözler söyle… tef gibi vur yüzüme; senin tefin, senin zurnan var bende.</p>

  <p class="normal">Tef gibi çalgıcının sillesiyle hünerim daha da çok görünür… hele bir vur da sına, senin hey-heylerin var bende.</p>

  <p class="normal">Artık bundan böyle coşmayayım, fitneler koparmayayım… fakat gönüle kim buyruk yürütebilir? Senin söyleyen gönlün var bende.</p>

  <h3 class="h2baslik" id="calibre_toc_3058">XXIV</h3>

  <p class="indentmetin">Menem on kes ki nebînem bezenem fâhte gîrem</p>

  <p class="indentmetin">Men ez’on hâr-keşânem ki şeved hâr herirem</p>

  <p class="normal">O kişiyim ben ki görmem ama vurur, bir üveyik tutarım… dikenler çekerim, kahırlar yutarım… diken ipek kesilir, atlas olur bana.</p>

  <p class="normal">Kime benziyorum, kime? Dünyanın usturlabıyım; gökyüzünde ki bütün şekilleri bir bir kabul eder, benimserim ben.</p>

  <p class="normal">Anlamlar dağının arkasından aşk bayrağı doğar, yükselir; bayraktar görünür de gamdan, gussadan kurtarır beni.</p>

  <p class="normal">Seher çağından kaçarsam gerçekten de bil ki yarasayım ben… zarardan kaçarsam iyice bil ki körüm ben.</p>

  <p class="normal">Bir yelden kaçar gidersem saman çöpüne dönmüşüm, yele maskara olmuşum gitmiş; ağız beni kabul etmezse and olsun Tanrı’ya hamım, hamurum.</p>

  <p class="normal">Dünya güneşi gibi geçici bir günün padişahı değilim ki öleceğimi düşünmeyeyim de beyim ben diyeyim.</p>

  <p class="normal">Ne gökyüzüne benzerim; ne çark urur, dönerim… ne kuşa benzerim; ne pilicim; ne Mirrîh gibi silah çekerim; ne Ay gibi yarı buçuk vezirim.</p>

  <p class="normal">Gözetip koruyanım sensin, dostum sen… benim gibi bir kişi hor olamaz… halka karşı değersizim, az bir değerim var; fakat senin katında çokların da çoğuyum, değerlerin de değeri.</p>

  <p class="normal">Beni satın almasınlar diye herkesten hünerimi gizlerim… senden başka bir bey beni satın almasın diye de yüzlerce ayıplara bürünür, topallar dururum.</p>

  <p class="normal">Ciğerden, yürekten başka bir şey yemem; arslanın ciğerinin köşesiyim çünkü… parslar gibi aşağılık bir yaratık değilim ki peynir gıda olsun bana.</p>

  <p class="normal">Yalımlardan, kıvılcımlardan kaçmam; altınım, kalp değilim ben… Bu ülkede yüce bir beyim; o yüzden tehlikelerden ürküp kaçmam ben.</p>

  <p class="normal">Herkes er olup gelmez; görünse de dayanmaz… bana sen gel, abıhayat sensin bana; senden kaçmama, sana dayanmama imkân yok.</p>

  <p class="normal">Sen bana öylesine bir ölümsüz cansın ki yaşayış kadehini sunarsın… Sen bana öylesine bir bağış definesisin ki adımı yoksul takarsın.</p>

  <p class="normal">Hele yeter, hele yeter, sus; çan sesini azalt… dağım ben çünkü, ses değilim; kalemim ben, kalem gıcırtısı değil.</p>

  <p class="normal">Feilâtün, feilâtün, feilâtün, feilâtün; her şeyi söyle; fakat adı sanı yayılmış padişahlar padişahımdan bahsetme, ona dair bir soluk bile üfürme.</p>

  <h3 class="h2baslik" id="calibre_toc_3059">XXV</h3>

  <p class="indentmetin">Bezen on perde-i nûşin ki men ez nûş-ı tu mestem</p>

  <p class="indentmetin">Bedeh ey Hâtem-i meston kedeh-i zeft be destem</p>

  <p class="normal">Vur o tatlı perdeyi, senin o tatlı perdenle sarhoşum… ey sarhoşların Hâtem’i, elime koca sağrak sun.</p>

  <p class="normal">Hele a sarhoşların sâkîsi; kavgaya girişmişim de ansızın ama bilmeden birkaç kadeh kırmışım; kızıp da yüzünü çevirme benden.</p>

  <p class="normal">Kendisine yüzlerce testi sunulanın kadehi kırılmış; nesi azalır ki? Senin gibi ben de yoka, yokluğa tapmadayım; kır gitsin varlık şişesini.</p>

  <p class="normal">Kimsin diye sorma bana; sun o altı yönlü kadehi… sarhoş oldum mu kimim, ne biçim kimseyim, görürsün.</p>

  <p class="normal">Şaraba tapma yüzünden sarhoşluk denizine daldım gitti… senin arkandan sıçradım, denize daldım; artık şaşırıp kalmışsam ne arıyorsun beni?</p>

  <p class="normal">A hoca baba, hiç çekinmeden sun bugün… gussanın damarını kopardım; gamdan, gussadan kurtuldum gitti.</p>

  <p class="normal">Senin güzelliğine gölgeyim artık; ne yaparsan onu yaparım; yersen yerim, oturursan otururum.</p>

  <p class="normal">Öylesine sarhoş bir davulcuyum ki sarhoş bir halde meydana çıkmışım; davulumu da bayrak gibi, tuğ gibi mızrağın ucuna bağlamışım.</p>

  <p class="normal">Yolda yok olup gitmişsen sus; çünkü yokluk susturur adamı… değil mi ki varlıktan kurtulduk, tekrar varlığa çekme bizi.</p>

  <h3 class="h2baslik" id="calibre_toc_3060">XXVI</h3>

  <p class="indentmetin">Bot-i bî nekş-o nigârem coz tu yâr nedârem</p>

  <p class="indentmetin">Tuyi ârâm-ı dil-i men meber ey dost karârem</p>

  <p class="normal">A şekli olmayan, güzelliğe bile sığmayan güzelim, senden başka sevgilim yok. Gönlüm seninle karar bulur, huzura erer; alma kararımı a benim dostum.</p>

  <p class="normal">Cefandan hüzünlere dalıyorum; aşkından başka seçtiğim bir şey yok; bundan başka bir hevesim yok; bundan başka ne işim var, ne gücüm.</p>

  <p class="normal">Yanağın Ay gibi, ne de lâtifsin, ne de padişahsın sen… dayancımsın benim, güvencimsin; işim gücüm seninle düzene girer.</p>

  <p class="normal">* Aşkından başka hiçbir şey kabul etmem; saçından başka hiçbir şeye el atmam… bu ahitte ok gibi doğruyum; bu savaşta târa dönmüşüm; feryat etmedeyim, tele dönmüşüm, yok olup gitmedeyim.</p>

  <p class="normal">Bedenimizi tümden can et; tümümüzü madendeki inciye döndür… bağıma bahçeme neşeden bir kaynaktır akıt.</p>

  <h3 class="h2baslik" id="calibre_toc_3061">XXVII</h3>

  <p class="indentmetin">Bezen on perde-i dûşin ki men emrûz hemûşem</p>

  <p class="indentmetin">Zi tef-i âteş-i ışket men-i dil-sûz hemûşem</p>

  <p class="normal">Vur dün geceki perdeyi, tümden susmuşum çünkü… senin aşkının ateşindeki hararet yakmış, yandırmış beni, susmuşum artık.</p>

  <p class="normal">O doğanım ki sarhoşum; külâh yüzünden tutulmuş kalmışım; külâh kalktı mı gözümü açar, yücelere bakarım; başıma külâhı giydirdiler mi susar kalırım.</p>

  <p class="normal">Gizli güzelimin yüzünden gizli bir ateşle gönül gibi tutuşmuşum… gönlümü parlatacak bir güzel yüzünden susmuş kalmışım.</p>

  <p class="normal">Gördüm ki dilim gizlice sırlarımı gammazlıyor… açık söz söylemek şöyle dursun, gizli kapaklı söze bile ağzımı yumdum, sustum kaldım.</p>

  <p class="normal">Hayali, aşk yoluna kılavuz olarak geldi bana… yolundan bahsedeyim; fakat kılavuzdan hiç bahsetmem, susmuşum gitmiş.</p>

  <p class="normal">Gamla parıl parıl parlamışım, gam yüzünden bir şeyler bellemişim… Gamdan feryat etsem de gamı bana öğretene dair bir şeycikler demem; susmuşum.</p>

  <h3 class="h2baslik" id="calibre_toc_3062">XXVIII</h3>

  <p class="indentmetin">Zi yekî peste-dehânî senemî beste-dehânem</p>

  <p class="indentmetin">Çu berûyîd nebâteş çü şeker best zebânem</p>

  <p class="normal">Fıstık ağızlı bir güzel yüzünden ağzım yumulmuş gitmiş… onun şekerkamışına benzeyen boyu bosu bitmiş, yücelmiş; benimse ağzım, dilim şeker gibi yumulmuş kalmış.</p>

  <p class="normal">Güzelliği, tümden aydaki güzellik; yoksa tümden zevk mi, neşe mi o? Öylesine tatlı ki ona bakınca şekerden ayırt edemiyorum kendimi de.</p>

  <p class="normal">Ne diye hangisisin, şu aşkta adın ne diye sorarsın? A güzelim, dünyanın padişahısın, senin yüzünden ben de dünyanın zevki, neşesi kesilmişim.</p>

  <p class="normal">Kadeh gibi sana döküldüm, boşaldım; seninle karıldım, birleştim… gördüm ki cana benziyorsun, ben de can gibi gizlendim gitti.</p>

  <p class="normal">Hâlâ varsam bas parmağını bana… çünkü kendimi bulamıyorum da ararken parmağımın ucunu dişliyorum ben.</p>

  <p class="normal">Onun yüzünden mihnetlere düştüm, kıvranıp duruyorum; peşine düştüm, ateş gibi koşuyorum… beni ateş gibi götürdü, yok olup gittim ama kendim gibi iki tane varlık elde ettim.</p>

  <p class="normal">Senin şekerini elde ettim, senin okunla öldüm, can verdim… fakat ne oldu da seni avlarken yayımı, okumu kırar benim?</p>

  <p class="normal">Gönül salâhı, din salâhı seni sevdi; gerçekler güneşi, gerçekler âlemindeki Ay sana düştü ya; artık benim canım da sen oldun gitti, rûhum da.</p>

  <h3 class="h2baslik" id="calibre_toc_3063">XXIX</h3>

  <p class="indentmetin">Menem on bende-i muhlis ki ez’on rûz ki zâdem</p>

  <p class="indentmetin">Dil-o conrâ zi tu dîdem dil-o conrâ be tu dâdem</p>

  <p class="normal">Öylesine özü doğru bir kulum ki doğduğum günden beri gönlü de senin gözünle gördüm, canı da… Gönlü de sana verdim, canı da.</p>

  <p class="normal">Aşk, ne duyar, bilirse seven kişinin havasına uyar da bilir yazısını yazdı… artık ona başvururuz, onun buyruğuna uyar gideriz biz.</p>

  <p class="normal">Senin şarabını içtim mi, senin şarabın gibi coştum mu… senin kaftanını giyindim mi, beyim, padişahım, Keykubad’ım ben.</p>

  <p class="normal">Güzellik âlemine Ay kesilen geldi de kavuşmaya, buluşmaya çağırdı beni… ağırladı, suvardı beni; üstünlükte ileri geçti benden.</p>

  <p class="normal">Halkın içinden beni seçti ya; ben de senin sevgi kemerini kuşandım… keremini gördüm ya; ben de keremlere giriştim, lûtuf elimi açtım.</p>

  <p class="normal">Gelin ey âşıklar, gelin; ulaşmaya, kavuşmaya teslim olun… dolunay doğdu; sevgi geldi çattı; nimetler bağışladı.</p>

  <p class="normal">Adı sanı ne yapayım; senin yüzünden kimsecikler yitip gitmez ki ne edeyim altını, gümüşü; şu defineye düştüm zâti.</p>

  <p class="normal">Aşk yalımlandı; ışık ışık doğdu; sabrın da üstüne yüceldi gitti… dolunay bile görünmez oldu da gönül baş eğdi, teslim oldu ona.</p>

  <p class="normal">Neşem de sensin, bayramım da sen… ne güzel bahtım var, ne mutlu bana. Gönlümü sana verdim; ama ne de güzel verdim hani.</p>

  <p class="normal">Aldattı beni, varımı yoğumu yağmaladı… tuttu, üst oldu bana… söz verdi, yalan söyledi; kimden kime şikâyet edeyim?</p>

  <p class="normal">Ne yırtarım, ne dikerim… ne yaparım, ne yakarım… ne gecenin, gündüzün tutsağıyım; ne kesada uğramışım.</p>

  <p class="normal">Doğu padişahı ışıdı, doğdu; cana ulaştı… nefsin karanlıkları dağıldı gitti; küfrün kalesi yıkıldı, yerle bir oldu.</p>

  <p class="normal">Alıcısı sen olduktan sonra ne kesat gelir adama? Değerimi sen arttırdıktan sonra mezatıma kim tamah eder de girişebilir?</p>

  <p class="normal">* Aşkın soluğu sağrağımdır; Amîd’im de aşktır, dayancım, güvencim de aşk… gönlüm aşka bürünür, devlet yüzüğü de aşktır onun.</p>

  <p class="normal">Zahidin yolu yordamı da dilekten geçmek, ibadet edenin yolu yordamı da… fakat benim tümden isteğim, dileğim sensin; söyle bakalım neyi bırakayım, kimden geçeyim?</p>

  <p class="normal">A aşk, varlığım senin; rükûum da sana, secdem de sana… nekesliğim de senin için, cömertliğim de; zaman seninle düzene girmiş.</p>

  <p class="normal">Beni şeytan bile kapsaydı seni anardım ancak… oysaki beni öyle bir kaptın; anış bile hatırımdan çıktı gitti.</p>

  <p class="normal">Zaman, düşmanlarıma dost oldu; onlarla uzlaştı; ayrılık yüreğimi yaraldı; uyku baş yastığıma ayak bastı; fakat kutluluklarımı uyuttu.</p>

  <p class="normal">Tıpkı Nuh’un gemisiyim; tümden rûh kesilirsem ne diye şaşıracakmış? Fetihlerin fethiysem neden şaşmalı; padişah soyundanım ben.</p>

  <p class="normal">Görüyorum, dolunay durulmuş… görüyorum, yıldızlar kararmış… görüyorum, deniz coşmuş, kabarmış… görüyorum, gemi dalgalar arasında kalakalmış.</p>

  <p class="normal">Nuh gemisi bile olsam senin yelinle yürür giderim… değil mi ki sen veriyorsun yeli, a dostum, yele verme beni.</p>

  <p class="normal">Artık görüyorum; topluluk dağılmış gitmiş… görüyorum, örtü yırtılmış… görüyorum, gök delinmiş, yarılmış; dalgalar köpürüp duruyor.</p>

  <p class="normal">Senin denizine geldim mi, abıhayata dönerim… fakat kıyıya düştüm mü, taşım, kayayım, cansızım ben.</p>

  <p class="normal">Rabbim doğru yolu buldurdu bana; aşka sımsıkı sarıldım ben… aşk, bana derman etmek için doğruldu, beni iyileştirmeye koyuldu; acıdı bana.</p>

  <p class="normal">And olsun Tanrı’ya ki akdoğanım ben, ümidim padişahta… leşin çevresinde ne diye dönüp durayım? Ne kargayım ben, ne çaylak.</p>

  <p class="normal">Aşk, evime geldi, kondu; elinde de şarap kadehim var… yücelmeme bir merdiven, duvara dayanmış bir merdiven sanki.</p>

  <p class="normal">Düzülüp koşuldum mu bayram kesilirim; yandım yakıldım mı, ödağacına dönerim… senin yüzünden ağlarım, senin yüzünden gülerim; senin yüzünden gamlara batarım, senin yüzünden neşelenirim.</p>

  <p class="normal">Seninle dirilirim, seninle ölürüm; seninle tutar, elde ederim, seninle yitiririm… zamanede seninle susarım; gönlüm seninle konuşur.</p>

  <p class="normal">Tanrı ve din Şems’imin ay yüzü, Tebriz’den doğunca çalışıp çabalama göğümü de aydınlatır, savaşa girişme göğümü de.<sup class="calibre2"><a href="../Text/divanson_split_106.html#footnote-900-5" id="footnote-900-5-backlink">[5]</a></sup></p>

  <h3 class="h2baslik" id="calibre_toc_3064">XXX</h3>

  <p class="indentmetin">Çi kesem men çi kesem men ki besî vesvese-mendem</p>

  <p class="indentmetin">Geh ez’on sûy keşendem geh ezin sûy keşendem</p>

  <p class="normal">Ne adamım ben, ne adamım? Pek vesveseliyim… kimi o yana çekerler beni, kimi bu yana çekerler.</p>

  <p class="normal">Kulağımı tutup çekenin elinde bir yaya dönmüşüm, çekip durmada beni… tutsa da evin kapısına halka gibi kaksa beni, kader tutar da damdan aşağıya atar, düşürür gider beni.</p>

  <p class="normal">Yoksa gökyüzünde bir yıldız mıyım ki burçtan burca giderim; o burcun kutsuzluğundan ağlarım, bu burcun kutluluğundan gülerim.</p>

  <p class="normal">Göklere çıkmada, burçlara ağmada, yerlere esmede, yücelere çıkmadayım; bir soluk yelle eşim dostum; yeler yöpürürüm; bir soluk da işsiz güçsüz kalakalırım.</p>

  <p class="normal">Bir solukta yakıp yandıran bir ateş kesilirim; bir solukta kaçıp giden sel… hangi temeldenim, hangi mevsimden… hangi pazarda satın alırlar beni.</p>

  <p class="normal">Bir soluk olur, göklerin de yücesine çıkarım; bir soluk olur, Şam’a, Irak’a giderim… bir soluk da olur, ayrılığa dalarım, senin saçlarını geveler dururum.</p>

  <p class="normal">Bir solukta Ay’a yoldaşım, bir solukta Tanrı sarhoşu… bir soluk, kuyuda Yusuf kesilirim, bir solukta tümden zarar ziyan olur giderim.</p>

  <p class="normal">Bir soluk olur, yol keserim, gulyabani olurum; bir soluk olur, gevşerim, usanır giderim… bir soluk da olur, şu ikisinden de dışarı çıkarım, o yüce damın yücesine ağarım.</p>

  <p class="normal">A kanun çalan, Leylâ’yla Mecnun’un hevesini söyle, onların aşk nağmesini çal… zincirden boşandım çünkü, aklın temel direğini söktüm gitti.</p>

  <p class="normal">A güzeller padişahı, Allah için olsun, kaçmasan, sevgi şarabını kadehime döksen de sunsan, öğüdüme kulak assan ne olur?</p>

  <p class="normal">Hele ey ön-son, hele o övünç veren şarabı sun… a benim aşkı beğenen güzelim, şu meclis seninle ışıklandı.</p>

  <p class="normal">Anlamlar meyhanesinden o can şarabını sun… bu kulun kölen lâyıktır ona; o şarabı sunarlar bana.</p>

  <p class="normal">O can sözlerini söyleyeni şu doğru düzen sözden, şu halka göre konuşmadan uçur gitsin… yörük ata benzeyen sözlerim, zâti burda koşacak meydan bulamıyor.</p>

  <h3 class="h2baslik" id="calibre_toc_3065">XXXI</h3>

  <p class="indentmetin">Zi felek kut begîrem dehen ez lût bebendem</p>

  <p class="indentmetin">Şekem ez zâr begeryed men-i eyyâr behendem</p>

  <p class="normal">Gıdam gökten gelmede; dünya nimetlerine ağzımı yumdum… öyle bir düzenbazım ki karnım zârı zârı ağlasa bile ben güler dururum.</p>

  <p class="normal">Sarhoş bülbüle döndüm; kafesimi kırdım gitti… yücelere uçtum; çünkü yüce göktenim ben.</p>

  <p class="normal">Öylesine sarhoş değilim, öylesine yıkılmamışım ki ateş yaksın, su götürsün beni… tümden deliliğe batmışım, zincirlere vurulmuşum ben.</p>

  <p class="normal">Külâh gittiyse yürü git de, kel değilim ki, başımda halka halka saçlarım var… eşek öldüyse varsın ölsün de, şu yörük atın üstündeyim ben.</p>

  <p class="normal">Tümden solukla doluyum; çünkü neyim ben, sense neyzensin… benim yakınım sensin a benim canım, o yakın yüzünden beğen bâri beni.</p>

  <p class="normal">Senin şekerkamışının yüzünden nice tablalar kırdım döktüm… senin abıhayatın için nice dereler kazdım.</p>

  <p class="normal">Mademki dünyanın canı sensin, kem göz değmesin diye beni tümden yakar gidersen değer; çünkü üzerlik tohumuyum ben.</p>

  <p class="normal">Yanarsam ödağacına dönerim; düzülür, koşulursam bayrama benzerim… fakat ne o bayram yüzünden gülerim, ne şu ödağacı oluşuma yerinirim.</p>

  <p class="normal">Başımda senin sevdan var, düşünce başını kaşımıyorum ben… ne nasıl olduğumdan haberim var, ne ne kadarım, kendime bakıyorum.</p>

  <p class="normal">Ekşi değildir o yüz, mahsustan yüzünü ekşitiyor da yüzüm ekşise de diyor, gene o bal değil miyim, gene o şeker değil miyim ben?</p>

  <p class="normal">Gönlüm senin sarhoşun oldu mu, bütün canlar kul olur, köle kesilir bana… senin elinden gelirse zehir bile bir zarar vermez bana.</p>

  <p class="normal">Can Sidre’sinin dalını çek, eğ de ver elime… o yüce kaleye at kemendimi benim.</p>

  <p class="normal">Ne şu gelire yamanır kalırım, ne şu zamanın dönüşünden korkarım… ne kadar çok çark urur, dönersem o kadar fazla gelir vermezler mi bana?</p>

  <h3 class="h2baslik" id="calibre_toc_3066">XXXII</h3>

  <p class="indentmetin">Bezen on perde-i dûşin ki men ez nûş-ı tu mestem</p>

  <p class="indentmetin">Bedeh ey Hâtem-i âlem kedeh-i zeft be destem</p>

  <p class="normal">Sun o dün akşamki şarabı; senin tatlı şarabınla sarhoşum… a âlemin Hâtem’i, elime bir koca sağrak sun.</p>

  <p class="normal">A erlerin sâkîsi; bir soluk bile yüzünü çevirme benden; kadeh, şişe kırmadıysam sen de gönlümü kırma benim.</p>

  <p class="normal">Elimde bir kadeh vardı, düşürdüm, kırdım; yüzlerce çıplak ayağı da kadeh kırıklarıyla yaraladım.</p>

  <p class="normal">Senin şarabın şişeyle, kadehle sunulur; o yüzden de o şişeye taparsın… fakat benim şarabım üzüm cibresinden değil, ne diye şişeye tapacakmışım?</p>

  <p class="normal">A gönül, iç can şarabını; sağ esen yat, uyu… çünkü derdin boynunu kestim, gamdan, gussadan kurtuldum gitti.</p>

  <p class="normal">Gönlüm yücelere ağdı; bedenim aşağılara düştü… çaresiz bir kişiyim ben; ne yücelerdeyim, ne aşağılarda.</p>

  <p class="normal">Ne de hoş bir elmayım; dala asılmış kalmışım; ama taş atmanı da sabırsızlıkla bekliyorum… Elest sarhoşuysam Belâ’ya nasıl sabredebilirim?</p>

  <p class="normal">Sen bana sor; bu aşk ne biçim definedir, içinde neler var? Bir de beni ona sor; ne söylüyor, ne biçim adam bu de.</p>

  <p class="normal">Dere kıyısında ne yapıyorsun, ersen sıçra ırmaktan; sıçra da beni ara… çünkü ben ırmaktan sıçradım, çıktım.</p>

  <p class="normal">Oturursan otururuz; kalkar gidersen, kalkar gideriz… sen yersen biz de yeriz; sen oturursan biz de otururuz.</p>

  <p class="normal">Öylesine sarhoş bir davulcuyum ki sarhoş bir halde meydana çıkmışım; davulumu da bayrak gibi, tuğ gibi mızrağın ucuna takmışım.</p>

  <p class="normal">Ne de hoşsun, ne güzel de kendinden geçmiş bir padişahsın… değil mi ki varlıktan kurtuldum; tekrar varlığa ne diye çekersin beni?<sup class="calibre2"><a href="../Text/divanson_split_107.html#footnote-900-6" id="footnote-900-6-backlink">[6]</a></sup></p>

  <h3 class="h2baslik" id="calibre_toc_3067">— N —<br class="chapter"/>
  XXXIII</h3>

  <p class="indentmetin">Bedeh onmerd-ı toroşrâ hedehî ey şeh-i şîrin</p>

  <p class="indentmetin">Sedekat-ı tu revânest be her bîve-vo miskin</p>

  <p class="normal">A tatlı padişah, o suratı ekşi ere sun bir kadeh… sadakaların her yoka, her yoksula akıp duruyor zâti.</p>

  <p class="normal">Sadakaların da öylesine lâtif ki üst dudak duymadan, alt dudak oynamadan yenebiliyor.</p>

  <p class="normal">Hele a güzellik bahçesi, hangi dudakla şarap içtin; söylemiyorsun… belki bunu çiçekler gizlice güle, nesrine söylerler.</p>

  <p class="normal">Ne biçim bir şarap ki terütaze gül kokuyor, misk kokusu gibi bir kokusu var… oysaki kışın görmez misin? Herkes köpek gibi bir posta bürünür.</p>

  <p class="normal">Hele topluluk gelinceye dek o kadehi sun elime… benden sonra da Ülker’in elinden Zühre içsin.</p>

  <p class="normal">O sarhoş senden sağrağı kapmak için baş korsa ona verme, bana sun; çünkü övüş kapısında duran, seni öven benim.</p>

  <p class="normal">Geçici bâtıl, Hak şarabını ne yapacak? Erlik gücü olmayan kişinin bakışı, görüşü can güzelini nerden tanıyacak?</p>

  <p class="normal">Hüner, marifet, altın, gümüş çoğaldı mı tehlike de artar, korku da çoğalır… padişahların ipek yastıkları var ama sıtmaya tutulmuş gibi de tir tir titrerler.</p>

  <p class="normal">Tövbe ayı geldi çattı ama tövbeyi kırıp bozan ay yüzlü güzel de geldi… tövbe boyuna bozuladursun; sen de âmin de.</p>

  <h3 class="h2baslik" id="calibre_toc_3068">XXXIV</h3>

  <p class="indentmetin">Be Hodâ meyli nedârem ne be çerb-o ne be şîrîn</p>

  <p class="indentmetin">Ne bedon kîse-i por zer ne bedin kâse-i zerrin</p>

  <p class="normal">And olsun Tanrı’ya, ne yağlıya gönlüm akmada, ne tatlıya… Ne o altın dolu keseye, ne şu altın kâseye.</p>

  <p class="normal">Sen yeryüzü halkını göklere çeker, ağdırırsın da, Ay, ne cömertlik bu, ne bağış; ne şaşılacak güç, kudret, ne ağırbaşlılık diye bağırır.</p>

  <p class="normal">Hayalin, Ay’ın on dördü gibi parlayıp vurunca bana, hasedinden Zühre de bileğini dişlemeye koyulur, Ülker de.</p>

  <p class="normal">Şükürler olsun Tanrı’ya ki bu mülke eriştim hele… aşkın oturma, durma derdi bana; hepsi de doğruymuş.</p>

  <p class="normal">Derken beni ayakta durur görünce, bana başıyla işaret etti de otur artık; dilediğine ulaştın; otur, esenleş demek istedi.</p>

  <p class="normal">Bütün halk sarhoş olmuş, zevkle, neşeyle secde etmede ona… kurtla kuzu hoş bir halde gezmede; gönüllerde ne haset var, ne kin.</p>

  <p class="normal">Sarhoşluktan köyle evin yolunu ayırt edip bulamıyorlar… adam mıyız, renkli gül mü diyorlar; kendilerini bile tanımıyorlar.</p>

  <p class="normal">Elimde kadeh; şaşırmış kalmışım… acaba ne yapayım bunu; içeyim mi, bağışlayayım mı a tatlılar tatlısı padişahım diyorum.</p>

  <p class="normal">Sen iç diyor, sen iç; bağış da ne oluyor? Hele devlet çağın geldi çattı… hele içtim, hele içtim; kapındayım, buyruğuna uymuşum.</p>

  <p class="normal">Şu Arş şarabını iç… öylesine bir şarap ki diyor; ölünün eline bir kadehçik sunsan telkıynin cevabını hemencecik verir.</p>

  <h3 class="h2baslik" id="calibre_toc_3069">XXXV</h3>

  <p class="indentmetin">Kelesin bunda sanâ yek garezim yok işidürsen</p>

  <p class="indentmetin">Kalasın anda yavuzdur yalunuz kanda kalursan</p>

  <p class="normal">Buraya gel, işitirsen sana bir tek garezim bile yok… Orada kalırsan kötü bir iş yapmış olursun, nerde kalırsan kal, yalnız kalman yavuz bir iş.</p>

  <p class="normal">Bütün dirlik Çalab’ındır; ne gezip duruyorsun? Çalab’a gel… Çalab kullarını ister; Çalab’ı ne sanıyorsun sen?</p>

  <p class="normal">Çalab’ın ağzıyla çağrılmak ne uğurdur, ne uğurdur… kulağını aç, kulağını aç; olur ya, ona dönersin belki.<sup class="calibre2"><a href="../Text/divanson_split_108.html#footnote-900-7" id="footnote-900-7-backlink">[7]</a></sup></p>

  <h3 class="h2baslik" id="calibre_toc_3070">— V —<br class="chapter"/>
  XXXVI</h3>

  <p class="indentmetin">Tereb ender terebest o ki der-i ekl şekest o</p>

  <p class="indentmetin">Tu bebîn kudret-i Hakrâ cû derâmed hoş-o mest o</p>

  <p class="normal">Zevk içinde zevktir, neşe içinde neşe… aklın kapısını kırdı o. Hoş, sarhoş bir halde geldi ya; artık Tanrı’nın gücünü kuvvetini seyret.</p>

  <p class="normal">Hepimiz de bugün öyle bir haldeyiz ki başımızı ayağımızdan ayırt edemiyoruz… hepimiz de boğazımıza dek dalalım gitsin; geldi, halkaya girdi, oturdu o.</p>

  <p class="normal">Böylesine mahrem olunca kim gam yer, kim gam yer? O güzelim şarabı testiyle ver; kadehi kırdı o.</p>

  <p class="normal">Padişahım şarap yolluyor; nasıl olur da şaraba tapmam ben? Hele a çalgıcı, söyle; de ki: Ne de güzel şaraba tapandır o.</p>

  <h3 class="h2baslik" id="calibre_toc_3071">XXXVII</h3>

  <p class="indentmetin">Zi men-o tu şererî zâd derin dil zi çonon rû</p>

  <p class="indentmetin">Ki hetâ bûd ezin rû-vo sevâbest ezon rû</p>

  <p class="normal">Öylesine bir yüzden benim de gönlümden bir kıvılcımdır sıçradı, senin de gönlünden… bu yüzden belki yanlış ama o yüzden doğrunun ta kendisi o.</p>

  <p class="normal">Ateş hangi yüzden alevlendiyse o yüzden yatışır… hangi yüzden öldüysem o yüzden diriltir beni.</p>

  <p class="normal">Bütün âşıklar sarhoş; fakat neden gözlerini yummuşlar? Biliyorlar ki can yüzü gözsüz de görülebilir.</p>

  <p class="normal">Bu yanda yüz yok; bu yanda olan tüm arka… çünkü yüz bu sınıra sığmaz; ne yeri vardır onun, ne mekânı.</p>

  <p class="normal">Bir solukta bütün canlar satın aldılar da uçup gittiler… çünkü noksan yüzünden gözden gizlenmesi gerekmez onun.</p>

  <h3 class="h2baslik" id="calibre_toc_3072">— H —<br class="chapter"/>
  XXXVIII</h3>

  <p class="indentmetin">Meşenov hîlet-i hâce hele ey dozd-i şebâne</p>

  <p class="indentmetin">Be şelevlem be şelevlem meceh ez rovzen-i hâne</p>

  <p class="normal">* Ev sahibinin düzenini dinleme a gece hırsızı; şelevlem, şelevlem deyip de evin penceresinden sıçrayıp atlama.</p>

  <p class="normal">Sevgisine aldanma; hattâ seni padişah yapsa da tek sevgilim sensin dese bile sakalını eline verme onun.</p>

  <p class="normal">Yokluk ovasına doğru yürü, İrem bağına git; çünkü şu zamanede tortusuz şarap bulamazsın.</p>

  <p class="normal">Mademki doğansın, kulunu okşayan padişaha uç gene. And olsun Tanrı’ya ki doğanların lokmasını bıldırcın hiç yiyemez.</p>

  <p class="normal">Fakat yiyeyim, yemeyeyim; ağzıma kor… gideyim, gitmeyeyim, kulağımı tutar, çeke sürüye götürür beni.</p>

  <p class="normal">Hepsi de beydir ama sana karşı hepsi de ölür gider. A ay yüzlüm, her ok amaca uçup gitmez ki.</p>

  <p class="normal">Hayali, güneş huylu yüzünü neyle parlattı acaba; Tanrım, bu düzeni, bu bahaneyi kimden öğrendi acaba?</p>

  <p class="normal">Senin güzelliğin arttıkça, aklım deliliğe av oldu gitti… derdim arttı ya, artık sen de o muğlara lâyık şarabı sun bana.</p>

  <p class="normal">Toplumun topluluğu sensin; bu toplulukta mumsun sen… şu yüzük kaşının taşısın sen; a benim canım, sıçrayıp gitme aramızdan.</p>

  <p class="normal">Sözlerin tatlı ama onun güzelim sözlerini sen söyleme de o masal gibi tatlı dudaklar söylesin.</p>

  <h3 class="h2baslik" id="calibre_toc_3073">XXXIX</h3>

  <p class="indentmetin">Hele seyyâd negûyî ki çi dâmest-o çi dâne</p>

  <p class="indentmetin">Ki çü sîmorg bebîned becehed mest zi lâne</p>

  <p class="normal">A avcı, ne biçim tuzaktır, nasıl bir yem? Söylemiyorsun ama Zümrüdüanka bile görse sarhoş bir halde yuvasından uçar da bu tuzağa tutulur.</p>

  <p class="normal">Filânın elinden başka bir elden şarap içme; çünkü filânın elinden içtiğin şarap, seni afsundan da kurtarır, efsaneden de.</p>

  <p class="normal">Sopa, Mûsa’nın elinden dünyanın aşkını içince, alev gibi, yalım gibi herkesi diliyle yakar, yandırır.</p>

  <p class="normal">Ne çalgıdır, ne semâ’, ne oyun? Tanrısal bir kement bu… şu beyte, şu rubaiye, varlığına bürünüp de hor bakma sakın.</p>

  <p class="normal">Kahpe, pezevengin, güzele düşüp düşmemenin gamını yer mi hiç? Kel, bezeyicinin, tarağın derdine düşer mi hiç?</p>

  <p class="normal">Hani birisi ağzına bıçak alır ya; veren senin de ağzına böyle bir kılıç vermiş.</p>

  <p class="normal">Aşağılık kişilerin hayallerinin hepsi de Tanrı kapısının kapıcılarıdır… köpeklerin eşiğe, kapıya girmelerine engel olurlar.</p>

  <p class="normal">Kahpeleri orduya sokmazlar… çünkü düşman, karıcasına şatafata güler durur.</p>

  <p class="normal">Amacı görmemiştir de o yüzden okuna siper olmaz… iki kadehçik içmemiştir de o yüzden tek er olamamıştır.</p>

  <h3 class="h2baslik" id="calibre_toc_3074">XL</h3>

  <p class="indentmetin">Hele behrî şov-o derrov mekon ez dûr nezâre</p>

  <p class="indentmetin">Ki boved dor tek-i deryâ kef-i deryâ be kenâre</p>

  <p class="normal">Hele deniz kuşu ol, dal denize; uzaktan seyredip durma… çünkü inci denizin dibindedir, köpükse kıyıda.</p>

  <p class="normal">Mademki şahın yüzünü gördün, beydak gibi çık evden… güneşin yüzünü gördün ya, yıldız gibi kaybol artık.</p>

  <p class="normal">Mademki o kulunu okşayana tertemiz ulaştın, namaza durdun; müezzin gibi çık minareye, herkesi de çağır.</p>

  <p class="normal">Gönlün onun yüzünden aydınlandı, şu Ay’a bak… şu ata binmiş, gelip çatan padişahı seyret.</p>

  <p class="normal">Yücelik hançerini çekerse ne korkarım, ne titrerim; and olsun Tanrı’ya, rüşvet veririm, para harcarım da onun hançerine feda ederim kendimi.</p>

  <p class="normal">Kim su olabilir de lâtif oluşta onun sanatına bürünür? O, mermer kayaların, granitlerin bile gönüllerinden yüzlerce kaynaklar fışkırtır.</p>

  <p class="normal">* Sen bütün gün tutmaç peşinde, herîse peşinde oynamadasın; gönlün heves edip de bu beytin, bu gazelin peşine düşüşünü nerden bileceksin?</p>

  <p class="normal">Gümüş bedenlimi görmedim de o yüzden altından da tiksiniyorum, gümüşten de… zâti ondan esip gelen yel de gümüş sayan kişinin elinden avcundan tiksinir.</p>

  <p class="normal">Sende o yük yok; onun için de söğüt gibi hafifsin… sende o iş güç yok; o yüzdendir ki her işe sarılıp durmadasın.</p>

  <p class="normal">Bütün hacılar gitmiş; hepsi de Kâbe’yi, Harem’i görmüş… sense yuları kopmuş bir deve bile satın alamamışsın.</p>

  <p class="normal">Erlere bir bak; hepsi de sarhoş, yıkılıp gitmiş… a kavgaya gürültüye girişen, sen de sus, onlara dön.</p>

  <h3 class="h2baslik" id="calibre_toc_3075">XLI</h3>

  <p class="indentmetin">Suy-ı etfâl beyâmed be kerem mâder-i rûze</p>

  <p class="indentmetin">Mehel ey tıfl be sostî teref-i çâder-i rûze</p>

  <p class="normal">Lûtfetti, kerem buyurdu da oruç anası çocuklara geldi çattı… gevşek davranma da a çocuğum, tut orucun çarşafının eteğini; sakın bırakma.</p>

  <p class="normal">Güzelim yüzünü seyret; lâtif sütünü em; o yurtta yurt edin, orucun kapısında otur.</p>

  <p class="normal">Razılık ovasına bak, Tanrı’nın ilkbaharı… can bahçesini seyret; oruç nerkisleriyle doldu.</p>

  <p class="normal">Hele a nazlı gonca; ne de arıksın, ne de boy atmışsın; ipte oynayan bahar canbazı gibi bir sıçra da oruç çemberinden atla gitsin.</p>

  <p class="normal">* A gül, kanlara batmışsın; hal böyleyken neden gönlün hoş, gülüp duruyorsun? Yoksa Halil’in İshak’ı mısın ki oruç hançerinden hoşlanıyorsun?</p>

  <p class="normal">Neden ekmeğe âşıksın; gençleşen dünyayı seyret; bir gayrete gel de bahar harmanından taze buğday al.</p>

  <h3 class="h2baslik" id="calibre_toc_3076">— Y —<br class="chapter"/>
  XLII</h3>

  <p class="indentmetin">Senemâ çünki ferîbî heme eyyâr-ferîbî</p>

  <p class="indentmetin">Tu bedon nerkis-i hofte heme bîdâr-ferîbî</p>

  <p class="normal">A güzelim, aldatırsın ama hep düzenbazları aldatırsın… güzelim, tümden cansın, uyanık gönülleri aldatır, kandırırsın.</p>

  <p class="normal">Seher çağında Ay gibi doğar, meyhaneye girersin… putu da yakar, yandırırsın, puthaneyi de, gönlü de aldatır gidersin, gönlü kapan güzeli de.</p>

  <p class="normal">Darmadağın gönüllere bakmazsın bile; uyuyup kalmış akıllara yanaşmazsın bile… o uykulu nerkislerle hep uyanıkları aldatırsın sen.</p>

  <p class="normal">Gamınla taşlar erir; koyun sürüsü kurtla uzlaşır; bir uğurdan koyun sürüsünü de aldatırsın sen, kurdu da, çobanı da.</p>

  <p class="normal">Canı, bedeni ne yapayım, beden gücünü ne edeyim? Çünkü sen dünyada sınıkları onarırsın; hastaları aldatırsın sen.</p>

  <p class="normal">Gece Zenci’sinin Ay’ını, ay yüzlü bir Rum ülkesi güzeline döndürürsün; kapkara körlerin hepsini de ışıklarla kandırırsın sen.</p>

  <p class="normal">Herkesin kulağını tutarsın; işitme duygusu verirsin… herkesin gözünü açarsın, yüzünü gösterir, aldatırsın.</p>

  <p class="normal">Aldatıp kimseden bir şey ummaz, bir şey aramazsın; tümden lûtufsun, verişsin, bağışsın sen; herkesi bedava aldatırsın, herkese lûtuflarını döker saçarsın sen.</p>

  <p class="normal">Gönül ve din salâhısın sen; bu lûtfedişte böylesin… en aşağılık dikeni bile aldatır, gül bahçesine götürürsün sen.</p>

  <h3 class="h2baslik" id="calibre_toc_3077">XLIII</h3>

  <p class="indentmetin">Uktulûnî yâ sıkaatî enne fî katlî hayâtî</p>

  <p class="indentmetin">Ve memâtî fî hayâtî ve hayâtî fî memâtî</p>

  <p class="normal">* A inandığım, güvendiğim kişiler, öldürün beni; gerçekten de yaşayışım, öldürülmemdedir; ölümüm yaşayışımdadır yaşayışımsa ölümümde.</p>

  <p class="normal">Öldürün beni, eridi gitti bedenim; payım bir kahve fincanı sanki… hele a benim canım, kurtulmak istiyorsan kır şu kafesi.</p>

  <p class="normal">Gerçekten de yeniaysın, yürüye gide dolunay kesilirsin… tümden şekerkamışısın, şekersin; kırılmaktan ne diye acı bir hale geliyorsun?</p>

  <p class="normal">Mademki dostum, sevgilim sensin, beni bundan daha da iyi tut, daha da iyi gör, gözet… zekât olarak verilen bir yakutsun, yaşayışımın gıdasını, o gıdayı ver bana.</p>

  <p class="normal">Çok kıtlık çektim; bayram çağrışına çağır beni; çünkü berat teresiyle, berat ekmeğiyle gözüm doymadı.</p>

  <p class="normal">Bir davran, kıpırdan; rızık kapısının anahtarı davranıştır, kıpırdanıştır… yoksa haberin yok mu, ne güzel davranışların, ne hoş kıpırdanışların var senin.</p>

  <p class="normal">Böyle bir yüzün varken yüzüne ne diye pudra sürersin? Bütün güzel huylar sende toplanmış; övüşe sığmazsın ki.</p>

  <p class="normal">A kutlu sâkî, ölümsüz bir meclis kur; bütün dünya üzümden sıkılmış şarapla mahmurluğa düşmüş gitmiş.</p>

  <p class="normal">Bir denize benzeyen avcuna, o yüce incine and olsun ki arılıkta, durulukta, sinmekte Fırat suyundan, tatlı sudan da güzelsin sen.</p>

  <p class="normal">* Son sunulan sağrak gibi akılları yıkar gidersin sen; ilk alınan tekbir gibi namaz temellerinin başısın sen.</p>

  <p class="normal">Keremin, sarhoş bir halde gelir de denize benzer elini avcunu açar, sadaka verileceklerden misin diye sormadan sadakalar verir.</p>

  <p class="normal">Keremle düğümler açarsın; ihsan edersin; geçer akçesin, peşin lûtufsun sen… kurtar şu rahat, huzur bekleyenleri bu bekleyişten.</p>

  <p class="normal">Ne kaşlarını çatarsın, ne huyunda husunda kin var; düşmana bile lûtfun, oğullarımız, kızlarımız değil misiniz der.</p>

  <p class="normal">Erlerin kadehlerinden şekillere bürünen hayaller gibi belirirsin; gönül yolundan utangaç kadınlar gibi salına salına gelirsin.</p>

  <p class="normal">Şarap sunan kadınlar, ırmaklar gibi akan şarap… artık gazelin geri kalanını sen söyle; ben, bana sunulanla sarhoş olmuş gitmişim.<sup class="calibre2"><a href="../Text/divanson_split_109.html#footnote-900-8" id="footnote-900-8-backlink">[8]</a></sup></p>

  <h3 class="h2baslik" id="calibre_toc_3078">XLIV</h3>

  <p class="indentmetin">Eger o mâh-ı menestî şeb-ı men roz şodestî</p>

  <p class="indentmetin">Eger o hem-rehemestî hemerâ râh zedestî</p>

  <p class="normal">O Ay benim olsaydı, gecem gündüze dönerdi… o güzel, yoldaşım olsaydı, herkesin yolunu keser giderdi.</p>

  <p class="normal">O şekle bürünmüş sarhoşluk, elini uzatıp da yaralamasaydı, akıl nerden sıçrayıp kendine gelirdi; nerden iyinin, kötünün kaydına düşerdi?</p>

  <p class="normal">O güzel, ihtiyaçsızlık âleminde birliğini gösterseydi, and olsun Tanrı’ya, Uhud Dağı bile hoş bir hale gelir, tek Tanrı’nın sarhoşu olur giderdi.</p>

  <p class="normal">Meyveler bitiren bağ bahçe sarhoş olmasaydı, sepetin içinde nerden taze meyve olurdu?</p>

  <p class="normal">Söz sepetini bırak da o gizli dağa doğru yürü… Şu söz söylemek olmasaydı, yardım üstüne yardım gelirdi ya.</p>

  <h3 class="h2baslik" id="calibre_toc_3079">XLV</h3>

  <p class="indentmetin">Selebe’l-ışkı fuâdî hasala’l-yevme murâdî</p>

  <p class="indentmetin">Bezen ey mutrıb-ı ârif ki zehî dovlet-o şâdî</p>

  <p class="normal">Aşk gönlümü yağmaladı; bugün isteğimi elde ettim… a halden anlayan çalgıcı, ne de güzel devlet, ne de hoş neşe diye vur mızrabı.</p>

  <p class="normal">Aşk izin verdi; gelin de tadın, yiyin, için… hele a tatlı müjde, ne de güzel bir yelsin sen.</p>

  <p class="normal">Rûh, kurtuluş fermanımı yazdı; kadeh feryadımı işitti; dönüp duruşum senin yüzünden; dönüp dolaşma yolunu sen açtın bana.</p>

  <p class="normal">Dönüp dolaşmam dostum için; yürüyüp seyretmem sevgilim için… Değil mi ki Tanrı’ya yön yok, ne diye onlara düşeyim?</p>

  <p class="normal">Kadri yücelerden yüce Kâbe’nin çevresinde dönülmez, tavaf edilmez mi? A sevgilim, a sevgimin temeli, dönmem de senin için, tavafım da senin çevrende.</p>

  <p class="normal">Aşk sayvanı açtı, yarışarak koşun, gelin… değil mi ki hem teslim olmuşsun, hem sana uyulmuş; yürü, can âleminin gül bahçesine var.</p>

  <p class="normal">Var da orada mahmurluklar, neşeler, sevinçler gör… öylesine bir zevk, bir neşe ki, doğduğundan beri öylesini görmemişsindir.</p>

  <p class="normal">Sözümü kısa kestim, kalanını sen söyle… düşmanların inadına sevgiyi aç, yay, anlat.<sup class="calibre2"><a href="../Text/divanson_split_110.html#footnote-900-9" id="footnote-900-9-backlink">[9]</a></sup></p>

  <h3 class="h2baslik" id="calibre_toc_3080">XLVI</h3>

  <p class="indentmetin">Çu be şehr-i tu resîdem tu zi men gûşe gozîdî</p>

  <p class="indentmetin">Çu zi şehr-i tu bereftem be vidâîm nedîdî</p>

  <p class="normal">Şehrine ulaştım, benden kaçtın, bir bucağa sığındın… şehrinden gittim, vedalaşmak için beni görmeye bile gelmedin.</p>

  <p class="normal">İster lûtuf ta bulun, ister kin güt; tümden canımızın sağlığı, esenliği sensin; tümden bayramımızın süsü, bezentisi sensin.</p>

  <p class="normal">Gizli oluşun, kıskançlığındandır; yoksa tümden apaçık güneşsin; her zerreden görünür durursun sen.</p>

  <p class="normal">Bir bucağa sığınsan da ciğerimizin köşesisin, beyimizsin; perde ardına da girsen herkesin perdesini yırtan sensin.</p>

  <p class="normal">Kâfirliğin gönlü senin yüzünden dağınık, işkilli… inancın başı, senin şarabınla sarhoş… herkesin aklını fikrini kaptın, herkesin kulağını çektin, burdun.</p>

  <p class="normal">Bütün güller, kışa rehin; bütün başlar şaraba rehin… sense hem bunu ölümün elinden satın alıp kurtardın; hem onu.</p>

  <p class="normal">Gülün vefası yoksa, tüme yol bulunmazsa bir uğurdan sana dayanırız; sen hem dayancımızsın, hem güvencimiz.</p>

  <p class="normal">Hani bir bölük halk, Yusuf’a bakakaldı da ellerini doğradı ya; sen öylesine güzelsin ki yüzlerce Yusuf’un aklını fikrini doğrattın gitti.</p>

  <p class="normal">Bir pisliğin kokusundan adam iki fersahlık yola kaçar; oysaki sen tutar, o pis şeyden, o kan pıhtısından bir insan yaratırsın.</p>

  <p class="normal">Sonra tutar, onu toprağa lokma olarak verirsin de tertemiz bir bitki kesilir; bir de ona can üfürdün mü, pislikten kurtulur gider.</p>

  <p class="normal">Hele a gönül, göğe ağ; bir hayli zaman hayvanların yaylasında yayıldın durdun; şimdi de Tanrı yaylasına var.</p>

  <p class="normal">Önce de ümidin yoktu ama buraya eriştin… şimdi de hani ümitsizsin ya; bütün tamahını o ümit etmediğin şeye ver.</p>

  <p class="normal">Sen sus da söz bağışlayan Tanrı söylesin… çünkü kapıyı yapan da o, kilidi kitleyen de o, anahtarı veren de o.</p>

  <h3 class="h2baslik" id="calibre_toc_3081">XLVII</h3>

  <p class="indentmetin">Tu zi her zerre vucûdet beşenov nâle-vo zârî</p>

  <p class="indentmetin">Tu yekî şehr-i bozorgî ne yekî belke hezârî</p>

  <p class="normal">Bedeninin her zerresinden bir feryat duy, bir inilti işit… çünkü sen büyük bir şehirsin; hem de bir şehir değil, belki binlerce şehirsin sen.</p>

  <p class="normal">Bütün parçaların, buçukların susuyor ama senin gizli şeylerini görüyorlar; örtmüyorlar… bütün gün, gel bakalım, neyin var diye coşup köpürüyor onlar.</p>

  <p class="normal">Sen ölümsüz, uçsuz bucaksız bir denizsin; o denizde sayısız balık var… bilgisizlik yüzünden yüzünü çevirme; ne diye inkâr kafasını kaşır durursun.</p>

  <p class="normal">Görünüşte bedeninin bütün parça buçukları susmada; fakat hepsi de kumarbaz, kalleş… hepsi de hem ortada, hem gizli; hepsi de av peşine düşmüş avcı.</p>

  <p class="normal">* Hepsi de Ay, balık değil… hepsi Keyhusrev, hepsi de padişah; hepsi de kuyuya düşmüş Yusuf, hem de senin yüzünden kapkaranlık bir kuyuya düşmüşler.</p>

  <p class="normal">* Bütün zerreler Zün-Nûn’a dönmüş; hepsi de gökyüzü gibi oynamada… hepsi de Meryem gibi susuyor, Kur’an okuyanlar gibi sesleniyor.</p>

  <p class="normal">Bedeninin bütün zerreleri, sana ne oldu ki bütün deyip işittiğin sözler, ne sevgiden, ne dostluktan, diye seslenmede.</p>

  <p class="normal">Varlığın, güz mevsimi gibi; onda bir bahar gizli… içten içe bahçe gülüp durur, çünkü ilkbahar canı gelip çatmada.</p>

  <p class="normal">Mademki o baldan tattın, ne diye şu mumun çevresinde dönersin? Pervane gibi ne diye yanarsın? Nurdansın sen, ateşten değil.</p>

  <h3 class="h2baslik" id="calibre_toc_3082">XLVIII</h3>

  <p class="indentmetin">Tu fakıyrî tu fakıyrî tu fakıyr ibn-i fakıyrî</p>

  <p class="indentmetin">Tu kebîrî tu kebîrî tu kebîr ibn-i kebîrî</p>

  <p class="normal">Yoksun-yoksulsun, yoksun-yoksulsun; yok-yoksul oğlu yok-yoksulsun sen… büyüksün büyüksün, büyük oğlu büyüksün sen.</p>

  <p class="normal">Temellersin, temellersin; temeller oğlu temellersin sen… her şeyi bilirsin, her şeyi bilirsin; her şeyi bilen oğlu bilensin sen.</p>

  <p class="normal">Lâtifsin, lâtifsin; lâtif oğlu lâtifsin sen… dünyasın; iki dünyaya da bir saman çöpü kadar değer vermezsin sen.</p>

  <p class="normal">Hele ey şekle bürünmüş can; hele kat kat talih, kat kat devlet… ne topraktansın, ne sudansın; ne şu göktensin, ne esîrdensin sen.</p>

  <p class="normal">O gizli şehirdensin, o gizli şehre çeker, götürürsün varlığı; ne bir şeye aldanırsın, ne birisinin özrünü dinlersin sen.</p>

  <p class="normal">Tümden abıhayat, tümden şeker, tümden şekerkamışısın… herkese şükürsün, kurtuluşsun, ne mahmursun, ne mahmurluk verirsin sen.</p>

  <p class="normal">Bir tersi dönmüş kurda ipekler, atlaslar dokutursun… kimsecikler ziyan veremez sana; boyuna şükredersin, boyuna şükürlerde bulunursun sen.</p>

  <p class="normal">Yokluğa baktım da dertten, elemden kurtulmuş, senin aşk kanadınla uçup duran zerreler kadar canlar gördüm.</p>

  <p class="normal">Ateş seni görse tümden erir, su kesilir, güzel bir hale gelir… inkâr eden seni görse inkârından kurtulur gider.</p>

  <h3 class="h2baslik" id="calibre_toc_3083">XLIX</h3>

  <p class="indentmetin">Honok on dem ki be rehmet ser-i uşşaak behârî</p>

  <p class="indentmetin">Honok on dem ki berâyed zi hezon bâd-ı behârî</p>

  <p class="normal">Ne mutlu çağdır o çağ ki acırsın da âşıkların başlarını kaşırsın… ne mutlu zamandır o zaman ki güz mevsiminden bir bahar yelidir doğar, eser.</p>

  <p class="normal">Ne mutlu çağdır o çağ ki gel a yoksul âşık dersin; sen sevgilinin yüzünden darmadağınsın; yabancılarla işin yok senin.</p>

  <p class="normal">Ne mutlu çağdır o çağ ki senin lûtuf eteğine yapışırım da, sen, a arık sarhoş, benden ne istersin dersin.</p>

  <p class="normal">Ne mutlu çağdır o çağ ki meclisin sâkîsi bizi çağırır; şarap kadehi de sâkînin eline biner de koşar durur.</p>

  <p class="normal">Bedenimizin bütün parça buçukları, o ölümsüz şaraptan hoş bir hale gelir; şu tamahkâr beden yemek yeme gamından kurtulur gider.</p>

  <p class="normal">Ne mutlu çağdır o çağ ki dost, sarhoşlardan vergiler ister; o güzele, o güzel yanaklı için bizden rehinler alır.</p>

  <p class="normal">Ne mutlu çağdır o çağ ki sarhoşlukla saçların çözülür, dağılır da çaresiz gönlüm hevese düşer, o saçlardaki halkaları saymaya koyulur.</p>

  <p class="normal">* Ne mutlu çağdır o çağ ki gönül sana, ekinim yok der de, sen de ektiğini biçersin dersin.</p>

  <p class="normal">Ne mutlu çağdır o çağ ki ayrılık gecesi, hayırlı geceler der… ne mutlu çağdır o çağ ki o günün ışığı sana selâm verir.</p>

  <p class="normal">Ne mutlu çağdır o çağ ki havaya yardım bulutu ağar da şu ovaya o buluttan lûtuf incileri halinde yağarsın.</p>

  <p class="normal">Kara kumdan daha da susuz olan şu toprak, abıhayatı tümden içer de toprakta toz nedir kalmaz; toprak tozumaz artık.</p>

  <p class="normal">Aşk şarapla, kadehlerle yanımıza çıkageldi; o gizlenmiş sevgili yüzünden sarhoş olduk gitti.<sup class="calibre2"><a href="../Text/divanson_split_111.html#footnote-900-10" id="footnote-900-10-backlink">[10]</a></sup></p>

  <p class="normal">İnciler saçmak için söz dalgalanıp duruyor; değil mi ki onu inciler saçmaya koymuyorsun; öyleyse susturmak gerek.</p>

  <h3 class="h2baslik" id="calibre_toc_3084">L</h3>

  <p class="indentmetin">Bemeşov hem-reh-i morgan ki çonin bî per-o bâlî</p>

  <p class="indentmetin">Çu ne mîrî ne vezîrî bon-ı soblet be çi mâlî</p>

  <p class="normal">Böyle kolun kanadın yokken kuşlara yoldaş olma… ne beysin, ne vezir; bıyığını ne diye burarsın?</p>

  <p class="normal">Hay-huy ediyorsun ama orduyu gören yok… herkes tanır, bilir seni; boş bir davulsun, bir tokmaksın sen.</p>

  <p class="normal">Mademki halife oğlusun, at boynundan o davulu… al hançerini, giyin zırhı, ulu bir kumandansın sen.</p>

  <p class="normal">And olsun Tanrı’ya ki bağ ıssısın sen; ne diye tuttun da her bağdan üzüm çaldın? Kendi üzümünü sat; hepsi de helâl üzümdür.</p>

  <p class="normal">Sen henüz dolunay değilsin ki ışık veresin de almayasın… dilenci gibi ışık iste, ışık al; bugün daha yeniaysın sen.</p>

  <p class="normal">Hele ey aşk, kendi incilerini, kendi ışığını saç yıldızlara… hepsi de yıldızdır, Ay’dır; Güneş’e benzeyen yalnız sensin.</p>

  <p class="normal">Şu elini ver elime; elini çekme ki sarhoşum… şarap var, kebap var, bir de bomboş köşe var.</p>

  <p class="normal">Sarhoş bir halde, salına salına git padişahın meclisine… koş o yüce meclise; zâti sensin o yüce meclis.</p>

  <p class="normal">Ne baş ağrısı var, ne mahmurluk… ne gamın kaldı, ne feryadın… kendi gamını, şahnenin, valinin kapısındaki kapıcı bil.</p>

  <p class="normal">Bekçiyle şahne, padişahla eş dost olana ne diyebilir? Hepsi de yüzüstü yere düşer, secdeye kapanır; çünkü pek güzel huylusun sen.</p>

  <h3 class="h2baslik" id="calibre_toc_3085">LI</h3>

  <p class="indentmetin">Zi kocâyî zi kocâyî hele ey meclis-i sâmî</p>

  <p class="indentmetin">Nefesî der dil-i tengî nefesî ber ser-i bâmî</p>

  <p class="normal">A yüce meclis, nerdensin, nerden? Bir solukta daralmış gönüldesin, bir solukta damın tepesinde.</p>

  <p class="normal">Hele a benim canım, a benim cihanım, gökyüzünün de direğisin, yeryüzünün de. Yüce kişiler de sana heves etmede, aşağılık kişiler de.</p>

  <p class="normal">Gizli, herkesten çekilmiş kişilerden misin, can meclisindekilerden mi? Acaba Ermen ülkesinden misin, Rum ülkesinden mi, yoksa Şamlı mısın?</p>

  <p class="normal">O parıl parıl parlayan da ne? Perde ardından yüzün mü parlıyor? Ay da, Güneş de ona karşı aşkla kul köle kesilmiş, hizmete kalkmış.</p>

  <p class="normal">Âşıkın senin güzellik gül bahçene ulaşan gözü, kalkar da bağa bahçeye ne diye gelir? Ancak bilgisizliktendir, hamlıktandır bu.</p>

  <p class="normal">A efendim, nerdensin, nerelisin sen? Güzelliğin kastetti canıma… Tanrı bakışı yüceldi; güzellikte, alımda şu kadeh senin.</p>

  <p class="normal">Bir Ay’dır doğdu, ışıttı bizi; onu sevmek farz bize… aşk çevremizde yüceldi, kapladı bizi; aşk uykumu sürdü gitti benim.</p>

  <p class="normal">Bir ağaç ki meyveleri güzel mi güzel; ölümsüzlük ağacı bile feda olsun ona… gönül umduğunu buldu; yiyin meyvelerinden a ulu kişilerim benim.</p>

  <p class="normal">Küpün ağzını kapadın ya, kerem eder, gene açarsın… iki dünyanın da aklını fikrini bir uğurdan kapar gidersin sen.</p>

  <p class="normal">Duyduk, halkın yemesi için bir kazan aş pişirmişsin… öylesine aş ki herkes yemek yeme zevkini onda bulacak.</p>

  <p class="normal">Yokluktan gelen her varlık arı duru bir görüşle gelir de senin kurduğun yüzlerce tuzağa tutulur gider… değil mi ki tuzağı sen kurdun, yemi sen serptin; bu böyle olur.</p>

  <p class="normal">Güzeller Yusuf’unun yüzünden bütün zindan gül bahçesine döndü… değil mi ki zindan böyle olmuş gitmiş, ne diye borç kaygısındasın sen?</p>

  <p class="normal">Hele sus, sorma ona… hiç kimse ay değirmisine, adın ne, kimsin, nerdensin diye sormaz.<sup class="calibre2"><a href="../Text/divanson_split_112.html#footnote-900-11" id="footnote-900-11-backlink">[11]</a></sup></p>

  <h3 class="h2baslik" id="calibre_toc_3086">LII</h3>

  <p class="indentmetin">Ki şekîbed zi tu ey can ki ciger-gûşe-i cânî</p>

  <p class="indentmetin">Çi tefekkur koned ez mekr-o zi destan ki nedânî</p>

  <p class="normal">A benim canım, kim dayanabilir sana? Canın da ciğerinin köşesisin sen… senin bilmediğin hileyi, düzeni kim düşünebilir?</p>

  <p class="normal">Ne içtesin, ne dışta; bu ikisinden de artıksın, üstünsün sen… ne süttensin, ne kandan… ne bundansın, ne ondan.</p>

  <p class="normal">Büyücü düşünce, gider de her yana tuzak kurar… fakat sen bir hünerle onun bütün tuzaklarını yırtarsın, bütün hünerini mat eder gidersin.</p>

  <p class="normal">Kekliğin içinden ne geçer ki doğan onu bilmesin… yerde hangi tohum vardır ki gökyüzünden gizli kalır?</p>

  <p class="normal">Başına bir külâh giydirirsin; derken bir silleyle o külâhı düşürür gidersin… arslan çobanlığa kalkışırsa ne yapabilir yoksul keçi?</p>

  <p class="normal">Taç da, külâh da silleni yemek için gerek bu başa… yoksa bana taç ancak sensin; senden başka ne varsa ağırlıktan ibaret.</p>

  <p class="normal">Nereye at koştursun, nerde yükünü açsın… can senden nasıl kaçıp gitsin; sen yüzlerce cansın, yüzlerce cihan.</p>

  <p class="normal">Sana neyini bulsunlar da noksan baksınlar? Sende ne ayıp görsünler de seni kırsınlar, incitsinler? Seni kime benzetsinler; yaratığa benzemezsin ki?</p>

  <p class="normal">Buluşmadan, kavuşmadan haber ver; hayallerden kurtar canımızı… pek çekme, bir zamancağız bırak; zamanı bölen de sensin zâti.</p>

  <p class="normal">Hele a açılmış, saçılmış can, a doğruluk ayağını meydana koymuş can… herkes elden, ayaktan kalmış, yerlere serilmiş; sensin ancak bir hoş ayakta; sensin ellerini çırpıp duran.</p>

  <p class="normal">Padişahsın, ululuk şahinisin; böylesine kanatların var… ne zansın, ne hayal; tümden varsın, varlıksın, tümden apaçık meydandasın.</p>

  <p class="normal">Onun şâirlik huyu da ne oluyormuş? Bir yalımla yak gitsin… bir ok at, okla onu; pek katı bir yayın var senin.</p>

  <p class="normal">Hele yaya bir kiriş tak; hele pusudan bir sıçra… şu köyden kurtar kendini; pek büyük bir şehirdesin sen.</p>

  <p class="normal">Yücelerden gelen ateş gönül evini tümden kapladı gitti… yalımın görünüşü dille söylenen sözden daha yeğ.</p>

  <h3 class="h2baslik" id="calibre_toc_3087">LIII</h3>

  <p class="indentmetin">Meh-i mâ nîst münevver tu meger çerh derâyî</p>

  <p class="indentmetin">Zi tu por mâh şeved çerh çu berh çerh berâyî</p>

  <p class="normal">Görünen Ay ışıklı değil ama gökyüzüne sen doğarsan o başka… gökyüzüne sen doğdun mu, gök Ay’la dolar gider.</p>

  <p class="normal">Gökyüzü nedir, Ülker kim oluyor ki senin değerine yaklaşsın… sana lâyık olsalar bile o lâyık oluşu senden bulurlar.</p>

  <p class="normal">Hepsi de hizmet etmeden, rüşvet vermeden elbiseler giyinirler… ben-biz yok değil miydi? Yokluktan benlik, bizlik sıfatını verdin bize.</p>

  <p class="normal">Can benlik, bizlik yüzünden bir dükkândır açtı… yoksa hangi kolla Tanrı yayını çekebilirdi o.</p>

  <p class="normal">Yanlışın var a can, yanlışın var; boyuna kendini incitip durma… Mesîh değilsin ki bir üfürmeyle görmeyen gözü açasın.</p>

  <p class="normal">Seher çağında tan yerlerinden gök ışıyıp da Ay’ın bile yüzü kararınca yarı buçuk mum da kim oluyor ki ışığa ışık katabilsin.</p>

  <p class="normal">Nasıl çekelim onu; nasıl çekelim; sen de gel de bâri beraber çekelim… çünkü o, şu gökyüzündeki mumdan da üstün bir halk ışığıdır.</p>

  <p class="normal">Bir sineciği ne zorlarsın, âciz bir sinecikten, heveslerle dolu bir sinecikten ne diye Zümrüdüanka’nın, devlet kuşunun uçuşunu beklersin?</p>

  <p class="normal">O, gündüzü gördü mü, bir bucakta ölür gider… ne diye gittin, ne diye öldün, neden böyle sölpüksün, neden böyle gevşeksin sen?</p>

  <p class="normal">Altının, gümüşün nereye gitti, kolun kanadın nerede? Amcan, dayın hani; sen nerdesin, geriye dönüş nerde?</p>

  <p class="normal">Hele gene gel, hele gene gel; nimete, naza gel… çünkü ölümden, ayrılıktan sonra gene seni gönderirim, yollarım ben.</p>

  <p class="normal">Kolunu kanadını kestim; gamını duydum, ah edişini işittim… hele gene satın aldım seni, cefaya lâyık değilsin sen.</p>

  <p class="normal">Ölümden sonra uç dışarıya, merhametimden bir haber al da yokluğa gittin mi, bir daha gelmezsin demesinler.</p>

  <p class="normal">Ulu Tanrı, Tanrı kereminin biteviye gelmesini yazdı; yakınlaştı, göründü, bir devâ yolladı aşk.<sup class="calibre2"><a href="../Text/divanson_split_113.html#footnote-900-12" id="footnote-900-12-backlink">[12]</a></sup></p>

  <p class="normal">Feilâtün feilâtün feilâtün feilâtün; sus, denize dal; sen vefa denizinin bir balığısın.</p>

  <h3 class="h2baslik" id="calibre_toc_3088">LIV</h3>

  <p class="indentmetin">Mesel-i zerre-i rovzen hemegon geşte hevâyî</p>

  <p class="indentmetin">Ki tu horşîd-şemâyil be ser-i bâm berâyî</p>

  <p class="normal">Hepsi de penceremden giren ışıkta görünen zerreler gibi havalanmış… güneşe benziyorsun sen; senin dama çıkmanı bekliyor hepsi.</p>

  <p class="normal">Darmadağın zerrelerin hepsi de senin yüzünden neşeli… sen evimizdesin diye hepsi de el çırpıyorlar, ayaklarını vura vura oynuyorlar.</p>

  <p class="normal">Hepsi de ışık içinde gizlenmiş, hepsi de senin lûtfuna dalmış, uyumuş… hepsi de yanılmış da a Tanrım demiş, nerdesin?</p>

  <p class="normal">Hepsi de rahmetle bir yatakta yatmış; hepsi de nazla, nimetle gelişip yetişmiş; hepsi de yoksulluk elbisesine bürünmüş devlet şehzadesi kesilmiş.</p>

  <p class="normal">Bu kavuşmayı, bu buluşmayı görünce her yana koştum; aradım, aktardım; ayrılık nedir, adını bile duyamadım.</p>

  <p class="normal">Hani o değil de onun yerine geçen diye bir addır söyleniyor ya; olsa olsa engellik kıskançlığından meydana gelen bir şey… yoksa yerine geçiş de ne, engellik de kim? Hepsi de düzen.</p>

  <p class="normal">Ölümsüzlüğün canından, o güzel yüzlüyle buluşmadan başka bir şey yok… bilgisizliğinden başka türlü tanık olma da herze yeme.</p>

  <h3 class="h2baslik" id="calibre_toc_3089">LV</h3>

  <p class="indentmetin">Bedeh ey dost şerâbî ki Hodâyîst Hodâyî</p>

  <p class="indentmetin">Ne der o renc-i homârî ne der o hevf-ı codâyî</p>

  <p class="normal">A dost, o Tanrısal şarabı sun, o Tanrısal şarabı… onda ne mahmurluk zahmeti var, ne ayrılık korkusu.</p>

  <p class="normal">Onun yeri ağız değildir; bütün parçaları ağızdır onun… bitkisi yerden bitmez; gökten biter o, gökten.</p>

  <p class="normal">O şaraptan, kutsal can kesilen koku alır, haber duyar… öylesine kişi ölü değildir ki tutsun da akbaba kapsın onu.</p>

  <p class="normal">İmranoğlu Mûsa, “Bana görün” der de sâkîlik ederse, Tur Dağı’nın gönlüne girer de taştan bile ışık doğar.</p>

  <p class="normal">Ramazan ayının lâ’l şarabı gizli kadehlerle her yerde sunulur durur sana… nerdesin, bilmezsin, haberin bile olmaz.</p>

  <p class="normal">Ramazan, sanma ki yorduğu, ağzını bağladığı kişiye o şarabı sunmaz da canına can katmaz.</p>

  <h3 class="h2baslik" id="calibre_toc_3090">LVI</h3>

  <p class="indentmetin">Heme çün zerre-i rovzen zi gemet geşte hevâyî</p>

  <p class="indentmetin">Heme dordî-keş-o şâdon ki tu der hâne-i mâyî</p>

  <p class="normal">Hepsi de pencereden giren ışıkta görünen zerreler gibi gamınla havalanmış… sen evimizdesin diye hepsi de tortulu şarap içmiş, neşelenmiş gitmiş.</p>

  <p class="normal">Darmadağın zerrelerin hepsi de senin yüzünden neşeli… hepsi de güneş yüzlüsün sen diye el çırpıyor; ayak vura vura oynuyor.</p>

  <p class="normal">Hepsi de açılıp saçılmış bahtın sayesinde senin lûtfunla uyumuş kalmış… hepsi de sana kavuşmuş, seninle buluşmuş da, a Tanrım, nerdesin sen demiş.</p>

  <p class="normal">Hepsi de rahmetle bir yatakta yatmış; hepsi de nazla, nimetle gelişip yetişmiş; hepsi de yoksulluk elbisesine bürünmüş devlet şehzadesi kesilmiş.</p>

  <p class="normal">Bu kavuşmayı, bu buluşmayı görünce her yana koştum; aradım, aktardım; ayrılık nedir, adını bile duyamadım.</p>

  <p class="normal">Âşıkın özünden başka ne varsa âşıka göre asılsızdır… zâti âşıkın gönlünden başka ne varsa hiledir, düzendir.</p>

  <p class="normal">Sen o buluşmanın ta içindesin ama ayrı görünmedesin; sen o ölümsüzlüğün canındasın… bilgisizliğinden başka türlü tanık olma da herze yeme.<sup class="calibre2"><a href="../Text/divanson_split_114.html#footnote-900-13" id="footnote-900-13-backlink">[13]</a></sup></p>

  <h3 class="h2baslik" id="calibre_toc_3091">LVII</h3>

  <p class="indentmetin">Mekon ey dost neşâyed ki behânend-o neyâyî</p>

  <p class="indentmetin">Ve eger nîz beyâyî berevî zod nepâyî</p>

  <p class="normal">Yapma dostum; çağırsınlar da gelmeyesin… yahut gelesin de tez gidesin, eğlenmeyesin; yaraşmaz bu sana.</p>

  <p class="normal">Hele a benim gözüm, ışığım; coşup köpüreceğim çağ geldi çattı… senin Mûsa’na Tur kesildim; fakat sen Tur’dan gittin; nerdesin?</p>

  <p class="normal">Düşman bana gülse de, şahne beni tutup bağlasa da; hattâ sen bile mahsustan kızsan da öfkeyle elini dişlesen de</p>

  <p class="normal">Sana and içtim; bundan dönmeyeceğim; coşup köpüreceğim; Tanrı’ya, tek Tanrı’ya döneceğim.</p>

  <p class="normal">Dostum, yıldızdan da yeğsin, gökyüzünden de; mumluk et, işit bizi… dostum hekimlikte bulun, her derdin devâsısın sen.</p>

  <p class="normal">Yıkık gönlüme, yanılıp da kuzgun bile girse, senin ışığın ona vurdu mu kuzgun Zümrüdüanka olur, devlet kuşunun ödevini yapar.</p>

  <p class="normal">Bir bölük halk ağlar; bir bölüğü de güler… inada, savaşa girişirler de senin aşk yolunu bağlarlar.</p>

  <p class="normal">Düşman yüzünden aksasan, öfkelenip savaşa girsen, arslan olsan, kaplan kesilsen gene bizim halkadansın sen.</p>

  <p class="normal">Zamanın iyiliği, kötülüğü yüzünden aşk evden çıkmaz… aşk masal değildir; göktendir, gökten.</p>

  <p class="normal">Bana dert, devâ oldu; cefa, vefa kesildi; yeryüzü, göğe döndü; ömrü uzadıkça uzasın duasını ne yapayım artık.</p>

  <p class="normal">Kem göz de nedir? Kendini bilmeyene de razılık gül bahçesisin, bilene de… bu böyle oldukça dünya kuruluğa uğramaz artık.</p>

  <p class="normal">Hele şu nazı bırak; bir solukcağız yüzünü bize çevir; bir solukcağız düzenden geç; hile nedir; düzenden ne çıkar ki?</p>

  <p class="normal">Hele sen sus da tatlı mı tatlı ağzını o açsın; açsın da zamanın Hızır’ı sâkîlik etsin…</p>
</body>
</html>
