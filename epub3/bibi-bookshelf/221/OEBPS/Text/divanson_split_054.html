<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_45">BAHR-İ MUNSARİH</h2>

  <p class="ortayazi">müfteilün fâilât müfteilün fâilât</p>

  <h3 class="h2baslik" id="calibre_toc_1487">— A —<br class="chapter"/>
  I</h3>

  <p class="normal">(s. 248) Niceye bir kaçacaksın bizden, niceye bir şurdan şuraya gidip duracaksın? Sopanın boynu gibi elimizdedir canın.</p>

  <p class="normal">Niceye bir boş yere dünyanın çevresinde dönüp dolaşacaksın? Şu lâflarla dopdolu sürüden hiç vefa gördün mü sen?</p>

  <p class="normal">A ishale tutulmuş, içi geçmiş kişi, tut ki iki üç gün dünyanın çevresinde fır dolandın; tut ki köpekler gibi aç, köpekler gibi umutsuz geberdin gittin.</p>

  <p class="normal">Zaten gönlün ölü, leş aramadasın; ölü yıkayanın oğlusun sen; bedenindeki elbise bile bir ölünün kefeninden dokunmuştur.</p>

  <p class="normal">Bir diri görmedin ki sana ölüyü göstersin, bildirsin; hamam camekânındaki resmi niceye bir kucaklayıp duracaksın?</p>

  <p class="normal">Eteğin kırık saksı parçalarıyla, taşla, çakılla dopdolu, önündeki o altın, vebal mi vebal; şimdi anlamazsın amma ecel geldi de hepsini yok etti mi inanırsın bana.</p>

  <p class="normal">O vakit dersin ki: Eski altını bağışlamadasın, ne yapayım onu ben? Göğe gidiyorum, altın geçmiyor orda.</p>

  <p class="normal">Kuzgun değilsin, bülbülsün sen, ne diye bu konaktasın? Bağa bahçeye, çayıra çimene, selviye, seher yeline ne oldu ki?</p>

  <p class="normal">A güzelim, bütün güzellikler senin, peki, sen kiminsin, kimin? A bizim bağımızın bahçemizin gülü, söyle, sen nerdesin, nerde?</p>

  <p class="normal">Süsen, yüz dili olduğu halde senden bir iz göstermedi, bir eser duyurmadı bana; git dedi, benden duadan, övüşten başka bir şey arama, isteme.</p>

  <p class="normal">A Ay, senin elinden bahçenin ağzı şekerlerle dopdolu; fakat gene de bu kadar yaprağı, bu kadar meyvesi olduğu halde elinden haberi bile yok.</p>

  <p class="normal">Selvi boy atmış amma senin boyuna nerden yetişecek? Nerkisin de gözü var, var amma hiç seni görmemiş ki.</p>

  <p class="normal">Kuş, tutalım hutbe okumuş; dal, tutalım çiçekler saçmış; yeşillik, tutalım tezce koşmuş, geçmiş, hiçbir vefası yok ki bunların zaten.</p>

  <p class="normal">Çiçek buluttan su içer, gönülse sabırdan; bulut otun, çimenin eşi dostu, sabır ışığın, aydınlığın.</p>

  <p class="normal">Her yanda insanlar, şeytanlar, canavarlar saf düzmüşler; fakat bu meyhaneye ayak basamazlar, ayak basamazlar.</p>

  <p class="normal">Her yanda ara dur beni, her ne dilersen söyleyedur bana; bir yol bulamazsın ki sana doğru yolu göstermeyeyim.</p>

  <p class="normal">Suyun yüzü güneşin ışığıyla ısınır; sonra da gene güneş o suyu çeker, yücelere ağdırır.</p>

  <p class="normal">Azar azar onu alır, kendine çeker; ne çektiğini bilmezsin bile; o gönüller alıcı yalım, hırsızdan tertemiz bir halde hırsızlar, çalar durur.</p>

  <p class="normal">Bu şaşılacak mı şaşılacak sözden yumdum dudağımı; fakat gökyüzü bütün gece seni çağırıp durur.</p>

  <h3 class="h2baslik" id="calibre_toc_1488">II</h3>

  <p class="normal">A dert zamanında canımızın rahatı, huzuru; a yokluk-yoksulluk zamanında bize Karun haznesi olan.</p>

  <p class="normal">Vehme gelmeyen, aklın, anlayışın görmesine imkân bulunmayan şeye erdi, ulaştı canım, hem de senin yüzünden oldu bu; onun için kıblesin bana sen.</p>

  <p class="normal">Lûtfunla, kereminle nazlanır da varlık âlemine bakar dururum; a padişahım, geçici devlet nerden aldatacak beni?</p>

  <p class="normal">Senden bir müjde veren kişinin sesindeki nağme, bizi çağırmasan bile, bütün nağmelerden daha iyidir bizce.</p>

  <p class="normal">Kıldığım namazların rik’atlerinde Fâtiha’yı okumak nasıl gerekse bana, padişahım, senin hayalini gözümün önüne almak da öyle gerektir.</p>

  <p class="normal">Kâfirlerin bile günahlarına bakmazsın, acırsın, şefaat edersin onlara; ululuğun, başbuğluğun banadır, bana karşı taş yüreklisin fakat.</p>

  <p class="normal">Öyle an olur ki zevâlsiz keremiyle bana mallar mülkler verir, bütün gizli hazineyi gözümün önüne kor.</p>

  <p class="normal">Canla, gönülle secde ederim, yüzümü topraklara korum da bütün bunlarla beraber bir de filânın aşkısın benim için sen.</p>

  <p class="normal">Ebedî ömür, bence buluşma ânıdır ancak; çünkü o âna bence hiçbir zaman sığmıyor.</p>

  <p class="normal">Ömür, kap kacaktır, bardaktır, çanaktır; sen olmadıktan sonra kabın, çanağın kahrını ne diye çekeyim?</p>

  <p class="normal">Bundan önce yirmi bin dileğim, isteğim vardı; onun hevesine düştüm düşeli hiçbir dileğim, isteğim kalmadı.</p>

  <p class="normal">* Senin lûtfun yardım etti de padişahın, bana, beni hiç mi hiç göremezsin demesinden emin oldum.</p>

  <p class="normal">Canım, gönlüm, onun anlam incileriyle doldu; tutar da bana ikinci, üçüncü yoktur derse odur diyen ancak.</p>

  <p class="normal">Vuslatı, cana işledi, fakat beden anlamadı bile bu zevki; zaten bedensiz göründü bana o.</p>

  <p class="normal">Gamından kocaldım amma Tebriz’in adını andın mı yeni baştan genceldim gitti.</p>

  <h3 class="h2baslik" id="calibre_toc_1489">III</h3>

  <p class="normal">Yolumu vurmak için yola çekmede beni; yol kesenlerin ellerine vermek istiyor gene beni.</p>

  <p class="normal">Her an iki yüz kervanın yolunu vurana karşı kim oluyorum ki; ne diye yola çekiyor beni?</p>

  <p class="normal">Bir soluk, lûtfetmez de başımı kaşımazsa başımı da kaybederim, canımı da; hattâ dünyadan da gönlümü çekerim, dünyaya da soğur giderim.</p>

  <p class="normal">Ne de hoş yol kesmede, onun için oynayıp durmadayım; aşk her an yeni bir oyun çıkarmada başıma.</p>

  <p class="normal">Gâh acır da git der bana, bir bucakta otur; fakat oturdum mu da tutar, o bucaktan çeker beni.</p>

  <p class="normal">Bugün, sabahtan beri doğan gibi uçuruyor beni, bakalım ne avlatacak bana, kime yollayacak beni?</p>

  <p class="normal">Himmetim gök gürültüsü sanki, sözlerimse suya benziyor; beni bir sıktı mı bulutumdan katreler damlamaya başlar.</p>

  <p class="normal">Bulutum sabahtan beri o denizden su almada; bakalım, gök gürültüsüyle yel, kime yağdıracak beni?</p>

  <p class="normal">Fakat yağdırınca da kaybetmez, yok etmez beni; yüzlerce bitkinin eline verir beni.</p>

  <h3 class="h2baslik" id="calibre_toc_1490">IV</h3>

  <p class="normal">A kapımızı çalan, evin ışığısın sen; buyur; gönül evi senindir, ev sahibi sensin.</p>

  <p class="normal">Ev, seninle ışımada, seninle aydınlanmada; gönül de senin yurdun, can da; sen nerdesin? Gel, gir içeriye.</p>

  <p class="normal">A evlerde yetişmiş güzel, a adamı deli divane eden dilber, a baştan başa güzellik; kiminsin sen? Gel, gir içeriye.</p>

  <h3 class="h2baslik" id="calibre_toc_1491">V</h3>

  <p class="normal">Gene menekşe iki büklüm oldu da gülün yanına geldi; gene lâ’l elbiseler giyen gül, kaftanını yırttı.</p>

  <p class="normal">Gene yeşiller giyinen güzellerimiz, neşeli bir halde âlemin o yanından sarhoş, güzel, salına salına çıkageldiler.</p>

  <p class="normal">Bayrakçı selvi, gitti de neft yağı döktü, güz mevsimini yaktı, yandırdı; alımlı lâle dağ başından baş gösterdi.</p>

  <p class="normal">Sünbül yasemine esenlik sana dedi; yasemin de sana da esenlik a yiğit dedi, çayırlığa çimenliğe gelsene.</p>

  <p class="normal">* Her yanda çınar gibi el çırpan, seher yeli gibi oynayıp duran bir Ma’ruf var, her yanda bir sûfî belirmiş.</p>

  <p class="normal">Gonca kapanıp gizlenen kadınlar gibi yüzünü gizlemiş; fakat yel, hadi be güzelim, aç yüzünü diye çarşafını çekiyor.</p>

  <p class="normal">Sevgili şu mahallemizde, su, şu arkımızda, şu deremizde; nilüfer gibi bezenmişsin, fakat neden sarısın böyle?</p>

  <p class="normal">Ekşi suratlı kış geçti gitti, o zevki, neşeyi kesen kesildi, öldürüldü; a çevik ayaklı yasemin, senin ömrün uzun olsun.</p>

  <p class="normal">Nerkis maceralara daldı da yeşilliğe gözceğizini kırptı; yeşillik, meramını anladı, buyruk senin dedi.</p>

  <p class="normal">Karanfil söğüt ağacına, ümidim sende dedi; söğüt de zaten dedi, bekâr eviyim ben, halvet çağıdır sana, buyur.</p>

  <p class="normal">(s. 249) Elma, a turunç dedi, neden sıkıldın? Turunç, kem gözden korkuyorum da dedi, gösteremiyorum kendimi.</p>

  <p class="normal">Üveyik kuşu kû kû, nerde, o sevgili nerde diye geldi; tatlı dilli, güzel nağmeli bülbül, onu güle gösterdi.</p>

  <p class="normal">Dünyadaki bahardan başka bir gizli bahar daha var ki ay yüzlü, hoş ağızlı; sâkî, sun şarabı.</p>

  <p class="normal">A gece karanlıklarında doğan güneş; a ışıkları kabakuşluk güneşini bile alt eden güneş.<sup class="calibre2"><a href="../Text/divanson_split_543.html#footnote-400-37" id="footnote-400-37-backlink">[37]</a></sup></p>

  <p class="normal">Birkaç söz daha kaldı, fakat vakit gecikti, hem de adamakıllı gecikti; gece ne kaldıysa yarın yerine getiririm, söylerim o sözleri.</p>

  <h3 class="h2baslik" id="calibre_toc_1492">VI</h3>

  <p class="normal">Dereler boş olmasaydı, coşup aksaydı, o zengin adam, susuz bir halde şu mahallelerde ne diye koşar dururdu?</p>

  <p class="normal">İçinde şarap olmayan küp yelle doludur; fakat yelle dolu küp hiç yüzleri kızartır mı?</p>

  <p class="normal">Dikenler bomboştur, onlarda gül kokusu yoktur; kör bile dikenden gülün güzelliğini, gülün kokusunu istemez.</p>

  <p class="normal">Ateşli bir arayışla yan yakıl da ateş gibi yüzünü gör; çabuk, şu yanlarda dumanının peşine düş, ardından koş.</p>

  <p class="normal">Misk kokulu perdeler ardından yüzünü seyret; ah, ne yüz o yüz; yüz yıkanan sulardan uzak, Tanrı yumuş, arıtmış o yüzü.</p>

  <p class="normal">Yüzünde örtü yok saçlarından başka; gâh çevgen oluyor o saçlar, gâh top top oluyor.</p>

  <p class="normal">Onun yüzünün parıltısı, o saçlara vurur da yüzü görünür saçlarında; âşıkları yanıltır gider.</p>

  <p class="normal">Hey gidi hey, o saçlar tel tel nice canları bağlamıştır; canlar âdeta şırlağan yağına üşüşmüş sinekler gibi o saçlara üşüşmüş, tutulmuştur.</p>

  <p class="normal">Şarap, aklı kapıp götürdükten sonra rengi olmasa da olur; güzelliğin Yusuf güzelliği olduktan sonra yaramı iyileştirmeye ilaç, sınığımı onarmaya mumya arar mıyım hiç?</p>

  <p class="normal">O serkeş ceylanı, ancak arslan avlanır; kaşlarını çattı, eğdi mi can, dümdüz olur, kalıp kesilir.</p>

  <p class="normal">Tebrizlilerin övüncü, hiç kimseye zararı olmayan Tanrı Şems’i, bu kat kat aşkındır senin, aç bu katları.</p>

  <h3 class="h2baslik" id="calibre_toc_1493">VII</h3>

  <p class="normal">İşin sonu ne olacak, gaybden ne görünecek diye sırlara dalmış sûfî, başını koynuna sokmuş, murakabeye dalmıştır.</p>

  <p class="normal">Tanrı küpündeki şarabın gönül sırrı, hiçbir ilgiyle ilgilenmemiştir amma gene de uyanık âşıkı ister durur.</p>

  <p class="normal">Su, toprak kesildi mi, yel ateşe daldı mı, aşk bu dördünün de çadırını yıkar gider.</p>

  <p class="normal">Aşk, o sarhoşların ardında, çadırlarını taşır; izinin tozu bile belirmeyen bir gökyüzünde ateşi nur haline getirir.</p>

  <p class="normal">Bu kapının halkasını vurma, Kalenderlikten pek söz açma; kuş değilsin, kanat çırpma, katran deme kara.</p>

  <p class="normal">Dinle benim sözümü, iç can şarabını, aklı başında hatırın aklını al başından, kendinden geçir onu.</p>

  <p class="normal">Varlığını yok etmeden varlığın bir meyhane kesildi mi hiç? Hadi, tez o kapıyı, o duvarı kıble edin kendine.</p>

  <p class="normal">* Sarhoş ol; hem de körkütük sarhoş ol Elest kadehinin şarabıyla; doldur meyhaneyi şaraba tapanlarla.</p>

  <p class="normal">Şu lûtfa bak, din padişahı Tanrı Şems’inin vergisi bu; o gül yanaklı yüz, Tebriz’i Çin haline getirmiş.</p>

  <h3 class="h2baslik" id="calibre_toc_1494">— B —<br class="chapter"/>
  VIII</h3>

  <p class="normal">Güzel bir sevgiliye maskara olmayan kişi, ne çirkin kişidir; ele bak, ayağı seyret, el çırp, vur ayağını yere, oyna.</p>

  <p class="normal">Ağaç, ekin; hepsi de yelin maskarasıdır; yelden baş çeken, dikendir, kuru çöptür.</p>

  <p class="normal">Varlığının parçalarından, yüzünü yere komayan, baş çeken varsa, ez ayağınla başını onun; hadi, ez, ufat başını, ayağını onun.</p>

  <p class="normal">Mademki her ahmağın soluğundan, sözünden kurtulamayacaksın; bir kişinin toprağı kesil ki, gönüller ondan başka kimsecikten bir çare bulamaz:</p>

  <h3 class="h2baslik" id="calibre_toc_1495">— T —<br class="chapter"/>
  IX</h3>

  <p class="normal">Bundan başka işim gücüm yok; iş yurdum da o, işim de. Lâflar ediyorum, lâflar, dâvalara kalkışıyorum; çünkü alıcım o benim.</p>

  <p class="normal">Söyleyen bir dudu kesildim; çünkü şeker yurdum o; güzel kokulu bir bülbül oldum; çünkü gülüm de o, gül bahçem de o.</p>

  <p class="normal">Meleklerle kanat çırpmadayım; çünkü kolum kanadım o; başımı göğe vurmadayım; çünkü başım da o, sarığım da o.</p>

  <p class="normal">Canım da sakin, gönlüm de; çünkü canım da o, gönlüm de; kervanım emin, çünkü kervanbaşım o.</p>

  <p class="normal">Üzümüm onun küpünde bu rengi aldı, gül bahçesine döndü; benim güneş gibi yalımlar saçan, parıl parıl parlayan kılıcım o.</p>

  <p class="normal">Beden evim, neden halkın secde ettiği yer haline geldi? Çünkü gece gündüz kapımda da o var, duvarımda da o.</p>

  <p class="normal">Onun elinden başkasına el vermez gönlüm; çünkü şu hasta gönlümün gamına hekim o ancak.</p>

  <p class="normal">* Kimin yüzünde, onun kulu kölesi olduğuna dair bir dağ yoksa, babam bile olsa düşmanımdır o, yabancıdır bana.</p>

  <p class="normal">A iflâs eden, a yüreğine taş basan, benden iste malı mülkü; çünkü mahzenim de o benim, ambarım da o.</p>

  <p class="normal">Padişah beni çağırmış, tapısına nasıl gitmeyeyim? Nasıl inkâr edeyim onu ki bütün ikrarım o benim.</p>

  <p class="normal">Dedi ki: Niceye bir, niceye bir bu lâfın, bu sözün? Sus artık. Fakat azizim, ben ne yapabilirim? Bu çok sözlerim de o, ondan ibaret.</p>

  <h3 class="h2baslik" id="calibre_toc_1496">X</h3>

  <p class="normal">Böylesine giden o güzel, acaba kimin? Pek hızlı gidiyor; acaba kimin salınan selvisi o?</p>

  <p class="normal">Büklüm büklüm saçları kimin ayağını bağlamış acaba; puta benzeyen saçları kimin imanına âfet kesilmiş acaba?</p>

  <p class="normal">Gönlümüzde bir resim var, kimin resmi acaba? Bütün bu güzel kokular kimin bahçesinden geliyor acaba?</p>

  <p class="normal">O padişahı, o her şeyi bilen padişahı gördüm de kimin padişahı bu dedim, kimin padişahlar padişahı bu?</p>

  <p class="normal">Sözümü duyunca yakınlarına bu duman dedi, nerden geliyor, kimin darmadağın halinden geliyor bunca duman?</p>

  <p class="normal">Akıl bir yandan bir yana gitmede, can mahalleden mahalleye koşmada; gönül boyuna arayıp durmada, kimin çobanı acaba yarabbi?</p>

  <p class="normal">Ne diye dünyaya gönül verirsin? Dünyada konuk ol, kimin konuğu olduğunu bilene de kul köle kesil.</p>

  <p class="normal">Gönlümde bir kavgadır, bir gürültüdür var, yüzlerce padişah var orda, yüzlerce bey; bu gürültülerle dolu gönül kimin meclisi, kimin sayvanı?</p>

  <p class="normal">Gönül alanının sınırı yok, dünya bile kaybolmuş gitmiş o alanda; a denize dönmüş gönül, göğüs kimin çölü, kimin ovası acaba?</p>

  <p class="normal">Gamın nerden geldiğini bilen kişiye gam ne yapabilir? Kimin yüzünden sevindiğini bilen, boyuna sevinçlidir, neşelidir.</p>

  <p class="normal">A kerem, ihsan lâfına dalan, ihsan sahibiyim diye söz eden kişi; ölümün der ki sana: Bütün bunlar, kimin lûtfu, kimin ihsanı acaba?</p>

  <p class="normal">Bu dostların hepsi de senden el çekti mi o vakit anlarsın; bütün bu tılsım kiminmiş.</p>

  <p class="normal">Söz akçesini bırak da padişahın damgasını ara; a ayarı halis altın, paran pulun kimin haznesinden acaba?</p>

  <h3 class="h2baslik" id="calibre_toc_1497">XI</h3>

  <p class="normal">Her solukta aşkın sesi geliyor sağdan soldan: Göğe ağıyoruz biz, kim ister seyretmeyi?</p>

  <p class="normal">Gökteydik biz, meleklere dosttuk; gene de tezce gidiyoruz oraya, orası zaten bizim şehrimiz.</p>

  <p class="normal">Zaten de gökten yüceyiz, melekten üstünüz biz; konak yerimiz ululuk bizim, ne diye şu ikisini de geçmeyecekmişiz?</p>

  <p class="normal">Tertemiz inci nerde, toprak yeryüzü nerde? Nereye kondunuz? Yükleyin yükünüzü, bağlayın denginizi; nasıl bir yer burası?</p>

  <p class="normal">Taze baht dostumuz, can vermek işimiz gücümüz; kervanbaşımız da dünyanın övündüğü Mustafâ bizim.</p>

  <p class="normal">* Ay bile ay yüzünü gördü de dayanamadı, yarıldı; ona aşağılık bir kul, bir köle kesildi de bu bahtı öyle buldu Ay.</p>

  <p class="normal">Şu yelin güzelim kokusu onun saçlarının büklümünden geliyor; bu hayalin parıltısı kabakuşluk güneşine benzeyen yüzünden vuruyor.</p>

  <p class="normal">Gönlümüze bak da her an Ay’ın ikiye yarılmasını seyret; gözünü o bakıştan ayırıyor da ne diye öte yana bakıyorsun?</p>

  <p class="normal">Halk sukuşları gibi can denizinden doğmuş; o denizden doğup kopan kuş burda nasıl konak tutar?</p>

  <p class="normal">Hattâ can denizine gark olmuşuz, her solukta o denizdeyiz biz; öyle olmasa gönül denizinden ne diye birbiri ardınca dalgalar gelir durur?</p>

  <p class="normal">* Elest dalgası geldi, beden gemisi düzüldü, koşuldu; derken gemi kırıldı mı, buluşma görüşme çağı artık.</p>

  <p class="normal">Buluşma, görüşme çağı; haşrolma, ölümsüzlüğe erme çağı; lûtuf, ihsan çağı, arı mı arı, duru mu duru deniz kesilme çağı.</p>

  <p class="normal">Bağış kutusu belirdi, ortaya çıktı, deniz ağardı, göründü; kutluluk sabahı açıldı, amma ne de Tanrı ışığı bir sabah.</p>

  <p class="normal">(s. 250) Kimin şekli, kimin resmi; kimin padişahı, kimin beyi bu; şu ihtiyar, tecrübeli akıl kimin? Bütün bunlar birinin yüzünü örten örtüler.</p>

  <p class="normal">Örtüleri açmanın çaresi bu çeşit coşuşlar, köpürüşlerdir; bütün bu güzelim tatlı suların kaynağı hep sizin başınızda, sizin gözünüzde.</p>

  <p class="normal">Fakat başınızda iki baş var mı hiç? Şu toprak baş yeryüzünden, o tertemiz baş da gökten.</p>

  <p class="normal">Asıl olan baş gizli de ona uyan baş ortada; bil ki şu dünyanın ötesinde sonu gelmez bir âlem var.</p>

  <p class="normal">Başın öbür baştan meydana gelmiş; bunu bilesin diye nice tertemiz başlar, yeryüzünün ayağına dökülüp saçılmış.</p>

  <p class="normal">A saka, tulumu bağla, küpümüzün tahammülü yok; bu anlaşılması güç yerde anlayış testileri dar mı dar.</p>

  <p class="normal">Tanrı Şems’i Tebriz’den doğdu, parladı da ona dedim ki: Işığın hem her şeye bitişik, hem her şeyden ayrı.</p>

  <h3 class="h2baslik" id="calibre_toc_1498">XII</h3>

  <p class="normal">Ken’an Yusuf’uyum, ay gibi yüzüm tanık buna; hoş, kimsecikler güneşten senet, tanık istemedi ya.</p>

  <p class="normal">A yüce boylu selvim, sana bir delil göstereyim; fakat selvinin dümdüz boyundan daha doğru bir delil de yok.</p>

  <p class="normal">Ay’ın tanığı, çabukluğudur, güzelliğidir, ışığıdır; yıldızların parıltıları, gökyüzünün senedidir, tanığıdır.</p>

  <p class="normal">A güller, çiçekler, a bağlar bahçeler, sizin tanığınız kim? Burunlara gelen kokular, gözleri bezeyen renkler.</p>

  <p class="normal">Akıl kadıysa nerde fermanı, buyruğu? İşin sonucunu görmek, dayanmak, ağırbaşlılık, vefakârlık fermanı, buyruğu onun.</p>

  <p class="normal">Aşk mahremse mahrem olduğu neden belli? Sevgilinin yüzünden başka hiçbir şeycikler görünmez gözüne, işte bundan belli.</p>

  <p class="normal">Aşağılık dünya, bir orospudur; neden mi belli? Bir eşi yanında, nerdeyse geçti gider, öbürü arkada, sıra bekliyor.</p>

  <p class="normal">Bunu yola saldı mı öbürünü basar bağrına; ne öpüşü vefadandır onun, ne verdiği elbise lûtfundandır, ihsanındandır onun.</p>

  <p class="normal">Bir başka dünya var; onun delili de yenilerin gelmesi, şu eskiyip yıprananların da geçip gitmesi.</p>

  <p class="normal">Yeni bir gün, yeni bir gece, yeniden yeniye bağ bahçe, yeniden yeniye ağ, tuzak; her solukta yepyeni bir düşünce, yepyeni bir hoşluk, yepyeni bir zenginlik.</p>

  <p class="normal">Gözün gördüğü âlemin ötesinde sınırsız, sonsuz bir âlem olmasa yeni nerden geliyor, eski nereye gidiyor?</p>

  <p class="normal">Dünya ırmağın suyu gibidir, hep o su gibi görünür, fakat yeniden yeniye akar gider, gelir akar; bu nerdendir, nerden?</p>

  <p class="normal">Sus, başka söz söyleme; söz kime gerekse sözün aslını söyle; git, ara de, sözün aslı padişahımızdır bizim.</p>

  <p class="normal">Bir padişahtır o ki canlar bağışlar, Tebrizlilerin övüncüdür, aşk sırlarında da Mustafâ ile solukdaştır o.</p>

  <h3 class="h2baslik" id="calibre_toc_1499">XIII</h3>

  <p class="normal">Padişah yüzünü açmış, fakat padişahı görecek göz nerde? Padişahın şarabı güllerle, nesrinlerle dopdolu, o şarabı içecek nerde?</p>

  <p class="normal">Padişah şu anda neşe ayağını bastı meclise; fakat kimdir dizine dayanacak, dizini yastık edinecek kişi?</p>

  <p class="normal">Güneşin yüzüne karşı birbiri ardınca, biteviye dönen kim? Beden bulutunun örtüsünden doğacak ay kimde var?</p>

  <p class="normal">Kadehleri sayıp duruyordu, derken kadehler aştı sayıyı; sayıya sığmadıysa sığmaz ya, fakat ilk kadeh kimindi?</p>

  <p class="normal">Padişahın yüzünün güzelliğinden her solukta bir güzel, mekânsızlık âleminden baş çıkarır da der ki: Kimde var nikâh parası?</p>

  <p class="normal">Aşk denizinin kıyısında bunca sukuşları var; fakat avcı göğüs nerde, kimde var şahin gözü?</p>

  <p class="normal">İşte buracıkta, aşk Burâkları, onun çayırlığında, onun çimenliğinde yayılıp durmada; fakat onlara ulaşmaya imkân yok, onlara vurulmaya lâyık eyer kimde?</p>

  <p class="normal">Gümüş bedenli aşk güzeli gönül çadırına girdi; fakat o gümüş bedenliye değer bir altın yüz kimde var?</p>

  <p class="normal">Can padişahlar padişahı Şemseddin, Tebrizlilerin övüncüdür; iki dünyada da kimin padişahı var onun gibi güzel töreli, güzel yollu yordamlı?</p>

  <h3 class="h2baslik" id="calibre_toc_1500">XIV</h3>

  <p class="normal">İmandan, küfürden haberdar olmak, kâfirliktir; onu anlayan, bilen, bütün dünyadan sıyrılmış gitmiştir.</p>

  <p class="normal">Şundan bundan haberi olanlar, ah, ne de nasipsizdirler; halbuki güneş gibi bir yüzü vardır onun, amber gibi saçları var.</p>

  <p class="normal">* Ah o Mûsa’nın elinden ki onu bir soluk gören, Sâmirî gibi halktan kaçar gider.</p>

  <p class="normal">Kumlar sayısınca Tur Dağı var, hevesine düşmüş onun; yıldızlar sayısınca ay ona müşteri.</p>

  <p class="normal">Gözleri, bu iyiden iyiye anlaşılıyor ki büyücünün ta kendisi; gözleri bağlamış da halk görmüyor onu.</p>

  <p class="normal">O bir kimyadır, işinin gücünün hararetiyle aşk kuyumcusu, yüzümde kuyumculuk edip duruyor.</p>

  <p class="normal">A oğul, Halil gibi bas ayağını ateşe; çünkü ateş onun lûtfuyla güllük gülistanlık, nilüferlik kesilir.</p>

  <p class="normal">Bir gül bahçesine benzeyen yüzü, canın yayım yeri; can, ah, o lâlelikte nasıl da beslenmede.</p>

  <p class="normal">Canın övündüğü Şemseddin’i, deniz bile gözüne görünmeyen o inciyi Tebriz’de buldu akıl.</p>

  <h3 class="h2baslik" id="calibre_toc_1501">XV</h3>

  <p class="normal">A meclistekiler, gene meclise dost geldi, dost; göze yanlış görünmede, sanki o değil gibimize gelmede; fakat odur, o.</p>

  <p class="normal">Gâh hoşun hoşu oluyor, gâh baştan başa ateş kesiliyor; böyle şaşılacak düzenler kurmak huyudur sevgilimizin, huyu.</p>

  <p class="normal">Vefakârdır, vefa eder o; nasıl olur da ardını bize döner o? Zaten ardı yoktur ki; mum gibi her yanı yüzdür onun, yüz.</p>

  <p class="normal">Yılan gibi kabuğundan çık da sevgiliden baş göster; özün yok mu yoksa; niceye bir şu deride kalacaksın, şu deride?</p>

  <p class="normal">Kim tam bir gayretle hevesimize düşerse biz kesilir gider; kim sel gibi akar, dere ararsa dere kesilir gider.</p>

  <p class="normal">Onun aşkının hevesiyle bağ bahçe bülbüllerle dolup taşmıştır; gül yanağının yüzünden iç, dış, kokularla dolmuştur, kokularla.</p>

  <p class="normal">Tebrizlilerin övüncü Tanrı Şems’i bilir ki aşkının derdiyle şu bedenim kıla dönmüştür, kıla.</p>

  <h3 class="h2baslik" id="calibre_toc_1502">XVI</h3>

  <p class="normal">A gam, bedenimin tüyleri gibi beni kaplasan gene de bana yük olamazsın sen; bu durak şekerlerle dopdolu, senin bir işin yok burda.</p>

  <p class="normal">Gam, gussa, o gönülde olur ki boş şeylere heves etmiştir; gam o düzenbaz güzelin bulunmadığı yere gider hep.</p>

  <p class="normal">A gam, tamamıyla altın kesilsen, baştan başa şekere dönsen ağzımı yumarım da, ben şeker yemem demek isterim sana.</p>

  <p class="normal">Gönülde bir denk varsa onun şeker dengidir; gönülde bir yolculuk kuruntusu varsa, ancak sevgiliye gitme, ona ulaşma kuruntusudur.</p>

  <p class="normal">A gamdan kurtulmayan, defet derdini, gamını onun; sevgiliyi görecek gözün yoksa kokusunu duy bâri de neşelen gitsin.</p>

  <p class="normal">Dolunmayan Ay onun yüzü; beyit de saçları onun, gazel de; koku, ancak onu göremeyenlerin payı.</p>

  <h3 class="h2baslik" id="calibre_toc_1503">XVII</h3>

  <p class="normal">Kalıbımız, tembel, yorgun argın, meşgul bir halde uykudan kalktı; şu yorgun argın, şu tembel bedeni oynatıp zıplatan nerde?</p>

  <p class="normal">Bedeni oynatan, gönül perdesini de yırtar gider; fakat bütün bunlar, kokusunun yaptığı işler; onu görmekse bambaşka, apayrı bir şey.</p>

  <p class="normal">Halkın oynayıp hareket etmesi aşktan, aşkın oyununa, hareketineyse ön yok; hava göğün dönüşünden oynar, ağaçlarsa havanın dönüşünden, esişinden.</p>

  <p class="normal">Gönül aşkla kızışınca korkusu da geçti gitti, utancı da; soluğu ateşlidir aşkın, aşk bir ejderhâdır.</p>

  <p class="normal">Can sâkîsi dün gece kadehimize tortu döktüyse ne var? Sâkîmizin tortulu şarabı arı duru mudur arı duru.</p>

  <p class="normal">Aşk şarabı a oğul, ne helâldir, ne haram; hele sen kadehi doldur da getir; bakalım nöbet kimin?</p>

  <p class="normal">A tamamıyla tertemiz gönül, binlerce esenlik sana; bütün güzeller kul köle sana, bütün güzellikler senin.</p>

  <p class="normal">Secde ederim sevgilinin önünde de gönül der ki: Aklını başına al; secdedeyken can vermek, bütün secdelerin canıdır.</p>

  <h3 class="h2baslik" id="calibre_toc_1504">XVIII</h3>

  <p class="normal">A gam, kıl olsan da bedenimi kaplasan gene bir yük değildir bana; şekere dönsen bile inkâr etme, sirkesin sen.</p>

  <p class="normal">Kan içicisin, yol kesicisin, ayyarsın; fakat bizim kıblemiz, ancak o düzenbaz güzel.</p>

  <p class="normal">Şekerler madeni o, başların sarhoşluğu o; şeker yemeyen kuştan başkasının yolu yok ona.</p>

  <p class="normal">Kimin gönlü varsa kuludur kölesidir sevgilinin; kimin gönlü yoksa sevgiliyi dileyemez, isteyemez o.</p>

  <p class="normal">Kel neyleyecek tarağı, saçı yoktur ki; arışı neylesin argacı olmayan kişi?</p>

  <p class="normal">Eşeğe binen kişinin meydanda ne işi var? Parası pulu olmayanı ne yapsın sarraf?</p>

  <p class="normal">(s. 251) Kelîm’le Halil’in canı ateşe doğru koşmada; uzaktan ateş görünür amma güllük gülistanlıktan başka bir şey değil.</p>

  <p class="normal">A gam, git burdan, yoksa başın gider elden; kapkara renkli gece, Ay gibi sevgiliye dayanamaz.</p>

  <p class="normal">A dikenlerle dopdolu gam, git, yıkıl gamlının gönlüne; senin nekesçe mezelerin sarhoşun lokması değil.</p>

  <p class="normal">Senin gayın’ının gözü dar, mim’inin gözü ondan da dar; senin daracık, azıcık malına mülküne alıcı değil aşk.</p>

  <p class="normal">A neşeyi dağıtan gam, bu ağız şekerle dopdolu; öylesine dolu ki söz söylemeye bile imkân yok.</p>

  <h3 class="h2baslik" id="calibre_toc_1505">XIX</h3>

  <p class="normal">Böylesine bir ay yüzlüye karşı şaşkına dönmek gerek; pervanenin zevki, neşesi için mum lâzım, leğen lâzım.</p>

  <p class="normal">Derdinin çenginden kulağım feryatlarla dolu; her soluğum onun çengiyle ten teni ten dese yeri.</p>

  <p class="normal">İki kovaya benzeyen gözlerimde su az değil amma gene de gözyaşını akıtmak için kuyuya benzer çene çukuru gerek.</p>

  <p class="normal">Ay’a benzer güzele ne yapmalı da ulaşmalı? O tapıya âşık olana güzel huy gerek.</p>

  <p class="normal">A eşsiz güzel, saçlarını ver elime; bu kuyuya düşene ip uzatmak gerek.</p>

  <p class="normal">Aşk güzel bir şehir, fakat bütün bu yabancılar da ne? Böyle bir şehri korumak için hisar gerek, burç gerek.</p>

  <p class="normal">Hırsızlamaca bakışa kapı kapattı gam şahnesi; gözün aydınlanması için Huten güzeli gerek.</p>

  <p class="normal">İsa’ya âşık değilsin, fakat arpasız, eşeksiz nasıl yaşarsın? Ölmüş bedene bile mezar lâzım, kefen gerek.</p>

  <p class="normal">* Can Meryem’ini doğum ağrısı bahçeye, hurma ağacının dibine götürdü; dertten kesilene de azık lâzım, yurt gerek.</p>

  <p class="normal">Yükler çeken gönlün azığı, güzel bir buluşmadır; yoksul deveye su içmek, sulak bir otlağa çökmek gerek.</p>

  <p class="normal">Lûtfet ey şeker madeni de ağzımın yolunu kapa; esrik devenin ağzını kapatmak gerek.</p>

  <h3 class="h2baslik" id="calibre_toc_1506">XX</h3>

  <p class="normal">Şekerine, şekerler çiğneyen canımız âşık; ikiye ayrılmış saçlarının gölgesi iki dünyada da konağımız bizim.</p>

  <p class="normal">Yücelip giden aşk, onun yüce boyundan yüceldi gitti; aşka batıp gidense bizim boyumuz bosumuz.</p>

  <p class="normal">Nerde bir kızıl gül varsa kanımızla boyanmıştır bizim; nerde bir sarı gül bitmişse saframızdan bitmiştir bizim.</p>

  <p class="normal">Hocam, sen ne düşünürsen ona eş değildir; zıddı olmayanımız, eşi bulunmayanımızdır onun âşıkı, onun yoksulu.</p>

  <p class="normal">Gece, onun ayrılığıyla karalar giyinmiştir; gecenin kat kat kara dumanı sevda ateşimizden tüter bizim.</p>

  <p class="normal">İnanmıyorsan bana, sor bu sözü geceye; sor da yarınımızın fitnesini anlatsın sana.</p>

  <p class="normal">Gece kim oluyor? Gündüz de onun rezili, gündüzün de onun yüzünden adı kötüye çıkmış; Ay’ın eriyip gitmesi bile gönüllere gönül katan ay yüzlümüz yüzünden.</p>

  <p class="normal">Ah, iki dünyadan da ne gizlendin, ne gizlendin sen? Hele bir de şu işe bak, böylesine bir gizli, apaçık sevgilimiz, meydanda görüp durduğumuz dilberimiz bizim.</p>

  <p class="normal">O yanda, varlık taş tahtasının bulunduğu yerde âşıkların mektebi vardı; o tahtada ne belirdiyse hepsi de bizim adlarımız, sanlarımız.</p>

  <p class="normal">Yolun önü de ayak izlerimizle başlıyor, sonu da ayak izlerimizle bitiyor; Nefs-i Küll’ün söz söyleme kabiliyeti bizim zurnamızın sesi.</p>

  <p class="normal">Çeng gibi iki büklüm değilsen neye ne diye düşüyorsun? O yana gitmeye, bizimle ayaktaş olan heves eder ancak.</p>

  <p class="normal">* Gerçi biz de beden bakımından eğriyiz, boyumuz iki büklüm olmuş; fakat şu bükülmüş boyumuz, aşk Mansûr’unun fermanı başındaki tuğra.</p>

  <p class="normal">Canın övündüğü Şemseddin, pılısını pırtısını Tebriz’e götürdü; tez gene getirelim onu, çünkü bütün kumaşımız o, malımız mülkümüz o bizim.</p>

  <h3 class="h2baslik" id="calibre_toc_1507">— D —<br class="chapter"/>
  XXI</h3>

  <p class="normal">Birleşme yüzünden canımla canın bir oldu gitti; şu iki can yok mu, hani ikisi de bir, o birden başka bir şeycikler kalmasın gitsin.</p>

  <p class="normal">Sayı neden tek oldu? Kötü huy sebebinden; bir yelin ateşinden doğdu; başımızda yeller estirdi.</p>

  <p class="normal">Önceden birdi amma dalgalar ayrıldı; bu ayrılık yel yüzünden oldu.</p>

  <p class="normal">İkilik kadehini kır, yele şarap sunma; bir şehirde iki padişah oldu mu şehir bozgunluğa düşer gider.</p>

  <p class="normal">Gündüz, geceden üstün oldu, çünkü bir mumu var; halbuki gece, âcizliğinden her yana bir mum yakar amma gene karanlıktır.</p>

  <p class="normal">Gerçi kulların Rabbinden her solukta bir rahmet gelir; fakat ne vakit o an gelecek ki Rab kalsın da kullar yok olsun gitsin.</p>

  <h3 class="h2baslik" id="calibre_toc_1508">XXII</h3>

  <p class="normal">A yüzü yılan yüzüne benzeyen, a huyu kurumuş, kakırdamış iskeletin zehrine çalan, ne mutlu o kişiye ki sizin yüzünüzü hiç görmedi.</p>

  <p class="normal">Konuk oldum size, can çayırlığınıza geldim, can çimenliğinize; ayağım batan dikenlerle doldu, elim bir gül bile devşirmedi.</p>

  <p class="normal">Dolayın, çevren, oklukirpi gibi sert, sivri dikenlerle dopdolu; senin dikenin öldürdü bizi, senin yılanın soktu bizi.</p>

  <p class="normal">Seninle uzlaşmıştım, ikiyüzlü oldum şimdi; bir kaba, bir sûrete âşık olmuştum, halbuki içinde pis, acı zeytinyağı varmış.</p>

  <h3 class="h2baslik" id="calibre_toc_1509">XXIII</h3>

  <p class="normal">Felek seni ne kadar yüceltirse yüceltsin, aldanma, ululanma; çünkü ne kadar yerden yere çarpacaksa o kadar yüceltir seni.</p>

  <p class="normal">Erlik suyunun katresi, bir canlıdan çıkıp da koyun olmadıkça kurban olmaya değmez.</p>

  <p class="normal">Kum yığınının zerreleri, bir yere toplanıp da koskoca bir dağ olmadıkça boş yere hiç kimsecikler tepesine külüng vurmaz.</p>

  <p class="normal">Boyun olmadıkça hiç kimsenin boynuna lâle vurulmaz; yürür ayak olmadıkça kimsenin ayağı bağlanmaz.</p>

  <p class="normal">* “Şu halde rahmetim aşkındır” sözü, “gazabımdan” sözünden belirmiştir; zehri boyuna şeker yemeye alışkın kişiye verirler.</p>

  <p class="normal">Yerden çıkan bitki uzayıp bir ağaç olmadıkça ondan ne bir ateş yalımlanır, ne alevleri yücelir, göğe ağar.</p>

  <p class="normal">Üzüm çotuğu gibi meyvelerin olsun da zorbalık, yücelik arama; bil ki hurma devşirmek için ağacının dikenini kimsecikler yolmaz.</p>

  <p class="normal">Küçücük meyve için kocaman ağaçlar bitmiştir; ağaçların görünüşü koskocamandır; meyvenin görünüşüyse küçücük.</p>

  <p class="normal">Gönül, dünyanın direği olan erenlere benzer; beden, şeksiz şüphesiz gönülle durur ancak.</p>

  <p class="normal">Görünüp duran bedenin gücü kuvveti, görünmeyen gönülledir; niceye bir gaybi inkâr edeceksin? Artık gaybe bak, gaybi gör.</p>

  <h3 class="h2baslik" id="calibre_toc_1510">XXIV</h3>

  <p class="normal">İpe benzeyen saçların yüzünden dünya halkı cana geldi; o iple oynamaya geldi şuhlar, canbazlar.</p>

  <p class="normal">Her şuhun, her canbazın gönlünde aşk bir yıldız sanki; Ay’ın çevresinde oynaya oynaya, nur saça saça geldiler.</p>

  <p class="normal">Bu semâ’a heves ettiler de aşk bağının ardından, selvi boylular, çınar gibi ellerini çırpa çırpa çıkageldiler.</p>

  <p class="normal">Bak da gör, neyi eğirmiş, bükmüşüz, kimin elini yalamışız ki böyle lokmalar geldi ağzımıza.</p>

  <p class="normal">Konuk olan şuhlar, ellerine o duvağın bir ucunu almışlar da o gelinin duvağı yüzünden dünyaya padişah kesilmişler.<sup class="calibre2"><a href="../Text/divanson_split_544.html#footnote-400-38" id="footnote-400-38-backlink">[38]</a></sup></p>

  <p class="normal">Hem de öylesine bir padişah ki devletinin sayesinde her yanda bir güzel var; göğüslerini açmışlar da bize aman vermeye gelmişler.</p>

  <p class="normal">Bakış oklarıyla pek katı yaylı gelmişler amma her solukta da kaşlarıyla işaret ediyorlar, işveleniyorlar bize.</p>

  <p class="normal">Yankesici ol, geceleri yol al, her mahalleye geceleri dal; çünkü ezel yorganının altında bir iyice gizlenerek geldi onlar.</p>

  <p class="normal">Tebriz tarafında Tanrı Şems’imi gördüler benim de dükkânlarını bıraktılar; çünkü madeni elde ettiler.</p>

  <h3 class="h2baslik" id="calibre_toc_1511">XXV</h3>

  <p class="ortayazi">“Tercî-i Bend”</p>

  <p class="normal">A yüce, usûl boyuna yüce selvinin bile hasret çektiği güzel, güleceğin yoksa bile hatırım için gül.</p>

  <p class="normal">Âlem senin yüzünden coşmuş, köpürmüş; lûtfet de o tatlı mı tatlı gülüşünü ucuza sat, doğru söyle, kaça satarsın yâni?</p>

  <p class="normal">Sen güldün mü güneş de güler, âlem de renklere boyanır; yüzlerce ay, yüzlerce güneş, senden gülmeyi öğrenir gider.</p>

  <p class="normal">A ay parçası güzel, lâleliklere de güzelliğin vurmuş senin, gül bahçelerine de; şekerkamışına bak da gör, senin şekerinden boğum boğum, şekerlerle dolmuş.</p>

  <p class="normal">A güneş, yüzün neşe kılıcını çekmiş de acılığın boynunu vurmuş, gamı, gussayı kökünden sökmüş, atmış.</p>

  <p class="normal">Ay devri geçti, parlak Zühre devri geldi; dünya gül bahçesine döndü, diken zarar vermez artık.</p>

  <p class="normal">Padişah, âşıklar için sonsuz bir meclis kurdu; her kula atın tırnaklarına altın nallar mıhlatıyor.</p>

  <p class="normal">Bunların da hepsi geçti; daha ileri gel azizim; senin tatlı dudaklarına karşı şeker bile kulağına halka takmış, kul köle kesilmiş.</p>

  <p class="normal">(s. 252) Daha da ileri gel, daha ileri gel de canımı feda edeyim, başımı vereyim; şu toz toprak içine batmış, gama, kedere bulanmış yeryüzü de güller gibi açılıp saçılsın.</p>

  <p class="normal">Biz de hoşuz, arkadaşlar da; Tanrı sağrağını içip duruyoruz; kem göz değmesin diye ateşe bir avuç çöreotu atmışız.</p>

  <p class="normal">* Buluşma kokusu geldi, Rıdvan bahçesi yeşerdi; barış, namussuz şeytanın inadına, kör et şeytanı, barış daha hayırlıdır.</p>

  <p class="normal">Tercî beyti için gençleş, çevikleş; baştan geçeni duymak için yepyeni bir kulak ödüne al.</p>

  <p class="normal">*</p>

  <p class="normal">Padişah, sabahtan sarhoş kalktı; kendi kendine davul dövmede; acaba neler var gönlünde?</p>

  <p class="normal">Kahraman ne yapacak diye gökyüzü bekliyor; de ki: Ne yaparsan yap; onun yaptığı her şey canımıza minnet.</p>

  <p class="normal">Senden her solukta bir bahçe geliyor bize; cömertlik böyle olunca bütün cömertliğiyle beraber Hâtem-i Tayy silindi gitti.</p>

  <p class="normal">A yüce selvi boylu, a her dertlinin kıblesi, a yaprağı, meyvesi insanı şaşkına döndüren, a yaş dalı vefakâr olan,</p>

  <p class="normal">Birisi adamakıllı senden razı, hoş, meyveler yiyip durmada; öbürüyse başı dönmüş, şaşkın, nerde yahu diye aranıp durmada.</p>

  <p class="normal">Gözünü ovuyor, uykusunun dağılmasını, lûtfunuzla düşüncenizin yanı başında olan o ağacın belirmesini istiyor.</p>

  <p class="normal">Düşünceler o ağaçtan akıp gelen kaynaklardır; dereyi balçıktan temizle; balçık oldukça arı duru olamaz su.</p>

  <p class="normal">Su, kaynağını inkâr ederse başına kara topraklar, ne de devedikeni çiğner, ne de hezeyanlar savurur hele.</p>

  <p class="normal">A hezeyanlarla avunan tamahkâr, a pırasadan daha kokmuş herif, belâya uğramadıkça bir kerecik bile Allah demezsin ha.</p>

  <p class="normal">Eşek, dayaktan kurtuldu mu eğri büğrü gitmeye, düz yolu bırakıp da çayıra çimene, tarlaya girmeye başlar.</p>

  <p class="normal">Çayır çimen, ekin, başak olan yerde emniyet olur mu hiç? Yeşilliğe aldanma, kurt ardında.</p>

  <p class="normal">Kulağını tercîe aç, yola dön; çünkü kurtla buluşmak, açlıktan da acıdır.</p>

  <p class="normal">*</p>

  <p class="normal">A rahmet kapısından her solukta bir nimet gelen; sen tüm rahmetsin, o rahmetten bize de bir rahmet gönder.</p>

  <p class="normal">A meyhanesinde her zerreye lûtuf, ihsan kadehiyle bir başka çeşit şarap sunan, bir başka çeşit zevk, neşe veren.</p>

  <p class="normal">Her solukta ölüye bir yeni can bağışlar; her solukta aman vermeden bir yeni kadeh sunar.</p>

  <p class="normal">Yepyeni bir küp coştu, köpürdü; neyler de coştu, için, için demede; can bir şerbet içti mi başını da kaybeder, ayağını da.</p>

  <p class="normal">Sarhoş can, küpü, testiyi kırarsa bağışla; sarhoş oldu, sarhoşun kusuruna bakılmaz.</p>

  <p class="normal">Güzel bir töre kurdu, çalgıya çağanağa; kapıyı açtı; kem göz uzak olsun, vallahi güzel bir töre.</p>

  <p class="normal">A bağı bahçeyi kıskandıran, güzel kokun burnumuza geldi mi hiçbir düğüm, hiçbir illet olmaksızın, can şaraplarla dolar gider.</p>

  <p class="normal">Kapalı, gizli bir şarapla rûh da sarhoş oldu, melekler de; gökler gizli bir şekilde alçaldı gitti.</p>

  <p class="normal">Her solukta şarapla dopdolu bir emzikli sürahi geliyor bana; her an aşkın bir kavgadır, bir gürültüdür çıkarıyor benimle.</p>

  <p class="normal">Din yolu reyhanlarla, çiçeklerle dopdolu; her adımda bir gül bahçesi, her yanda bir cennet.</p>

  <p class="normal">* Her sarhoşun yüzüne bir hoşça, “biz suvarırız” yazısını yaz da onun bir lezzete gark olup gittiğini bilsinler.</p>

  <p class="normal">Sağrağım onun sağrağı, her solukta şarap sunuyor bana; bense hey, doldum, yeter artık diye nara atıp duruyorum.</p>

  <h3 class="h2baslik" id="calibre_toc_1512">XXVI</h3>

  <p class="normal">A hayale benzeyen dost; sen hem yakınsın bana, hem uzaksın benden, bütün canlarımızı dilediğin gibi daldırır, çıkarırsın.</p>

  <p class="normal">Âdem’in devri geçti, kuşların nöbeti şimdi; kıyamet davulunu dövdüler; kalk, ferman geldi çattı.</p>

  <p class="normal">İşlerin lâtif, sözlerin tatlı, olgunluğun güzelliği sende, daha da fazlasın sen; daha fazlası yok mu, göstermez misin?</p>

  <p class="normal">Ay devrinden sonra devlet kapı açtı; hırkayı çıkar, at, padişahtan elbise geldi.</p>

  <p class="normal">Sevinme, neşelenme zamanı geldi, yeis zamanı geçti; ululuğumuz yok, aldanmayız biz, a dayancımız, azıtma yolumuzu.</p>

  <p class="normal">Tahtta şeytan oturmadaydı, peri oturmadaydı; zulüm onun için şiddetliydi; fakat artık şeytan kaçtı gitti; Süleyman’ın çadırı geldi, kuruldu.</p>

  <p class="normal">Çalgın, neşen yok mu a genç, doldur kadehe şarabı, sen esenlik yurdunda, yüce, sağlam bir köşktesin.</p>

  <p class="normal">Aşk, ne güzel bir hâkimdir; zalim değildir, sözünde durur, lâ havle okumaya hacet yok, Müslüman olan şeytan geldi.</p>

  <p class="normal">A doğuda yalım yalım parlayan nur, senin eşin, benzerin yaratılmamıştır; tut elimi, sana kadar yücelt beni, yücelerden yücesin sen.</p>

  <p class="normal">Âşık elden çıktı, yok oldu, var oldu; can bülbülü sarhoş oldu, gül bahçesine geldi:</p>

  <p class="normal">Huriler örtülerini attılar, bütün dünya Tur Dağı’na döndü; alt, üst hep ışıklar içinde kaldı, İmranoğlu Mûsa geldi çattı.</p>

  <p class="normal">Ne kadar güzel hayal varsa hepsinin de özü aşktır, hepsinden de görünen aşk; Tanrı’nın kıskançlığından şekil, sûret, cana perdeci olmuştur.</p>

  <p class="normal">Bedenin yele binmiş toz gibidir; toz ayrıldı gitti mi, toprak can gibi gelir bize.</p>

  <p class="normal">Bil ki toz yellerle dağılır gider, çınseher çağındaki hava gibi gizleniverir.<sup class="calibre2"><a href="../Text/divanson_split_545.html#footnote-400-39" id="footnote-400-39-backlink">[39]</a></sup></p>

  <h3 class="h2baslik" id="calibre_toc_1513">XXVII</h3>

  <p class="normal">Seher çağı soluklu biri, sabah gibi karanlıklar perdesini yırttı; gece yarısında ansızın kıyamet sabahı geldi çattı.</p>

  <p class="normal">Vasıtaları kesti, biçti; kendi gördü kendini; hiçbir dilin demediğini, söylemediğini başsız, kulaksız duydu, işitti.</p>

  <p class="normal">Aşk meydana geldi mi deri yırtılır gider zevkten; fakat nerde o zevk ki seni senden alsın, görünmez, bilinmez etsin.</p>

  <p class="normal">Yokluk, öndülü kaptı, tabak üstüne tabak taşındı; yokluk kutlu bir anahtardır, açar kapıyı elbet.</p>

  <p class="normal">Şehvet şehidi murdardır, akıl şehidi temizdir; fakat yokluk, o temizden de, o pisten de öte bir yerde çadır kurmuştur.</p>

  <p class="normal">Bütün âşıkların gönülleri yokluğun çevresinde halka kurdular; yokluk sanki şeyhlerin şeyhi, bütün gönüller de müridi onun.</p>

  <p class="normal">Göz, Tebriz’de Tanrı Şems’imi görünce Tanrı, ona doldun mu dedi; oysa daha yok mu dedi Tanrı’ya.</p>

  <h3 class="h2baslik" id="calibre_toc_1514">XXVIII</h3>

  <p class="normal">Oruç ayı geldi, padişahın sancağı erişti; çek elini yemekten, can sofrası, can gıdası geldi.</p>

  <p class="normal">Can tabiattan kurtuldu, tabiatın eli bağlandı; iman ordusu geldi, azgınlık ordusunun kalbini yardı.</p>

  <p class="normal">* “And olsun soluya soluya koşanlara” ordusu yağmaya el attı; “tırnaklarıyla bastıkça taştan kıvılcım çıkaranlara” ateşinden nefis feryada geldi.</p>

  <p class="normal">* İnek olayı doğruydu; İmranoğlu Mûsa gösterdi o mucizeyi; kurban olunca ölü dirildi onun yüzünden.</p>

  <p class="normal">Oruç mademki kurbanımız; can diriliği bizim; mademki konuk olarak can geldi; bedenimizi tamamıyla kurban edelim gitsin.</p>

  <p class="normal">(s. 253) Sabır güzel bir buluttur, ondan hikmet yağar; çünkü bu sabır ayında da Kur’an indi gökten.</p>

  <p class="normal">Nefis muhtaç olunca can miraca ağdı; zindanın kapısı kırıldı da can sevgiliye kavuştu.</p>

  <p class="normal">Karanlık perdesini yırttı, gönül göğe uçtu; can zaten meleklerdendi, gene de onlara ulaştı.</p>

  <p class="normal">Tez şu beden kuyusunda sarıl ipe; kuyunun ağzına geldi Ken’an Yusuf’u.</p>

  <p class="normal">İsa eşekten kurtulunca duası kabul edildi; elini yıka, gökyüzünden sofra geldi, yemek geldi.</p>

  <p class="normal">Elini, ağzını yıka; ne ye, iç, ne söyle; susanlara gelen sözü, lokmayı ara.</p>

  <h3 class="h2baslik" id="calibre_toc_1515">XXIX</h3>

  <p class="normal">Küfür, kara donlara girdi, karalar giyindi; Muhammed’in nuru geldi. Ölümsüzlük davulunu çaldılar, ebedî saltanat devri geldi.</p>

  <p class="normal">Yeryüzü yeşerdi, gökyüzü yenini, yakasını yırttı; bir kere daha Ay ikiye yarıldı, salt rûh geldi.</p>

  <p class="normal">Dünya şekerle doldu, kutluluk kemer kuşandı; kalk, bir kere daha o ay yüzlü geldi.</p>

  <p class="normal">* Usturlaba benzeyen gönül, yedi göğün delili oldu; Ahmed’in gönlünü şerh eden yedi cilt geldi çattı.</p>

  <p class="normal">Bağlarla bağlanmış akıl bir gececik padişahına kavuştu da kayıtlarda kalmış nefis senin devlet tapına, ikbal kapına geldi dedi.</p>

  <p class="normal">Âşıkların gönül çavuşu kalem gibi başını ayak yaptı da gitti; kâğıdın gönlüne şeker gibi bir müjdedir geldi.</p>

  <p class="normal">Niceye bir tertemiz gönüller toprağın içinde sabredecekler? Haydin, sıçrayın, çıkın mezarlardan, kuvvetlere mazhar olmuş bir yardım geldi size.</p>

  <p class="normal">Kıyamet davulunu çalıyorlar, mahşer Sûr’unu üfürüyorlar; vakti geldi, a ölüler, yeni bir mahşer çağı geldi çattı.</p>

  <p class="normal">* Kabirlerdekiler dirildiler, çıktılar, gönüllerdekiler açığa çıktı, bilindi; Sûr sesi geldi, can maksadına erişti.</p>

  <p class="normal">Dün gece yıldızlardan bir gürültüdür duyulmuştu; yıldızı kutlulardan kutlular kutlusu bir yıldız gelmişti.</p>

  <p class="normal">Utarid elden çıktı, taş tahtasını da kırdı, kalemini de; ardından Zühre sıçradı, sarhoş bir halde Ferkad yıldızına erişti.</p>

  <p class="normal">Ay değirmisinin beti benzi attı; Arslan burcuna doğru kaçıyordu; hayırlar olsun dedim, kendinden geçmiş sâkî geldi dedi.</p>

  <p class="normal">O gürültünün içinde akıl, bir görüneyim dedi amma ebcede erişse bile çocuk gene çocuktur.</p>

  <p class="normal">Renksiz, lâfsız sâkî, sonu gelmez şarabı döktükçe döktü; Kafdağı bile deve gibi esridi, köpürdü da oyuna, hem de biteviye süren oyuna girdi.</p>

  <p class="normal">Kalk, davran, bizim devranımız, padişah bizim; bakışı canımız bizim, ölümsüz bir ömür geldi bize.</p>

  <p class="normal">* Gene can Süleyman’ı sabah şarabını içmeye çağırdı bizi; Belkıys’in sınandığı billur döşenmiş alan göründü bize de.</p>

  <p class="normal">Din hasetçilerinin inadına, rahmetten kovulmuş şeytanın körlüğüne, ağrıyan gözlerimize gönül ve can sürmesi geldi.</p>

  <p class="normal">Mahrem olmayanlar anlamasınlar diye dilime kilit vurdum; artık a çalgıcı, kalk, sen söyle; sonsuz işret çağı geldi de.</p>

  <h3 class="h2baslik" id="calibre_toc_1516">XXX</h3>

  <p class="normal">Zühre sabahtan başladı, gönül perdesinden çalıp duruyor; müjdeler olsun; neşe üstüne neşe, nağme üstüne nağme katmada.</p>

  <p class="normal">Kerem denizi coştu, köpürdü; kulağından çıkar pamuğu; dün gece eliyle sunduğunu içelim, afiyetler olsun sana da, bana da.</p>

  <p class="normal">Aşkın izinin tozu kutludur, hutbe onun adına okunuyor; bu Keykubad’ın gölgesi eksik olmasın başımızdan.</p>

  <p class="normal">Güzelim yüzü yalımlar, kıvılcımlar gibi; güzelim huyu baharlar gibi; bir başka şeyi daha var ki aman da aman; yahut da o, kulların Rabbi vesselâm.</p>

  <p class="normal">Daha çınseherde bu mahmurluk kararsız bir hale koydu beni; kasırgaya benzeyen aşkını bulut gibi çekip duruyorum.</p>

  <p class="normal">Gönlümün huzuru dilberim sarhoş amma gönlün eli de yaradan bereden, zahmetten, eziyetten kurtuldu; saçlarını ördü de ördü; hocam, bir bak şu gönül açışı seyret.</p>

  <p class="normal">Saçımdan tutmuş, çekip duruyor beni; bense suratımı ekşitmişim, başım dönüyor; yürü git be, dünyanın murat umduğu dilber muradıma erdiriyor amma çekiyor, döndürüyor beni işte.</p>

  <p class="normal">Akıl, o akıllar düzene nazlanıp duruyordu; şükürler olsun, düştüğü yerde kalakaldı da vazgeçti nazdan.</p>

  <p class="normal">İki gönüllüydüm de o yüzden ayağım balçığa saplanmıştı; şükürler olsun, iki gönül kalmadı, bir gönüllü oldum, gönülden münafıklık geçti gitti de dost gönül verdi bana.</p>

  <p class="normal">Gönül sözü gökten, beden lâfı ipten; şu ipi üzüp koparayım da gene gideyim geldiğim yere.</p>

  <p class="normal">Elest gününün dilberi yavaşça bir şey daha dedi; o sözü ortaya atacak, söyleyecek bir kimse var mı acaba?</p>

  <p class="normal">Dedi ki: At sürüp geldim sana; kendim için düzdüm, koştum, yarattım seni; kendi yaptığımı kendim mezata vermem ben.</p>

  <p class="normal">Dedim ki: Kimsin sen? Herkesin muradıyım, herkesin dilediğiyim ben dedi. Peki dedim, ben kimim? Dedi ki: Herkesin dilediğinin dilediğisin sen.</p>

  <p class="normal">Müfteilün fâilât; sıfatlardan geçmiştim; şimdiyse gönül söze düşünce zatın tapısında yok olup gitmiş.</p>

  <p class="normal">Tebrizlilerin övüncü, gönül verdi, akıl verdi, can verdi; zaman bu üçünün yardımıyla düzene girdi zaten.</p>

  <h3 class="h2baslik" id="calibre_toc_1517">XXXI</h3>

  <p class="normal">Bir tilkicik yağlı kuyruğu kaptı, kaçtı; arslan uyuyor muydu yoksa? O kör, topal tilki, arslandan canını kurtaramaz zaten.</p>

  <p class="normal">Bilerek fırsat verdi ona; yoksa topal tilki arslandan o yağlı kuyruğu aşırdı desem kim inanır bu söze?</p>

  <p class="normal">Bir kurt Yakub’un Yusuf’unu yedi dese biri, gökyüzünün arslanı pençesini uzatmaz bile ona.</p>

  <p class="normal">Her solukta Tanrı ilhamı gönüllerimizin bekçisidir bizim; artık hasetçi şeytan nasıl olur da yüreğimizden inancı, kanışı alabilir?</p>

  <p class="normal">Tanrı’nın eli üstündür, kolu uzundur, Tanrı eliyle eğri oyuna girişme; Tanrı yolunda arpa eken, arpa biçer ancak.</p>

  <p class="normal">Kim horlarsa seni yürü, Tanrı’ya ısmarla onu; kim korkutursa seni, tez yüzünü Hakk’a döndür.</p>

  <p class="normal">Dert, korku, belâ, Tanrı kemendidir; zahmet, meşakkat, kulağından tutar da çeke çeke cömertlik tapısına götürür seni.</p>

  <p class="normal">Yarabbi, yarabbi der, yüzünü göğe tutarsın; gözlerinden sapsarı yüzüne akan yaşlar ırmağa döner.</p>

  <p class="normal">Gözyaşlarından yeşillikler biter yıkık, kırık gönlünde, canında; sabah çağı, yüzündeki örtüyü açar; işte budur ölümsüzlük günü.</p>

  <p class="normal">Firavun’un başında dert, belâ olsaydı o inatçı, nerden tanrılık lâfını ederdi; nerden o dâvaya girişirdi?</p>

  <p class="normal">* Fakat boğulma çağı gelip çatınca kulların en âciziyim dedi; küfür iman oldu, çünkü belânın yüz gösterdiğini gördü.</p>

  <p class="normal">Bedeninden giderme belâyı, bedenini at Nil’in dibine de Firavun’un bedeni gibi inkârdan kurtulsun.</p>

  <p class="normal">Nefis, Mısır’da beydir amma Nil’in dibinde tutsaktır; ona Cebrâillik et, ödağacından duman tüttür.</p>

  <p class="normal">O, nekes bir ödağacıdır, sana koku vermez; ateşe atılmadıkça, yanıp tütmedikçe sırrını açmaz.</p>

  <p class="normal">Tebriz’in övüncü Tanrı ve din Şems’i daha önceden, aşk demiştir, senin yüzünden yüzünü ekşitiyor, bu sirkeliği arttırmak doğru değil.</p>

  <h3 class="h2baslik" id="calibre_toc_1518">XXXII</h3>

  <p class="normal">Ah, bir kere daha ateş düştü bana; gönlümden her yana kan çeşmeleri boşandı.</p>

  <p class="normal">Ah, aşk denizi bir kere daha dalgalandı; bu deli gönül gene yüzünü ovalara çevirdi.</p>

  <p class="normal">Ah, pek yaman bir ateş gönül evini sardı; gökler dumana boğuldu, yel ateşimle ısındı.</p>

  <p class="normal">Hiç kınama; gönül ateşi kolay değil; yarabbi, feryadıma sen yetiş, gönül ateşinden aman aman.</p>

  <p class="normal">Düşünce orduları geliyor ormanlardan gönlüme yığın yığın, hepsi de gamdan neşeli mi neşeli.</p>

  <p class="normal">A hatırı aydın gönül, a bütün gönüllere bey gönül; sabrı seçtin de canın bütün muradına erdi gitti.</p>

  <p class="normal">Kuru, yaş, bütün gözler birbirlerine dikilmiş; sense gözünü Tanrı’ya tutmuşsun; herkesin gözü seni seyretsin artık.</p>

  <p class="normal">Elin Tanrı eli, gözün Tanrı gözü; kolların Rabbinin gölgesi herkesin başında olsun, dilerim, eksilmesin.</p>

  <p class="normal">Halkın feryadı sizden, sizinki nerden, kimden? Bütün bunlar aşktan doğdu, aşk kimden doğdu acaba?</p>

  <p class="normal">Varlık mülkünün sahibi, Tanrı ve din Şems’i sensin; aşk senin gibi bir Keykubad görmemiştir.</p>

  <h3 class="h2baslik" id="calibre_toc_1519">XXXIII</h3>

  <p class="normal">Beden vesvesesi geçti, can gürültüsü geldi çattı; karıncalar yuvalarına girdi, Süleyman’ın çadırı geldi.</p>

  <p class="normal">Şu ateşli gök niceye bir serkeşlik edecek? Nuh gemiye bindi, tufan coşmaya başladı.</p>

  <p class="normal">(s. 254) * Niceye bir puşt tabiatlı mertlik dâvasına girişecek? Rüstem hançer çekti, Sam’la Neriman geldi.</p>

  <p class="normal">Büyücüler ne vakte dek sopaları, ipleri yılan yapıp duracaklar? Mûsa ile ejderhâ geldi çattı.</p>

  <p class="normal">Eyyub’un mihnetine, Yakub’un yoksulluğuna başka bir çare yoktu da acıyan Tanrı’nın rahmeti geldi işte.</p>

  <p class="normal">İman şahnesi şehre girince hırsız da kim oluyormuş? Fakat şahne de kimdir padişah gelince.</p>

  <p class="normal">İkiyüzlülüksüz gerçeği gör, ayrılıksız buluşmayı seyret; şu debdebeye, tantanaya bak; inan ki o geldi.</p>

  <p class="normal">Müfteilün fâilât canıma kıydı benim; Tanrı’yı çağıran can öldü, Tanrı’yı bilen can geldi.</p>

  <h3 class="h2baslik" id="calibre_toc_1520">XXXIV</h3>

  <p class="normal">Kış öldü, karakış geçti gitti, ilkbahar çağı geldi; gül bahçesinin cilveleri bağa bahçeye güzeller gibi geldi çattı.</p>

  <p class="normal">Soğuğun, pusun zahmeti geçti; kızıl gül dalının güller saçacağı çağ geldi.</p>

  <p class="normal">Bağ bahçe kış yüzünden varını yoğunu yitirmişti; Tanrı’dan yardım diledi, Tanrı lûtfu yâr oldu, dostların devlete erişecekleri vakit geldi çattı.</p>

  <p class="normal">Güneşimiz gene Koyun burcuna girdi, bağışlar bağışlayan bahar, gümüş paralar sayarak geldi.</p>

  <p class="normal">İsteyenle istenene, âşıkla sevgiliye kucaklaşma çağı geldi; her yanı güzel güle geldiği gibi tıpkı.</p>

  <p class="normal">Borçlular gibi hepsi de zindana atılmışlardı; kuyumcu, kuyumcunun bağışları borçlarını ödedi de zindandan kurtuldular.</p>

  <p class="normal">Bütün ova, bütün yazı, çiçeklerle, ekinlerle dopdolu; Tatarlardan korkma zamanı geçti, Tatar ülkesinin miskleri geldi, yayıldı.</p>

  <p class="normal">Bıldır ne öldüyse bahar yüzünden dirildi, mezardan çıktı; avlanan arslan geldi, avcılar, avlar geldi.</p>

  <p class="normal">O tatlı yüzlü gül, Tanrı’ya şükürler ediyor; mahmurları aymaya geldi o sarhoş bülbülümüz bizim.</p>

  <p class="normal">Neşe devri, içme çağı; dönsün kadehler, uyku haram oldu şimdi; neşelerin, çalgıların temeli doğdu; üzüm sıkanlar geldi.</p>

  <p class="normal">Kadehim içimde, şarabım dalga dalga kan; güzel yüzlülerin sâkîsi, can yolundan çıkageldi.</p>

  <h3 class="h2baslik" id="calibre_toc_1521">XXXV</h3>

  <p class="normal">Bağırdım, gönül böyle sarhoş bir halde nereye gidiyor dedim; padişahlar padişahı, sus dedi; bizim yanımıza geliyor.</p>

  <p class="normal">Dedim ki: Benimlesin sen, içimde soluk alıp durmadasın; iş böyleyken gönlüm şaşkın şaşkın dışarda nerelere gidiyor?</p>

  <p class="normal">Dedi ki: Gönül dediğin, bizim malımız mülkümüz; bizim masalımız, bizim Rüstem’imiz; yanlış hayale doğru savaşmaya gidiyor işte.</p>

  <p class="normal">Ne yana giderse baht da o yana gidiyor; nereye isterse gitsin; hiç tınma.</p>

  <p class="normal">Gâh güneş gibi yeryüzü definesine dalmada, batıda kaybolmada; gâh Peygamber’in duası gibi göğe ağmada.</p>

  <p class="normal">Gâh bulut memesinden lûtuf, kerem sütünü vermede; gâh can gül bahçesine seher yeli gibi gitmede.</p>

  <p class="normal">Gönlün izine uy da sen de git, git de yeşilliklerin, çiçeklerin nasıl bittiğini, ırmakların nasıl aktığını seyret.</p>

  <p class="normal">Dünyaya şekil bağışlayan, salttır, şekilsizdir; herkesin eli, ayağı odur da kendisi elsiz-ayaksız gitmededir.</p>

  <p class="normal">Yanlış bile yapsa, yaptığı doğrunun da doğrusudur; cefaya doğru gitse bile ettiği, vefanın da vefasıdır.</p>

  <p class="normal">Gönül pencereye benzer, ev onun yüzünden aydındır; beden yokluğa doğru gitmededir, gönülse ölümsüzlüğe doğru gitmede.</p>

  <p class="normal">Yapayalnız gidiyor amma fitneler koparıyor gönül, padişahların kanlarını döküyor gönül, herkesle karılıyor, birleşiyor gönül.</p>

  <p class="normal">Tanrı büyüsünü yarattı, herkesin gönlünde belirdi, İkizler burcunun kesesini çaldı, Sühâ yıldızı gibi gidiyor gönül.</p>

  <p class="normal">Sana karşı kese korumaya çalışmak, aptallıktır a gönül; kese elden gitti, can da keseyi kapanın peşine düşmüş, gidip duruyor.</p>

  <p class="normal">Büyücünün birisin sen dedim; yavşak yavşak güldü de dedi ki: Tanrı anılıp dururken büyü tesir eder mi hiç?</p>

  <p class="normal">Evet dedim, fakat senin büyün de Tanrı büyüsü; o güzel büyün, kazanın, kaderin hükmüyle tesir ediyor.</p>

  <p class="normal">Sevgilinin biteviye macerası var gönülle; hem de öyle örtülü değil, bak, buracıkta işte, önünüzden geçip gitmede.</p>

  <p class="normal">Sakanın atı bu, içeri gir sesi bu; dışardan, sakanın atı gidiyor diye bağırıp duruyor.</p>

  <h3 class="h2baslik" id="calibre_toc_1522">XXXVI</h3>

  <p class="normal">Zühre’m gökte bir başka şekilde gidiyor; gönüllerde, gözlerde bakış gibi gidiyor âdeta.</p>

  <p class="normal">Mirrîh’e benzeyen gözü, tarihinden sarhoş; can da küçücük bir ok gibi sipere doğru gitmede.</p>

  <p class="normal">Başak burcuna benzeyen kaşı, Ay’ından habersiz; haberi olsaydı Ay’ın üstünde gider miydi hiç?</p>

  <p class="normal">Sen bir güneşsin; her şey sana, başını ayak yapar da gider; iş böyleyken zerre ne diye hava küresine biner?</p>

  <p class="normal">O Zühal, aptallığından üstünlük arar; haberi yoktur ki şu gök bile altüst olur da gider.</p>

  <p class="normal">Gönül onun geceye benzer saçları arasında gündüzü andırır yüzünü gördü, bu yüzden de gece gündüz seher gibi gizli gidiyor.</p>

  <p class="normal">Gökyüzü Türk’ü Öküz burcunu kağnıya koştu; sefere gidiyorum diye dünyaya bağırdı.</p>

  <p class="normal">Gökyüzü kazanın elinden yaslara girdi, gök elbiseler giyindi; fakat şu kadarcık bir anlayışı bile yok ki onu yürütüp götüren gene kader.</p>

  <p class="normal">Dudakları kurumuş toprağa, saka tulumuna benzeyen bulut, neşe vermeye geliyor diye müjde verir gök gürültüsü.</p>

  <p class="normal">Yıldız da, bulut da, gökyüzü de, cin de, şeytan da, melek de, a tam inanca ulaşmamış kişi, insan için koşup gitmede, didinip yorulmada.</p>

  <p class="normal">Kulağından çıkar pamuğu, aklını, gözünü örtme; o elbiseler giyinmiş güzel, kendini göstermeye gidiyor.</p>

  <p class="normal">Neyi de, tefi de, çengi de kulak için çalarlar; dünyanın şekli, o şekli görene gider durur.</p>

  <p class="normal">Önüne ön olmayan bakışı ara; çünkü şu ateşe benzeyen bakışın kıvılcım gibi çakar, gidiverir.</p>

  <p class="normal">Cins, cinse gider, bu sınama yeter artık; padişah, padişahın yanına gider, eşek, eşeğin yanına.</p>

  <p class="normal">Yaş fidan, bağda bahçede olur; kuru ağaçsa oduna döner, balta altına gider.</p>

  <p class="normal">Yaş dal gibi her an anlamlar suyunu içedur; şükürler olsun ki aşk bahçesinde şeker ırmağı akıp duruyor.</p>

  <p class="normal">Şu yap-yapma sözünü bırak artık; bak da gör; şu nefis atına gitme desen de o topallaya topallaya daha da beter gidiyor.</p>

  <p class="normal">Can, Şemseddin’in hevesiyle Tebriz’e doğru gitmede; can bir sedef, incilerle dolu denize gidiyor o.</p>

  <h3 class="h2baslik" id="calibre_toc_1523">XXXVII</h3>

  <p class="normal">O bülbüllerin sesleri geliyor bahçeden; bahçe gizli de gül kokuları meydanda.</p>

  <p class="normal">Seher yeli sevgilinin saçlarından esip gelmede; seher yelinin yaptığı işler görünüp durmada, fakat kim görmüştür seher yelini?</p>

  <p class="normal">İsa’nın şu soluğu ölümsüz bir ömür vermede; bu ölümsüz ömür kurumuş, kakırdamış ömrü gençleştirdi.</p>

  <p class="normal">Her âşık hakkında devlet müjdesi erişti; gönül ateşi yalımlanıyor, istek tenceresi kaynıyor, aş pişiyor.</p>

  <p class="normal">Elest ışığı apaçık, bütün âşıklara vurdu; onun Elest deyişinden aşk memesinin sütü arttı, kabardı.</p>

  <p class="normal">Gerçekten de razılık hekimi aşk ehline müjde verdi; size her an dedi, yeni bir can elbisesi var.</p>

  <p class="normal">Onları, eşi, dengi olmayan uludan ip geliyor, kuyudan kurtuluyorsunuz diye bakışıyla muştuladı, ardından de terütaze etti onları.</p>

  <p class="normal">Cana, gönüle sahip olan, Tebrizlilerin övüncü bulunan Tanrı ve din Şems’i, herkese arttıkça artan bir baht olmuş, bir devlet kesilmiş.<sup class="calibre2"><a href="../Text/divanson_split_546.html#footnote-400-40" id="footnote-400-40-backlink">[40]</a></sup></p>

  <h3 class="h2baslik" id="calibre_toc_1524">XXXVIII</h3>

  <p class="normal">İyiye, kötüye harcanıp gidene yazıklanma, iyi olmuştur, iyi; gönül bir sepettir, her kırık dökük şeyi koyma sepete.</p>

  <p class="normal">Gönül alçaklığını huy edinen haddini aşmaz; fakat hadden aşırı ölümsüz bir varlık bulur.</p>

  <p class="normal">Aç altın sandığını, saç altınları imanın başına; bil ki senin son sandığın mezardır.</p>

  <p class="normal">Mezarını gerçeklik altınıyla doldur; şehvet, hırs, haset bakırlarıyla doldurma.</p>

  <p class="normal">Sana senden başkası verse onu almazsın, reddedersin; sen de verirsen bil ki sana reddedilir.</p>

  <p class="normal">* Kalp para verme, bil ki müşteri aldanır; kork “eyvahlar olsun her mal toplayıp sayana” tehdidinden.</p>

  <p class="normal">(s. 255) * Sana ferahlık görünen nefsine darlıktır; Tanrı nefis için “ben onu darlığa hapsettim” demiştir.</p>

  <h3 class="h2baslik" id="calibre_toc_1525">XXXIX</h3>

  <p class="normal">Baht, devlet neşelensin diye bir kere daha geldik; devlet bir kere daha yüzümüze kapı açtı bizim.</p>

  <p class="normal">Yüzümüzden gene sürme çekti şu dünya, yüzü gençleşti dünyanın, kem göz uzak olsun ondan.</p>

  <p class="normal">Aşk, zinciriyle aradı taradı, buldu da bağladı aklı; akıl, aşkın hilesinden, düzeninden feryat etmeye koyuldu, ağlamaya, bağırmaya başladı.</p>

  <p class="normal">Önüne ön olmayan aşk Meryem’i şaşılacak bir Mesîh doğurdu; böylesine bir fitne doğduktan sonra akıl yardım bulamaz artık.</p>

  <p class="normal">Gene yüzlerce ay değirmisini koparıp paraladılar, şu sofraya koyakoydular; gönül böyle bir sofrayı görünce ayağını kana bastı.</p>

  <p class="normal">Baht, devlet, geçip gidicidir; fakat senin bakışın parladı, vurdu mu, olup bozulan şeylere gönül veren, ölümsüzlüğü bulur gider.</p>

  <p class="normal">A Tebrizlilerin övüncü, a izinin tozu bile hoş Tanrı Şems’i, a dünyanın padişahı, yüzünden mahrum olmasın, sensiz kalmasın dünya.</p>

  <h3 class="h2baslik" id="calibre_toc_1526">— R —<br class="chapter"/>
  XL</h3>

  <p class="normal">Mademki kimseyle işin yok, fitne çıkarma, gönlü alıp gitme; fakat bir gönlü de aldın gittin mi, kapından sürüp geri döndürme.</p>

  <p class="normal">Gözün yol kesti mi, yolu kesilmişe yol gösterir, kılavuzluk eder; saçların baş çekti mi, o Hintli’nin işvesine aldırma.</p>

  <p class="normal">Aşk bir gül bahçesidir, orda gelişip yetiş; yokluk ağacından gönül bahçem meyvelerle doldu benim.</p>

  <p class="normal">Bütün meyveler güneşin tesiriyle olgunlaşır, tatlılaşır; uykumu da al, götür, yiyip içmemi de; al, götür de güneşe ulaşayım ben.</p>

  <p class="normal">Dünyanın tabiatını eski bil, dünyaya âşık olansa eski dikicisidir; taze olan, yaş olan aşktır, aşkı isteyense ondan da taze.</p>

  <p class="normal">Aşk ırmaktan ırmağa, O’nun ta denizine dek götürür gider; eski alanlarsa eski pabuç kimde var diye mahalle mahalle dolaşır dururlar.<sup class="calibre2"><a href="../Text/divanson_split_547.html#footnote-400-41" id="footnote-400-41-backlink">[41]</a></sup></p>

  <p class="normal">Herkes bir dost seçti, gönülse sevgilinin bulunduğu yere uçtu; kutsuz kişi Zühal’le eş dost oldu, Güneş’se Ay’la.</p>

  <p class="normal">Gönül zaten şu aşağılık kişilerden değil; kimseciklerle huzuru, kararı yok; Kalender gönüllüsün sen, fakat Kalender, insan cinsinden değildir.</p>

  <p class="normal">Beden erlik suyundandır, su aşağıya akar; gönlün aslıysa ateştendir, o, yücelere ağar.</p>

  <p class="normal">Bedenden, gönülden ayrı bir inci var sende; o inciden haberin yok, fakat bir gün olur haber alırsın.</p>

  <h3 class="h2baslik" id="calibre_toc_1527">XLI</h3>

  <p class="normal">Yüzün Ay gibi, yüreğin taş gibi; canın ölümsüzlük canı, güzelliğin gözlerin ışığı.</p>

  <p class="normal">* Düşmanın hünerde, marifette eşek kuyruğu gibi tıpkı; niceye bir dolaşacaksın peşinde, mademki uzamıyor, kısa say gitsin.</p>

  <p class="normal">* And içerim soluya soluya koşanlara, and içerim tırnaklarıyla yerden kıvılcımlar saçanlara; senden başka var-yok, her şey gözümde yağmur bulutudur sanki, seni görmedikçe ağlar da ağlarım ben.</p>

  <p class="normal">Âşık olmayan, ancak turşu olmaya değer; helvanın lâyığı şekerdir, sirkenin lâyığı kebre otu.</p>

  <p class="normal">Senden ayrı oldum mu, a canım feda olasıca güzel, havanda tir tir titrer dururum; senden başka lûtuf, kerem sahibi bence düzencidir, hilebazdır.</p>

  <p class="normal">Mademki kimseyle işin yok, fitne çıkarma, gönlü alıp gitme; fakat bir gönlü de aldın gittin mi, kapından sürüp geri döndürme.</p>

  <p class="normal">Gözün yol kesti mi, yolu kesilmişe yol gösterir, kılavuzluk eder; saçların baş çekti mi, o Hintli’nin işvesine aldırma.</p>

  <p class="normal">Aşk bir gönül alıcıdır, dostların gelişmesi aşkladır; canını ağaç gibi yeşertir, çiçeklerle bezer.</p>

  <p class="normal">Aşk güzeldir, tazedir, onu isteyip dileyen, ondan da tazedir, dünyanın şekliyse eskidir, dünya âşıkı da eskiler alandır.</p>

  <p class="normal">Aşk alanlar, ırmaktan ırmağa, O’nun ta denizine dek giderler; eskiler alanlarsa eski pabuç kimde var diye mahalle mahalle dolaşır dururlar.<sup class="calibre2"><a href="../Text/divanson_split_548.html#footnote-400-42" id="footnote-400-42-backlink">[42]</a></sup></p>

  <h3 class="h2baslik" id="calibre_toc_1528">XLII</h3>

  <p class="normal">Zıhı gevşetme; senin dört kanatlı okunum ben; yüzünü çevirme benden, bir gönüllüyüm, iki başlı değilim ben.</p>

  <p class="normal">Senden keskin kılıcı vurmak, gönülden, candan da yüzlerce razılık; kaza, kader gibi bir tek sözüm var, ne eğer diyorum, ne meğer.</p>

  <p class="normal">Zül-fekaar’ı çeksen de yürüsen üstüme, ayağımı diremişim, duruyorum işte; ne yel gibi kaçarım, ne kıvılcım gibi sönerim.</p>

  <p class="normal">Canımı veririm o kılıca, hiç de yazık oldu demem; Tanrı kılıçlanmak için kalkana döndürdü beni.</p>

  <p class="normal">Vur kılıcı a güneş, kes başını gecenin; gecelerin karanlığı neden? Bulanık kara toprağın ocağından.</p>

  <p class="normal">Sabır madeni bedendir, şükür madeni gönül; gülüş madeni akciğerdir, acıyış madeni karaciğer.</p>

  <p class="normal">Padişahım, külâh gibi gel, başıma otur, başımı taht yeri yap; sımsıkı sarılırım sana, al beni, kaftan gibi bas bağrına.</p>

  <p class="normal">Biri dedi ki: Aşkın eli, kolu nerdendir? Halbuki herkesin eli ayağı, aşktan biter herkes aşkla alır, verir, yürür, gezer.</p>

  <p class="normal">Babanla anan bir solukcağız aşk oyununa girişmediler mi? Birleştiler de senin gibisi baş çıkardı, dünyaya geldi.</p>

  <p class="normal">Aşkın eli yok, senin elini o düzdü, koştu; onu başsız, elsiz görme, bir başka çeşit bak ona.</p>

  <p class="normal">Bütün yüzlerin rengini, bütün ırmakların suyunu, Tebrizlilerin övüncü, göz, görüş sahibi Tanrı Şems’i bil.</p>

  <h3 class="h2baslik" id="calibre_toc_1529">XLIII</h3>

  <p class="normal">Dudağım şekerler gibi, inci, mücevher definelerine değer dedi; ah dedim, incim, mücevherim yok; yoksa dedi, git, satın al.</p>

  <p class="normal">İncilerime tuzak kur, olmazsa borç et; a gümüşü, altını olmayan âşık, evin yolunu yanılmışsın sen.</p>

  <p class="normal">Mademki kumar oynamaya geldin, altın dolu keseyi çıkar ortaya; kesen yoksa çekil bir bucağa, dertlendirme bizi, zahmet verme bize.</p>

  <p class="normal">Yol kesicileriz biz, elbise paralayanlarız biz; sen de bizdensen gir içeriye, kır kâseyi, dik testiyi başına.</p>

  <p class="normal">Herkesin ağını, tuzağını biz yırtarız, herkesin malını mülkünü biz yeriz; her körün, her sağırın inadına herkesten daha hoşuz, daha güzeliz biz.</p>

  <p class="normal">Elbise alanlar başkadır, elbise yırtanlar başka; elbise yırtanlar, elbise alanların bıyıklarını yolarlar.</p>

  <p class="normal">* Bütün beden can olsun, her kıl bir canlıya dönsün diye, can Mûsa’sı beden Firavun’unun bıyığını yolar.</p>

  <p class="normal">Âşıklarının yoluna düşmek için sapsarı bir yüz gerek; aşk incisini gözyaşı bil, aşk atlasını ciğer kanı.</p>

  <p class="normal">Altına dönmüş, sapsarı yüzün değeri nedir? Cevap ver, sevgilinin lâ’l dudağı de. İnciye benzer gözyaşının değeri ne? Söyle, o bakışa mazhar olmak de.</p>

  <p class="normal">O sâkînin kuluyuz kölesiyiz; ölümsüzüz, ebede dek bâkiyiz biz; âlemimiz biteviye sürer gider, âlemdekilerse geçer giderler.</p>

  <p class="normal">Kim doğduysa öldü, canını Canalıcı’ya verdi gitti; fakat âşık kimseden doğmadı, aşkın babası yok.</p>

  <p class="normal">Bu yüzden değilsen sen, arka gibi arkada otur kal; arka değilsen de gel, kalkan gibi öne geç.</p>

  <p class="normal">Kalkan gibi hiçbir şeyden haberin olmadan öne geç de gör: Her şeyden haberi olanlar bile sevgilinin bakış yaralarıyla kendilerinden geçmişler, hiçbir şeyden haberleri bile yok.</p>

  <h3 class="h2baslik" id="calibre_toc_1530">XLIV</h3>

  <p class="normal">Güneşin yüzü vurdu, dünya sarhoşa döndü; her şey, herkes sevgilinin karşısında zerreler gibi oynamaya koyuldu.</p>

  <p class="normal">Padişah tahta kuruldu, aşk varını yoğunu rehine verdi; her ağaç oyuna girişti, her çınar el çırpmaya koyuldu.</p>

  <p class="normal">Kadehinden yollar, beller sarhoş oldu, karakışın canı kızıştı, ateşin canı soğudu.</p>

  <p class="normal">Can müjdeyi duydu da can perdesini yırttı; Ahmed’in sancağı erişti de küfür zârı zârı ağlamaya başladı.</p>

  <p class="normal">O devlet kuşu bağırdı; sizden kim varsa aşkımızdan uzaklaşsın da gönlü yaralanmasın dedi.</p>

  <p class="normal">Gönlüm, a sert huylu güzel dedi ona, rahmete avlanan, nasıl olur da kurtulur?</p>

  <p class="normal">Aşk koca bir bulut gibi şuna buna yağdı, bir yanı safrana döndü dünyanın, bir yanı lâlelik kesildi.</p>

  <p class="normal">Erlik suyu süt gibi geliştirdi de az bir zaman sonra biri doğdu, katran gibi kapkara; öbürü doğdu, kar gibi apak.</p>

  <p class="normal">Padişahı inkâr eden kör doğdu, habersiz doğdu, kör olsun, Tebriz’in övüncü, padişahımız Şemseddin’i hiç mi hiç görmesin.</p>

  <h3 class="h2baslik" id="calibre_toc_1531">XLV</h3>

  <p class="normal">Padişahtan her solukta dostun vuslat ferahlığıyla, padişahın kadehiyle bir elçi gelip duruyor.</p>

  <p class="normal">Akl-ı Küll el çırpıyor, parça buçuklar da, tüm de oynuyor; yeşillikte selvi de secde ediyor, gül de.</p>

  <p class="normal">Deniz bu solukla coşmuş, köpürmüş; dağ bu yüzden lâ’l elbiseler giyinmiş; Nuh bununla coşmuş, rûh bundan utançlara dalmış.</p>

  <p class="normal">A uzaktan gören akıl, huri gibi sâkîye bak; a kararsız, huzursuz canla gönül, Mansûr şarabını seyret.</p>

  <p class="normal">Soldan sağdan, müjde, kutluluk senin, sen seni seçtikçe bahtın safâlar içinde safâlara dalar sesini duy.</p>

  <p class="normal">(s. 256) Gök kubbenin perdesini yırt, cennet nimetlerini ye; sular serp, serinlet ciğerini, çek huriyi kucağına.</p>

  <p class="normal">O, kucağa geldi mi hal sahiplerine önceden hayal görünen her şey, sonucu elde edilir gider.</p>

  <h3 class="h2baslik" id="calibre_toc_1532">XLVI</h3>

  <p class="normal">Güzel perde o perdedir ki, güzel, güneş gibi yüzüyle o perdenin ardından bir gölgedir salar, görünür.</p>

  <p class="normal">Güneş gibi doğar, zerrelerin kararı kalmaz; aman, o bahara benzeyen yüzü perde ardında tutma.</p>

  <p class="normal">Kalk, bugün bizim günümüz, bugün gönülleri parlatan, aydınlatan bir gün bize; aşk bizi yakmak için bu kadar yalımlı, bu kadar kıvılcımlı bugün.</p>

  <p class="normal">Kalk, kurtulduk, bağları üzdük, kopardık biz; kalk, mahmurluğu olmayan, bir sonu gelmeyen sarhoşluğa daldık, sarhoşuz biz.</p>

  <p class="normal">Kalk, can geldi, can geldi, cihan geldi; a gönül, râm ol, ellerini çırparak geldi.</p>

  <p class="normal">Abıhayat geldi, kurtuluş günü geldi; şeker geldi, bal geldi; o şekerler, ballar yağdıran güzel geldi.</p>

  <p class="normal">O perdeye kulum köleyim; mahsustan sağırlığa vuruyorum, o perdecinin ağzını kulağıma vermesini istiyorum.</p>

  <p class="normal">Hilemi, düzenimi görünce o da bir başka hile, bir başka düzen buldu, geldi de seni gidi düzenbaz diye kulağımı ısırdı benim.</p>

  <p class="normal">Edepsizlik de iyi, çünkü savaşa girişmesine sebep oluyor; böylesine çekişme, savaşma yüzünden dosttan baş çekmem ben.</p>

  <p class="normal">Şu yaşayış zaten senin savaşın, çünkü kararı yok; savaşın şekerler gibi tatlı, fakat barışın kötü mü kötü.</p>

  <h3 class="h2baslik" id="calibre_toc_1533">XLVII</h3>

  <p class="normal">Aşksız geçen ömrü hesaba alma; abıhayattır aşk, canla, gönülle kabullen onu.</p>

  <p class="normal">Şu âşıklardan başkasını sudan ayrılmış balık bil, bey bile olsa onu ölmüş, çürümüş, dağılmış bil.</p>

  <p class="normal">Aşk, dengini açtı mı her ağaç yeşerir; kocamış daldan her solukta genç yapraklar biter.</p>

  <p class="normal">Aşka avlanan, nasıl olur da ölüme avlanır? Ay’ı kalkan edinen, ok yarası mı alır hiç?</p>

  <p class="normal">Tanrı’dan baş çektin gittin amma bir yol bulabildin mi hiç? Yola gel, sersemce kaybolup gitme.</p>

  <p class="normal">Belâsını şekerkamışı dengi gibi satın al; almazsan yürü, sirke kesil; bu beye âşık ol, olmazsan var yıkıl, geber.</p>

  <p class="normal">Bütün temiz canlar toprak tutsağı olmuş; aşk, tutsakları kurtarmak için altınlar saçmada.</p>

  <p class="normal">A zembiline kimseciğin ekmek komadığı kişi, a yok-yoksul, gene zembilinin dibinde ara ekmeği.</p>

  <p class="normal">Çevikleş, er ol, Tanrı yüzlerce kumaş verir sana; kara toprak da bak, altın olmuş, kapkara kan, süt kesilmiş.</p>

  <p class="normal">Tebrizlilerin övüncü Tanrı ve din Şems’i, gönlün ayağını şu katran gibi balçıktan apaçık kurtarsın gitsin artık.</p>

  <h3 class="h2baslik" id="calibre_toc_1534">XLVIII</h3>

  <p class="normal">Yol başında gördüm, Ay gibi hızlı hızlı gidiyordu; Allah için olsun dedim, bir soluk daha yavaş git.</p>

  <p class="normal">A Ay’a benzeyen; bir soluk yavaş ol, bir soluk kas atının dizginini; a güne güneşe benzeyen dilber, çabucacık gölgenden mahrum etme bizi.</p>

  <p class="normal">Dedi ki: Güneş’im ben, dayanamazsın bana sen, bir vurdum, ışıttım mı seni, senden bir eser bile kalmaz.</p>

  <p class="normal">Çünkü sen, bu soğuk yolculukta kupkuru mal mülk edindin; kuru-yaş yüzünden dudakların kurudu, gözlerin yaşardı.</p>

  <p class="normal">Benim burcumsa o yandadır, kurudan da uzaktır, yaştan da; pek de acayip bir incidir, adamakıllı coşkunluklarla, fitnelerle dopdoludur.</p>

  <p class="normal">Bunca örtünün ardında yenini, yakanı yırtmışsın sen, perdenin ardında ayağını, başını kaybetmişsin sen.</p>

  <p class="normal">Tebriz’e, o Taraz mumunun bulunduğu yere, o başı yüce, kadri ulu Tanrı Şems’ine git de bezen, güzelleş.</p>

  <h3 class="h2baslik" id="calibre_toc_1535">— Z —<br class="chapter"/>
  XLIX</h3>

  <p class="normal">A rûhanîlerin sâkîsi, kalk, kalk, can oldum ben; kalk da halk kıyametin debdebesini görsün.</p>

  <p class="normal">Dün gece sevgili çağırdı beni, başıma buyruk yürüttü, bedenimde kan kalmadı; üzümün gönül kanını dök bana.</p>

  <p class="normal">Cana, gönüle düşmanım ben, cansız, gönülsüz yaşıyorum ben; içim, özüm padişaha av olmuş gitmiş, görünüşte kaçıyorum ben.<sup class="calibre2"><a href="../Text/divanson_split_549.html#footnote-400-43" id="footnote-400-43-backlink">[43]</a></sup></p>

  <p class="normal">A gam, a düşünce, git; burda şarap var, küp dibine oturmuşum; arslan kükredi mi sen var at gibi kan kaşan.</p>

  <p class="normal">Her soluk, sana karşı Circîs gibi şehit olayım gitsin; baş komak bizden, keskin kılıcı vurup durmak senden.</p>

  <p class="normal">Çok susuzum ben; kumdan da susuzum; testiyi, kabı bırak; can sâkîsi de bir işe yaramaz ciğeriyle tutmuş, bizimle savaşa girişmiş.</p>

  <p class="normal">Gönül şarabını içeli ciğerimi bıraktım gitti; mezara girerken o kadehi çeyiz olarak koy yanıma benim.</p>

  <p class="normal">A güzelim, kadehi bırak, koskoca bir sağrak getir; benim küçücük sağrağım testidir ancak, kepçeyi ne yapayım ben?</p>

  <p class="normal">A Tanrı ve din Şems’i, doğ, bana da vur, Tebrizlilere de; vur da temmuz sıcağının ısısından Hicaz perdesi yansın gitsin.</p>

  <h3 class="h2baslik" id="calibre_toc_1536">— S —<br class="chapter"/>
  L</h3>

  <p class="normal">Gönlüme koy elini, sorma sevgilinin gamını; gözlerime bak benim, sorma şarabı, sağrağı.</p>

  <p class="normal">Müminlerin ciğerlerinden coşup akan kanı gör, o kâfir saçların sitemini, zulmünü sorma.</p>

  <p class="normal">Sapsarı yüzümde padişahın tuğrasını gör, yazısını tamamıyla oku, sorma kuyumcuya artık.<sup class="calibre2"><a href="../Text/divanson_split_550.html#footnote-400-44" id="footnote-400-44-backlink">[44]</a></sup></p>

  <p class="normal">Aşk ordu çekti, can âlemini ele geçirdi; artık halimi aşka sor; zora düşmüş kalmışım ben, sorma benden.</p>

  <p class="normal">Âşıkların gönülleri onun yüzünden kuş yüreciği gibi çırpınıyor; âşıklığa ait şu üstü örtülü sözden başka bir şey sorma.</p>

  <p class="normal">Kuşun yapacağı iş ne? Pencereden uçuvermek; kuşsan gel, uç, sorma kapıyı.</p>

  <p class="normal">Âşıkın babası da onun aşkıdır, anası da; babadan o kadar çok bahsetme, anayı o kadar sorma.</p>

  <p class="normal">Âşıkların gönülleri ıssılıkta bir tandıra benzer, tandıra geldin mi başka bir şey sorma.</p>

  <p class="normal">Gönül kuşun bu ateşe âşıksa, kanadı yanık olman daha hoş sana, sorma kolu kanadı.</p>

  <p class="normal">Sevgiliyle sen, ikiniz bir baş olduysanız, onunla birleştiysen artık eğri basma, sorma şu başı sen.</p>

  <p class="normal">İnsanın gözü de, kulağı da toprakla dopdoludur; sorma görülesi inciyi balçığa bulanmış gözden.</p>

  <p class="normal">Gönül kanıyla yıkar, arıtırsan gözünü, senindir padişahın meclisi, kızıl şaraptan başka bir şey sorma orda.</p>

  <p class="normal">Yürü, şuna şükretmek için tez Tebriz’e git; Tanrı Şems’inin lûtfu varken sorma şarabı, şekeri.</p>

  <h3 class="h2baslik" id="calibre_toc_1537">— Ş —<br class="chapter"/>
  LI</h3>

  <p class="normal">Sevgili dün gece sarhoş geldi bahçeden; a tövbe edenler, dün gece sel aldı, götürdü tövbeyi.</p>

  <p class="normal">Yüz yıllık âşıkım ben, tövbe nerde, ben nerdeyim? Yüz yıllık tövbeyi bozdurdu, kırdı geçirdi sevgili dün gece.</p>

  <p class="normal">Halvete çekilmiş şarap küpün gönlünde sarhoş oldu; dün gece coştu, köpürdü, halveti de bıraktı, tövbeyi de bozdu, dışarı fırlayıverdi.</p>

  <p class="normal">Mahalleye bir gürültüdür düştü; akıl, amanın diye feryada başladı; dün gece akıl muhtesibinin elleri bağlandı.</p>

  <h3 class="h2baslik" id="calibre_toc_1538">LII</h3>

  <p class="normal">Bugünkü sarhoşluğum, dün gecekine benzemiyor; inanmıyorsan bana, al kâseyi, iç gitsin.</p>

  <p class="normal">Şaraba gark oldum, aklımı sel aldı gitti; akıl, elveda dedi, bir daha kendime gelemem, akıllanamam ben.</p>

  <p class="normal">Akıl da, fikir de delirdi, dünyalara sığamadı, dünyadan dışarıya gitti; çünkü küp baştan çıktı, coşkunluk haddi aştı.</p>

  <p class="normal">Şu deli gönlüm bağını koparıp sıçradı; sarhoşların başında dolanma, yürü, sus deme hiç.</p>

  <p class="normal">Seher çağı bekçi merdivenden bana seslendi; dedi ki: Dün gece yedinci kat gökten bir coşkunluktur duydum.</p>

  <p class="normal">Zühal, Zühre’ye mızrabını yavaş vur dedi; Arslan’a da Öküz’ü tut boynuzundan, al sırtına dedi.</p>

  <p class="normal">Öküz’ün memelerindeki süt, kan kesilmiş heybetinden; dikkat et de gör, feleğin Arslan’ı, fare kesilmiş korkusundan.</p>

  <p class="normal">A eşsiz Arslan, niceye bir köpek gibi kaçacaksın? Canlan biraz. A ay yüzlü, niceye bir yüzünü örteceksin? Cilvelen artık.</p>

  <p class="normal">Gözünü aç da altı yönde de parıl parıl parlayan ışığı gör; a gözü kulak kesilen, gökyüzüne kulak ver.</p>

  <p class="normal">Canın selâmını duy da sözden kurtul; ol sözünün şekline bak da şekillere dalmaktan halâs ol.</p>

  <p class="normal">Yürü git be hoca dedim; ne olursan ol; ben arı duruyum, yepyeni bir hürüm, fakat tortulu şarap satana kulum köleyim,</p>

  <p class="normal">(s. 257) Senin korkun, ümidin akla musallattır ancak; yem ve tuzağın vahşi kuşları avlar ancak.</p>

  <p class="normal">Derdinin tortulu şarabını satan, beni korumasına alalı bunlardan kurtuldum, bahsetme bana bu işlerden, senin işin bunlar, çalışadur.</p>

  <h3 class="h2baslik" id="calibre_toc_1539">LIII</h3>

  <p class="normal">Başımı vursa yere düşer, ona secde eder başım; arslan kanımı içer benim, bense bundan zevk alırım.</p>

  <p class="normal">A av arslanı, benden çekme pençeni; aman çekme ki milyonlarca kere bu, minnet benim canıma.</p>

  <p class="normal">Pişmiş et yiyen, pişmiş et yer; sevgilinin aşkıysa çiğ et yer; güzelim, çiğ benim, hem de pişmesine imkân bulunmayan çiğim ben.</p>

  <p class="normal">Sen, söyle diye davul dövmedesin; bense bir davul gibiyim sana; senin boynuna asılmışım, davul gibi boyuna vurmadasın bana.</p>

  <p class="normal">Bütün sarhoşların kulaklarını ha bire aşk çeker; senin aşkın Davud’undur senin, demir muma dönmüştür ona karşı.</p>

  <p class="normal">Gönül bütün malını, gelirini kumara harc eder gider, çırçıplak kaldı mı onun mahzeninden mal mülk verilir ona.</p>

  <p class="normal">Gönül sözle dopdolu, kol kanat açıp uçmak istiyor; fakat olgunluk ışığının parıltısı onu böyle dilsiz bir hale getiriyor.</p>

  <h3 class="h2baslik" id="calibre_toc_1540">LIV</h3>

  <p class="normal">Gene hekim hastasının kapısından içeri girdi, inayet elini kendisinden ayrılmış âşıkın başına koydu.</p>

  <p class="normal">Gene o güzel, o hekime gitti de onun o bol şerbetini içti, ciğerini o şerbetle kandırdı.</p>

  <p class="normal">Onun şerbetini kapıp içince varlığından geçti; artık bakan, gören de birlik sâkîsi, bakılıp görülen de; bir oldu kaldı.</p>

  <p class="normal">Tatlı şerbetine acılık yok, olsa bile razıyım ya; bal yiyenin arının iğnesine de katlanması gerek.</p>

  <p class="normal">Bu upuzun ayrılık gecesi neden? Dur, sana söyleyeyim: O güneş, kendi örtülü yüzüne kendisi fitne oldu da ondan.</p>

  <p class="normal">Her güzelin kendi yüzünden, gözünden, kendi güzelliğinden haberi olmayışı bir rahmettir; yoksa ortada görünüp duran yüzünü hemen örtü altında gizlerdi.</p>

  <p class="normal">Kendi güzelliğine âşıksın, fakat kendinden de gizlisin sen; şu çıplak bedenine buluşma elbisesini giyiver.</p>

  <p class="normal">Şükürler olsun ki aşk güneşi Koyun burcuna girdi; artık gönüllere de, canlara da ışığının besleyici aydınlığını, yetiştirici ıssısını salar durur.</p>

  <p class="normal">Şükürler olsun ki Mûsa, Firavun’a tapanların hepsinden de kurtuldu; gene buluşma yerine, söz verilen anda gider, gene kendi Tur’una çıkar.</p>

  <p class="normal">Can İsa’sı geldi de Âzer’e üfürdü; Âzer o afsunla dirildi, mezarından çıktı.</p>

  <p class="normal">Gene Süleyman geldi, cin, peri hep toplandı; Süleyman hepsine de yüzüğünü, fermanını gösterdi.</p>

  <p class="normal">A sâkî, bunu tamamlamamı istiyorsan mahmur dudağıma bir söyletici şarap sun.</p>

  <h3 class="h2baslik" id="calibre_toc_1541">LV</h3>

  <p class="normal">A hoca, bize ne diye yüzünü ekşitmişsin? Yürü git şu seker yurdundan; hiç orda ekşi suratlı biri var mı?</p>

  <p class="normal">Gönül şeker yurdundan şeker bile utanır; sen nerden geldin böyle kaşı çatık, ekşi suratla.</p>

  <p class="normal">O dudular gökyüzünde şeker yemedeler; sen ne diye göklere uçmazsın, ne diye suratını asmışsın, yüceleri inkâr edersin?</p>

  <p class="normal">Düşünce meydanının Rüstem’i, kızoğlankız gelinlerle buluştuğu, görüştüğü vakit yüzünü ekşitir mi hiç?</p>

  <p class="normal">Seher çağında şarap içen, gündüzün arslan avlar; fakat ayran içen kişinin bugün de suratı ekşidir, yarın da.</p>

  <p class="normal">* İnanç sahibi de, inanç da, din de zevklidir, tatlıdır; sen nerde gördün helva tablasının ekşi olduğunu?</p>

  <p class="normal">Bütün bu ekşilikler sende şu yüzden toplandı: Cins, cinsine gider, ekşi de ekşiye koşar, onunla kopuşur.</p>

  <p class="normal">Vallahi güneşin ışığıyla, ısısıyla olgunlaşmayan meyve, şekerkamışı bile olsa ekşidir ancak.</p>

  <p class="normal">Aşk güneşinin yakışına sabır gerektir, sabret; şu ekşi yol yordamına bak da iki üç günceğiz dayanıver gitsin.</p>

  <p class="normal">Kimi ekşi görürsen bil ki ateşten kaçmıştır o; gölgede kalan koruk baştan ayağa dek ekşidir.</p>

  <p class="normal">Gönülden vaad etmişsin, vaadine vefa et; dâvaya kalkışınca arslanlaşma; iş geldi çattı mı suratını ekşitme.</p>

  <p class="normal">* Mustafâ’ya bak, bir ancağız suratını ekşitti de Tanrı yüzünü ekşitti diye darıldı âdeta.</p>

  <p class="normal">Sus, iftira etme, o ekşi yüzlü değildir amma bilen kişiler bâzı bâzı, mahsustan yüzlerini ekşitirler.</p>

  <p class="normal">O, şekerden yaratılmıştır, gönlü de şekerlerle dopdoludur; fakat çocukları terbiye ederken lala yüzünü ekşitir.</p>

  <h3 class="h2baslik" id="calibre_toc_1542">LVI</h3>

  <p class="normal">Hocam, sevgilinin huyunu yanlış anlamışsın sen; işinin sonucu hakkında gevşek bir zanna, kötü bir şüpheye kapılmışsın sen.</p>

  <p class="normal">Gül yüzlülerin hevesine düşmüş; beyhude işlere kapılmışsın; hey gidi hey; ne olurdu bir de nar çiçeğine benzeyen kendi yüzünü görseydin.</p>

  <p class="normal">Korkudan topallayasın da yolundan kalasın, yürüyüşünden olasın diye, yol kesenler yaşayışa ölüm adını taktılar.</p>

  <p class="normal">Kulak ver de kulağına bir küpe takayım; çünkü o halkayı taktım da lâfa, söze doydum ben.</p>

  <p class="normal">Yanıma gel, hoşum, güzelim ben, bağrıma basayım seni; çünkü gelirim, varım yoğum hep senden gelmede benim.</p>

  <h3 class="h2baslik" id="calibre_toc_1543">LVII</h3>

  <p class="normal">Gene padişahımızın kapısına geldik, konduk; gene can kolunu, can kanadını bir hoşça açtık.</p>

  <p class="normal">Gene kutluluk geldi, eteğimizi çekti bizim; gene gökyüzüne kurduk çadırımızı, sayvanımızı biz.</p>

  <p class="normal">Şeytanın da yüzü, gözü, yüzümüzden ululuğa erişti, perinin de; can hüthütü gene Süleyman’ına döndü, kavuştu.</p>

  <p class="normal">Sarhoşlarımızın sâkîsi, şeker yurdumuz oldu bizim, can sâkîsi, o perişan, kıvırcık, o simsiyah saçlarını çözdü, açtı gene.</p>

  <p class="normal">Dün sevgili bana dedi ki: Şu devranın elinden nicesin? Gülen bahtını, gülen devletini gören kişi nice olur ki?</p>

  <p class="normal">Mısır’ın bile görmediği o şekeri, şükürler olsun ki ben dişimin dibinde buldum.</p>

  <p class="normal">Altınsız, başsız başbuğuz; maiyetsiz, adamsız büyüğüz; şekerkamışlığımızdan şekerler yiyip duruyoruz.</p>

  <p class="normal">Sen eşi bulunmaz bir altınsın, hiç kimse müşteri değil sana; sen o kuyumcunun işine yararsın; yürü, madenine git.</p>

  <p class="normal">Ay devri ömürleri kısaltır, azaltır; halbuki sevgilimiz kendi devrine upuzun bir ömür ihsan etti.</p>

  <p class="normal">Gönül, Şemseddin’in hevesiyle Tebriz’e gitti; yürü, var git kendi yurdunun ta içine, gir oraya da altın ara a gönül.</p>

  <h3 class="h2baslik" id="calibre_toc_1544">LVIII</h3>

  <p class="normal">Süleyman’la hoşuz biz, deve-periye olmaz olun de; güzelliğin hadden aştı, işven, cilven olmayıversin, ne olur ki?</p>

  <p class="normal">A varım yoğum benim, a malım mülküm benim, şu gönlüm sana karşı doğru; altın canım yeter bana, altın mührüm yokmuş, varsın olmasın.</p>

  <p class="normal">Herkesin gönlünü çeken aşk nasıl bir ateştir; ona kul köle olmak ne de güzeldir, ne de hoş; mülküm, saltanatım yokmuş, olmasın gitsin.</p>

  <p class="normal">Bir uğurdan işten güçten el çektir bana; kupkuru et dudaklarımı, hiç mi hiç nemi kalmasın varsın.</p>

  <p class="normal">Canım aşk kadehiyle baştan başa aşk madeni oldu; Tanrı erlerinin yoldaşı er de olmasın, dişi de, ne çıkar?</p>

  <p class="normal">Senin gölgen önde de elimi tutar, feryadıma erer, artta da; o fidanın gölgesi yeter, meyvesi yokmuş, olmayıversin.</p>

  <p class="normal">Can, Tebrizli Şemseddin’in yüzünden arındı, güzelleşti, Çin’e döndü; bundan başka bir perde yırtan vermeyecekmişsin bize, varsın olmasın.</p>

  <h3 class="h2baslik" id="calibre_toc_1545">LIX</h3>

  <p class="normal">Dün sevgili kendinden geçmiş, sarhoş bir halde yoldan çıkageldi; a tövbe edenler, tövbeyi sel götürdü dün.</p>

  <p class="normal">Aşk dün aklı alt etti de başını ezdiyse ne çıkar? Dün aşkın yüceliğinden başımız göklere erdi.</p>

  <p class="normal">Yeni bir baht, yeni bir devlet belirdi, dünya tuzağını yırttı gitti; şükürler olsun ki güzelim kuş kafesten kurtuldu dün.</p>

  <p class="normal">Yedi göğe de sığmayan, meleklerden bile gizlenen, dün şu toprak yeryüzünden beliriverdi.</p>

  <p class="normal">Elinden Cebrâil’in gönlü bile yaralanmış olanın, dün kanadı kırık bir kuş gibi gönlü yaralandı gitti.</p>

  <p class="normal">Arslanların bile boyunlarını koparan olgun aklı, dün elsiz-ayaksız âşık tuttu da, boynunu bağlayıverdi.</p>

  <p class="normal">Gökyüzünün şişesi güneşin yalımından bile çatlamadı da dün gölgesi olmayan birinin gölgesini gördü, kırıldı gitti.</p>

  <p class="normal">Âşıklar gibi güneşin peşine düşen Ay, uzun bir ayrılıktan sonra gizleniverdi dün.</p>

  <p class="normal">Kusuru yüzünden aklın da, vehmin de ermediği zata aşk el attı, bir vurdu da ortaya çıkıverdi o.</p>

  <p class="normal">Hayal olan her şey buluşma gününde gerçekleşir; dün gece nice yokluk hayali varlığa geldi gitti.</p>

  <p class="normal">A kılavuz, sus, susman söylemektir; zaten dün gece fısıltıyla konuşulan sözler yüzünden başın da uzadı senin, kulağın da.</p>

  <h3 class="h2baslik" id="calibre_toc_1546">— F —<br class="chapter"/>
  LX</h3>

  <p class="normal">(s. 258) Canların Kâbe’sisin sen, çevrende tavaf etmedeyim; kuzgun değilim ki yıkık yerlerin üstünde dönüp dolaşayım.</p>

  <p class="normal">Bundan başka sanatım yok, bundan başka işim gücüm yok; sanatım da gökyüzü gibi gece gündüz dönüp durmak, işim gücüm de.</p>

  <p class="normal">Güzelimin önünde secdeye kapanmaktan, dilberimin çevresinde dönmekten daha güzel bir iş var mıdır; sevgiliden daha güzel bir sevgili kimdir ki?</p>

  <p class="normal">Pılımı pırtımı hacca çektim, orda yerleşmeyi kurdum; pılımı pırtımı Arap aldı, götürdü; yerleşip karar etmemi dönüp dolaşma aldı gitti.</p>

  <p class="normal">Susuz, uykusunda havuzdan, testiden başka ne görür? Ben de seninle buluşup kavuşmaya susuzum; çevrende dönüp dolaşmayı nasıl bırakabilirim?</p>

  <p class="normal">Secdeye kapandım mı varlıktan kurtulur giderim; tavafa başladım mı Kâbe şefaatçi olur bana.</p>

  <p class="normal">Akıllı hacı niceye bir yedi yedi tavaf eder durur? Ben deli divane bir hacıyım, kaç kere döndüğümü saymam bile.</p>

  <p class="normal">Güle dedim ki: Diken de nedir? Sür gitsin onu; dedi ki: Gül yüzüm onun çevresinde çok döndü dolaştı.</p>

  <p class="normal">Hava ateşe, duman sana lâyık değil dedi; ateş, bırak da kıvılcımlarımın, yalımlarımın çevresinde dönsün dursun dedi.</p>

  <p class="normal">Aşk beni övdü de dedi ki: O, her gece Ay gibi, başıyla, yüzüyle izimin tozuna uyar, o tozun çevresinde tavaf eder gider.</p>

  <p class="normal">Gökyüzü gibi bastığım toprağa secde eder; kadeh gibi mahmurluğumun çevresinde döner durur.</p>

  <p class="normal">Hocam, avın önüne düşüp koşmam şaşılacak bir şey değil; asıl şaşılacak şey şu ki avım benim çevremde dönüp durmada.</p>

  <p class="normal">Şu dört tabiatı dört hammalın sırtı say; tabut gibi gelip de dört tabiatımın çevresinde dönüp durma.</p>

  <p class="normal">Şu ilin yelinde sevgilinin kokusu var; yoksa böyle karanlık bir ilde dönüp durur muydum ben?</p>

  <p class="normal">Ona yutulmaya, onun varımı yoğumu alıp götürmesine âşıkım ben; öyle olmasaydım hiç böyle onunla kumar oynamak için dönüp dolaşır mıydım?</p>

  <p class="normal">Yüce bir selviyim, güzün de güzelim, yemyeşilim; ilkbaharın çevresinde dönen, ilkbaharı özleyip bekleyen ot değilim ben.</p>

  <p class="normal">Kalkansız, kalenin etrafında dönüp dolaşmaman için kıskançlık ordumuzdan kaza okları gelip durmada.</p>

  <p class="normal">A gam, bir kerpice benzeyen varlığımı ez, toza döndür de toz gibi o ata binmiş güzelimin çevresinde döneyim gitsin.</p>

  <p class="normal">Yeter artık, balıklar gibi suyun içinde sus da tava gibi ateşimin üstünde dönme.</p>

  <h3 class="h2baslik" id="calibre_toc_1547">LXI</h3>

  <p class="normal">Şarap gerekmez bana, tortulusuna da boş vermişim, arı durusuna da; kendi kanıma susamışım ben, savaş vakti geldi çattı.</p>

  <p class="normal">Keskin kılıcı çek, hasetçilerin kanlarını dök; dök de bedensiz baş, bedenin çevresinde dönsün dursun.</p>

  <p class="normal">Bütün âlemin dağını del, kanımızdan bir deniz meydana getir; getir de toprak da, kum da bol bol kan yudumları içsin, kana doysun.</p>

  <p class="normal">A benim gönlümden haberdar olan, yürü, var git, ağzımı tutma benim; yoksa gönlüm yarılır da o yarıktan kan fışkırır.</p>

  <p class="normal">Savaşa kulak asma, hiç ürkme sakın; padişahlık, yiğitlik, böyle elini bağlamakla olmaz.</p>

  <p class="normal">Ben ateşin içine dalacağım, ateş lokması yiyeceğim; kibrit taşına benzeyen canın göbeğini neyle kestiler zaten?</p>

  <p class="normal">Ateş oğlumuzdur, bize susamıştır, bizim tutsağımız olmuştur; bâri ikimiz de bir olalım da aramızdaki ayrılık, aykırılık bitsin gitsin.</p>

  <p class="normal">Onun çıtırtısı, dumanı nedendir? İki renkliliği bitmemiştir de ondan; odun halinde kaldıkça çıtırtısı lâf değil elbet.</p>

  <p class="normal">Hattâ yarı yansa bile henüz kömürdür; gönlü susuzdur, yüzü karadır; buluşmayı, gerdeğe girmeyi ister o.</p>

  <p class="normal">Ateşse ona, yürü git der, sen kapkarasın, bense bembeyazım. Odun da ona evet der, sen yanmışsın, bense yanmamışım, kalakalmışım böyle.</p>

  <p class="normal">Kömürün o yana da yüzü yoktur, bu yana da; iki dost arasında, karanlıklarda yapayalnız kalmış gitmiştir.</p>

  <p class="normal">* Gurbete düşmüş Müslüman gibi ne halka bir yol bulabiliyor, ne padişahlar padişahına; ince ağrı gibi bir yanda yamanıp kalmıştır.</p>

  <p class="normal">Hattâ Zümrüdüanka gibi bütün kuşlardan yüce olduğu halde göğe yol yoktur ona; Kafdağı’nda kalmıştır o.</p>

  <p class="normal">Sana ne diyeyim, ne söyleyeyim ki ekmek kaydına dalmış, gamlara batmışsın; lâm gibi belin bükülmüş, kâf gibi gönlün daralmış.</p>

  <p class="normal">Hadi, davran a fitneler arayan, o testiyi çal taşa; çal da ırmağın suyunu çekmeyeyim, avuç avuç su içmeyeyim ordan.</p>

  <p class="normal">Sakalıktan vazgeçeyim de denize batayım; savaştan, ayrılıktan uzaklaşayım; suçumu söylemekten bile haberim olmasın artık.</p>

  <p class="normal">Tertemiz canlar gibi toprak altında, sözü bırakayım, susayım gitsin; hani onların da bedenleri tıpkı gelin gibidir, toprak onlara yorgandır âdeta.</p>

  <h3 class="h2baslik" id="calibre_toc_1548">— K —<br class="chapter"/>
  LXII</h3>

  <p class="normal">Seher çağı ona, a doğunun padişahı dedim; yaratana and olsun ki eşin örneğin yaratılmamıştır.</p>

  <p class="normal">Kadrin bilinmez, anlaşılmaz; vaadinde hilâf yoktur; a yücelerden yüce padişah, kapın hiç mi hiç kapanmaz?</p>

  <p class="normal">Bedenim bir hardal tanesi sanki; onu hayretlere salan yakıp yandırmış; depremlere düşmüş, boyuna tir tir titriyor. Kimdir seni görüp de kendinden geçmeyen?</p>

  <p class="normal">Öyle bir hale geldim ki varım, fakat var olan ben değilim; yanımda senden başka ne varsa yoktur; a ganî padişah, sana zıt olan aldanmıştır, ahmaktır.</p>

  <p class="normal">A benim canım, a benim söz bilir, söz anlar canım, hiç kimse yoktur ki senin yüzünü görsün de oyunda at sürüp herkesi mat etmesin.<sup class="calibre2"><a href="../Text/divanson_split_551.html#footnote-400-45" id="footnote-400-45-backlink">[45]</a></sup></p>

  <h3 class="h2baslik" id="calibre_toc_1549">LXIII</h3>

  <p class="normal">Gene aşk Zümrüdüanka’sı, o Kafdağı’ndan çıkageldi; gene candan aşk naraları, aşk hay-huyları duyulmaya başladı.</p>

  <p class="normal">Gene aşk denizinde akıl kayığını uşatıp dağıtmak için timsah gibi başını kaldırdı aşk.</p>

  <p class="normal">Yokluk tertemiz gönüllere göğsünü açtı. Aşkın tertemiz gönlünü Tur Dağı’nın içinde gör de seyret.</p>

  <p class="normal">Gene âşıkların gönül kuşu yeni bitmiş kanatlarını açtı; göğüs kafesinde geniş mi geniş bir aşk âlemi buldu.</p>

  <p class="normal">Aşkın canına canlar katan, gönlüne gönüller varan sevgiliden, iş dostlarının başına her nefeste saçılar saçılıyor.</p>

  <p class="normal">Fitneler koparan akıldı, çekilip bir yana gitti, oturdu. Şimdi bak da seyret, her yanda aşk fitnesi, her tarafta aşk neşesi var.</p>

  <p class="normal">Akıl bir ateştir gördü de işte dedi, bu aşk, bizse kamışız. Fakat aşk, ancak aşkın görür gözünü, can gözünü görür.</p>

  <p class="normal">Aşk, hafif bir sesle yüce bir sesleniş kopardı da a yüce gönül dedi, yücelere uç da aşkın yüceliklerini gör.</p>

  <p class="normal">Tebrizlilerin padişahı Şemseddin’de, tertemiz canların neşesini, aşka düşmüş gönüllerin can gözlerini seyret.</p>

  <h3 class="h2baslik" id="calibre_toc_1550">— L —<br class="chapter"/>
  LXIV</h3>

  <p class="normal">Şu açık meşrepli güzellere, ululuk ıssı Tanrı’nın has bahçesinde kaynak başı, çayırlık çimenlik, durup oturulacak yer oldu; şuhluk, hırsızlık helâl.</p>

  <p class="normal">Yol kesmeyi yol bilen becerir; eve girmeyi, hile düzen yapmayı güzellikten anlayan başarır.</p>

  <p class="normal">Dünya ehli örümcektir âdeta, hepsi de eşekarısı avlar durur; onlardan hiçbiri de tam olarak usanmaz bu işten.</p>

  <p class="normal">Evde gizlenmiş hırsızı kim görür, kim söyler? Safrana dönmüş yüz, arı duru suya benzer gözyaşı.</p>

  <p class="normal">Gözyaşı neden akar? Bir ateşi söndürmek için. Bet beniz neden sararır solar? Hali anlatmak için.</p>

  <p class="normal">Âşıkların yanaklarına akan gözyaşları, sana, kapı yanındaki saftan hemen kalk da aşkın tapısına git der durur.</p>

  <p class="normal">Yüzün sarılığı sevgilinin al al yanaklarının aynasıdır; gözyaşı da yüz göz sahifelerine yazılar yazar, sayılar dizer.</p>

  <p class="normal">Şu Habeş toprağın yüzündeki bunca güzellik, bunca alım, gayb âlemindeki aydan parlayıp vuran olgunluk ışığının parıltısıdır.</p>

  <p class="normal">Hele bir iki gün dayan; bu parıltı, bütün bu güzelliğiyle, bütün bu ışığıyla gene aslına gider, onunla birleşiverir.</p>

  <h3 class="h2baslik" id="calibre_toc_1551">LXV</h3>

  <p class="normal">Ömrüne and olsun a biricik güzelim benim; a olgunluk derecelerinde eşi, dengi olmayan dayancım benim, dertlere battım, gamlara daldım, kalk, gel artık.</p>

  <p class="normal">A beni dertlerden kurtaranım, a benim eşim dostum, a meclise Ay kesilen güzelim; yüzün dolunay, ağzının yâri helâl şarap.</p>

  <p class="normal">Canın vefa denizi, rengin ayrılık parıltısı. Ömrüne and olsun, korkmasaydım a ululuk ıssı, Tanrı derdim sana.</p>

  <p class="normal">Âlemdekileri aşkla eritirsin de hepsinin yürekleri yatışır; görünmeyen şeyler görürler; sen hayali bile lâtif bir güzelsin.</p>

  <p class="normal">Canları huzura kavuşur; bedenleri sarhoş olur gider; onlarla tutar, ağrı-koca sağraklar bulunan bir mecliste oturursun sen.<sup class="calibre2"><a href="../Text/divanson_split_552.html#footnote-400-46" id="footnote-400-46-backlink">[46]</a></sup></p>

  <h3 class="h2baslik" id="calibre_toc_1552">LXVI</h3>

  <p class="normal">Güneş ululuk ışığının otağını kurmadıkça, gündüz kuşları nerden kanat çırpıp halka kuracaklar?</p>

  <p class="normal">Güneşin bakışıyla yeryüzü lâlelik kesildi; böyle bir zamanda evde oturmak, vebalin de vebalidir doğrusu.</p>

  <p class="normal">(s. 259) Güneş kılıç çekti, şafağın kanını döktü; yüzüne feda olsun; binlerce şafağın kanı helâldir o yüze.</p>

  <p class="normal">A âşık, gözünü aç da can göğüne bak; onun yüzü Ay gibi, benim boyumsa yeniaya benziyor.</p>

  <p class="normal">Ölümsüzlük kadehi her nefeste, ben onun lûtfuyla şişe kesilmişim, sağrağı dudağı dudağına dopdolu diye hali anlatıp durmada.</p>

  <p class="normal">Göz uykuyla dopdoluydu; padişahım vakit gece dedim; benim yüzüm ortadayken gece olsun, işte bu mümkün değil dedi.</p>

  <p class="normal">Sabah mavi bir renkteyse gündüz olduğunda henüz şüphe vardır; fakat gün yarılandı mı artık dedikoduya yer yoktur.</p>

  <p class="normal">Sen de can güneşinin yüzüne dikkatli bak; fakat benim gözümle bak, benim görüşümle seyret de güzelliği gör.</p>

  <p class="normal">Onun değirmisinin parıltılarında padişah Şemseddin’in, o Tebriz’e ziynet olanın sûreti vardır; kutlu, yomlu bir sûrettir o.</p>

  <h3 class="h2baslik" id="calibre_toc_1553">LXVII</h3>

  <p class="normal">Gözün her solukta benim gözümle dedikodusuz, sessiz, sözsüz, aşk dersine ait bahislere girişir, sorular sorar, cevaplar verir.</p>

  <p class="normal">Gâh kadehimin dudağı gibi beni arıklaştırır, inceltir; gâh çuvala girmem için semirtir beni.</p>

  <p class="normal">Beni toya çekti mi ben de arslanin kulağına yapışır, çekmeye başlarım; fakat yüzünü gizledi mi de çakalın derdinden feryada başlarım.<sup class="calibre2"><a href="../Text/divanson_split_553.html#footnote-400-47" id="footnote-400-47-backlink">[47]</a></sup></p>

  <p class="normal">Nakışa, sûrete bakmaya başladım mı a puta tapan der bana; mala mülke göz attım mı da tutar, kulağımı çeker.</p>

  <p class="normal">Ona, a güneş derim; bütün gönüllere doğ, bütün gönülleri parlat; bütün âlem senin güzelim nurunun zerresine ehildir, ıyâldir, ona muhtaçtır.</p>

  <p class="normal">A güneş, dağın, bulutun ardından baş göster; her bakışta sözsüz, sessiz, hali anlat.</p>

  <p class="normal">Çorak, tuzlu toprağın ciğerinden o tertemiz suyu çekme; ululuk nurunun parıltısını o güzellikten men etme.</p>

  <p class="normal">Ay’ın nuru, o nurların meleği bir göründü, bir cilvelendi mi, can baştan başa nur olur, akıl bağlardan-kayıtlardan kurtulur,</p>

  <p class="normal">Onun şarabını içmişsin; peki, neden darmadağınsın? Yüzünün bağını bahçesini görmüşsün; hadi, aç kolunu kanadını, uç gene.</p>

  <p class="normal">Gene sarhoş oldum, başım dönüyor, elden, ayaktan bahsetme; sözün geri kalanı gerekse sana, gece git de yarın gel.</p>

  <h3 class="h2baslik" id="calibre_toc_1554">— M —<br class="chapter"/>
  LXVIII</h3>

  <p class="normal">Kim ölür giderse düşmanı dost olur; benim düşmanımsa ölümümden kör olur gider vesselâm.</p>

  <p class="normal">O şekerkamışlığı beni tutar, şekerin ta içine çeker; böylesi ölüme canım, gönlüm kul köle olsun.</p>

  <p class="normal">Ad san kaygısı halkı yanıltmıştır da badem şekeri gibi tatlı mı tatlı ömre ölüm adını takmıştır.</p>

  <p class="normal">Bunun içindir ki Peygamber, yokluk haznedir demiştir; aşağılık kişiler yanılsınlar diye hazneye yokluk adını vermiştir.</p>

  <p class="normal">Vahiy onlarda olur; hani ham kişinin olgun, sızırılmış altına yol bulamaması için defineyi yıkık yerlere gömerler ya; onun gibi işte.</p>

  <p class="normal">Dedim ki: Ey can, bak da gör, gönlümün üzengisi pek gevşek, pek dar. Dedi ki: Bundan böyle bilgisizlikle dizgin kasıp kaçma benden.</p>

  <p class="normal">Kaçma da başından geçen şeylerin sonucu dileğince olsun; felek kır atı boyuna senin altında olsun; sana râm olsun.</p>

  <p class="normal">Sen ölümün ölümsüz bir yaşayış olduğunu bilseydin, gönlün hiç korkmazdı, durmadan onu isterdin.</p>

  <p class="normal">Sus, dudağını yum da ağızsız şekerler çiğne; varlığından yok ol da tamamıyla onunla varlığa ulaş.</p>

  <h3 class="h2baslik" id="calibre_toc_1555">LXIX</h3>

  <p class="normal">A şarap dudaklı, daha yakına gel de hepimiz deli divane olalım. A inci, daha yakına gel de hepimiz deniz kesilelim.</p>

  <p class="normal">Halka gibi bölük bölük, el ele verelim de topumuz da taklalar atarak sarhoşça denize doğru koşalım.</p>

  <p class="normal">Aşk denizinin kıyısında yeniden bitelim, boy atalım. Hâaaay, nerde gül bahçesi? Biz daima yeniyiz, daima yeni.</p>

  <p class="normal">Gül bahçesinin ciğerinden yepyeni bir yalım gibi çıkalım; ateş gibi yüzümüzle zaten yüzlerce ışığın mayasıyız, aslıyız biz.</p>

  <p class="normal">İncimiz yüz gösterdi amma denizin o yanından yüz gösterdi; ah, sen bu yandansın, bizse o yandanız, ah.</p>

  <p class="normal">A tek binici, başındaki tacı oynat böylece; tacına inci de biziz, atına arpa da biz.</p>

  <p class="normal">Kim biriz derse darağacına asarız onu; fakat ikiyiz diyeni de ateşlere yakarız.</p>

  <h3 class="h2baslik" id="calibre_toc_1556">LXX</h3>

  <p class="normal">A beni korkutmak için yüzünü ekşiten güzelim; a beni ağlatmak için şeker gibi gülüşünü gizleyip somurtan dilberim.</p>

  <p class="normal">Ben yüzümü ekşitmedim; çünkü senin yüzünden tamamıyla şekerim ben. Ağlamak bedenin nasibidir, bense can incisine mensubum.</p>

  <p class="normal">Ateşin ta içine gideyim de tazeleşeyim, güleç bir hale geleyim, kızıl altına döneyim; çünkü o madenin altınıyım ben.</p>

  <p class="normal">Ateşin gönlünde senden başkasını görürsem taşla, öldür beni; buna lâyığım çünkü.</p>

  <p class="normal">Seni çekip yanıma almadıkça işrete hiç mi hiç oturmam; seni tutup kaldırmadıkça hiç mi hiç ayağa kalkmam.</p>

  <p class="normal">Şu gönlüm bir başka adam oldu da hele seyredin beni; başımı, alnımı öpüp duruyor.</p>

  <p class="normal">Hayrola a gönül dedim, bu hal ne? Sen baştan başa ışık değil misin, ben de karanlıklar adamı değil miyim?</p>

  <p class="normal">Sen bensen, ben de sensem bu şaşkınlık ne, neden geçmişsin kendinden? Gönül sarhoşça güldü de bilmiyorum ki dedi.</p>

  <p class="normal">* Yürü, olmayacak şeyi isteme; dilin gücü kudreti yok; ben Kehf sûresiyim, sen uyurken okumaktasın beni.</p>

  <p class="normal">Şeklim, sûretim, gönlün huzurunda hemencecik yüzüstü yerlere yıkıldı da ey rabbânî gerçeğim benim, doğru söyle dedi.</p>

  <p class="normal">Gönül de, bu şaşkınlık dedi, Tanrı Şems’inin görünüşündendir; Tebrizlilerin o övüncündendir; ben de onda yok olmuşum zaten.</p>

  <h3 class="h2baslik" id="calibre_toc_1557">LXXI</h3>

  <p class="normal">Bizim yanımıza gelmektesin, hoş bir insansın sen; biz de hoşuz. Görünüşte ateşiz amma sana abıhayatız biz.</p>

  <p class="normal">Sen bir güvercin yavrususun, bu yuvada doğmuşsun; sen kendiliğinden bu yana gelmezsen biz zorla çekeriz seni.</p>

  <p class="normal">Tapımızda ol, biz o güzelin tapısındayız; onun şarabıyla sarhoş olmadayız; ondan şarap içmedeyiz biz.</p>

  <p class="normal">Dağ gibi olduğumuz yerde duruyoruz amma sel gibi akıp gitmedeyiz. Böylece susup durmadayız amma gök gürültüsü gibi naralar atmadayız biz.</p>

  <p class="normal">Gerçi felek gibi biz de adamı suçsuz öldürüyoruz amma senin deniz gibi bir canın var; avcuna koy da gene gel.</p>

  <p class="normal">Şu beş duyguya sahip oluşta nöbetimiz beş günceğiz ancak; şu altı yan var ya, altısına da padişahlar padişahıyız biz.<sup class="calibre2"><a href="../Text/divanson_split_554.html#footnote-400-48" id="footnote-400-48-backlink">[48]</a></sup></p>

  <p class="normal">Aşk zurnasının peşine düşmüşüz; nefesimiz keskin, sesimiz gönül okşamada; çünkü çeng gibi can damarını çalmadayız, senin için ağlayıp inlemedeyiz.</p>

  <p class="normal">Aşk dâvasına girişmişsin; dâvan doğruysa yatak yastık arama; biz madene sahip olma derdiyle hastalanmadık ki o yastığa, o döşeğe âşık olalım.</p>

  <p class="normal">Gökyüzünün ışığı, Tebriz’in övüncü, bizim Şemseddin’imizdir; o güneşin yüzünden içimiz gökyüzüne dönmüş, biz de Ay kesilmişiz.</p>

  <h3 class="h2baslik" id="calibre_toc_1558">LXXII</h3>

  <p class="normal">Niceye bir habersizce gideceksin? Sonucu dama bak. Hattâ dam da ne oluyor? Söyle, gök kubbeye bak de.</p>

  <p class="normal">Olur ya, ansızın can gibi Ay’la bir cilvedir olur; yüzlerce Ay, yüzlerce Güneş, o Ay’ın yüzüne kuldur köledir.</p>

  <p class="normal">Onun aşkının hevesiyle dokuz gök çark vurup dönüyor. Canla gönül onun şarabından kadeh kadeh doldurup içiyor.</p>

  <p class="normal">O bir göründü, canlara bir vurdu, bir ışıdı da can şarabını içmek mubah oldu, yiyip içmek, yatıp uyumak haram edildi.</p>

  <p class="normal">Bön dünya, a yel dedi, ne haber? Yel, korkudan dedi, bir soluktan başka hiçbir şeyden haberim yok vesselâm.</p>

  <h3 class="h2baslik" id="calibre_toc_1559">LXXIII</h3>

  <p class="normal">Senin dilencileriniz; aç kapıyı a güzel; dilencilere bir soluk ihsanda bulun a yüceler yücesi.</p>

  <p class="normal">Dünyaya aman verensin, cihana cansın sen. Ağız senin kereminle, senin ihsanınla her an gülüp durmadadır.</p>

  <p class="normal">İki dünyaya da emniyet veren sensin; insanın, insanlığın aslısın, özüsün sen. Bak da gör, işte şimdicek ordunun üstüne Habeş ülkesinden asker geldi çattı.</p>

  <p class="normal">Senin davulun geldi, senin en aşağılık habercin ulaştı mı her dilenci, davul, bayrak sahibi bir padişah kesilir.</p>

  <p class="normal">Hiçbir gam, neşemizden canını kurtaramasın diye yardım bayrağı gönderdi, işret ordusu yolladı.</p>

  <p class="normal">Dilenciye lûtuf fermanın geldi mi, Arap kılıcını çekelim de Türklerin başına vuralım (güzellere bile tenezzül etmeyelim).</p>

  <p class="normal">Arada hiçbir korkuyu bırakma, aman diye bağır; çünkü can korkusuyla işret, bir arada olamaz.</p>

  <p class="normal">Sevgiyi kaynat, köpürt; çengin gönlünden o nağmeleri coştur; işretle, nağmeyle kulağı, şarapla karnı doldur da,</p>

  <p class="normal">(s. 260) Ta can Tebriz’ine, zamanın Şems’ine kadar arı duru bir halde varsın; varsın da ey ben, benim işte gelen desin.</p>

  <h3 class="h2baslik" id="calibre_toc_1560">LXXIV</h3>

  <p class="normal">Bu gece şu yoksulun bedeninden canı tamamıyla al, götür. Götür de dünyada bundan böyle ne adım kalsın, ne sanım.</p>

  <p class="normal">Şu anda sarhoşunum senin; bir sağrak daha sun da iki dünya da mahvolsun, çıksın gözümden vesselâm.</p>

  <p class="normal">Senin lûtfunla yok oldum mu, sen neyi biliyorsan o olurum ben; yokluk kadehini alırım da kadeh kadeh üstüne şarap içer dururum.</p>

  <p class="normal">Can senin yüzünden yandı, parladı mı mumlar yakar, dünyayı ışıtır nurunla. Fakat senden yanmayan, tamamıyla hamdır, ham.</p>

  <p class="normal">Şu anda, soluk soluğa yokluk şarabını sun bana; tamamıyla yokluğa daldım mı artık ne evi fark ederim ben, ne damı.</p>

  <p class="normal">Senden gelen yokluk, cana canlar kattı mı, can senden gelen yokluğa binlerce varlık kul olsun, köle kesilsin diye sana karşı yüzlerce defa secdeye kapanır.</p>

  <p class="normal">Bana tas tas şarap sun da varlığımdan kurtar beni; şarap yüce kişilere sunulan bir nimet, akılsa aşağılık kişilere mahsus.</p>

  <p class="normal">Yokluğu dalgalandır da kapsın, götürsün beni; niceye bir korkuyla deniz kıyısında adım adım yürüyüp duracağım?</p>

  <p class="normal">Padişahım Şemseddin’in tuzağı Tebriz’de avladı beni; tuzağa düştükten sonra artık bana tuzaktan ne korku olabilir?</p>

  <h3 class="h2baslik" id="calibre_toc_1561">LXXV</h3>

  <p class="normal">Bir kere daha zerreler gibi oynaya oynaya geldik; çark vurarak çıkageldik o aşk göğünden.</p>

  <p class="normal">Aşk meydanının başında bir er olduk da gâh o uca at sürdük, gâh bu yana geldik.</p>

  <p class="normal">Sen böyleysen aşk yalvarır yakarır sana; lâyıktır da; fakat biz bundan da üstünüz, böyle gelmedik biz.</p>

  <p class="normal">Meclis ulusu sensin, meclistekiler de burda, hazır; hadi, o ateş gibi suyu getir, ekmek yemeye gelmedik biz.</p>

  <p class="normal">* Şükürler olsun ki kendini yaralayan dilenci gibi senin yüzünden candan olduk, olduk amma hemencecik de cana kavuştuk.</p>

  <p class="normal">A Tanrı Şems’i, aşkın kanıma susamış; ben de bunun için kılıcım, kefenim koltuğumda, çıkageldim işte.</p>

  <p class="normal">Tebriz’in tatsızlığını senin tuzundan, senin alımından başka hiçbir şeycik gideremez; a yeryüzünün övüncü, ben de işte bu yüzden zamanenin bir tatsızı gibi geldim tapına.</p>

  <h3 class="h2baslik" id="calibre_toc_1562">— N —<br class="chapter"/>
  LXXVI</h3>

  <p class="normal">A Müslümanlar, gene halk zincirlerini kırdı, gene insanlar zincirden boşandı; gene aşk âleme bir gürültüdür, saldı a Müslümanlar.</p>

  <p class="normal">Dostların dostluğu bizim canlarımıza düşman; fitnenin anası gebe kaldı a Müslümanlar.</p>

  <p class="normal">Ciğerler yakan, Zühre’yi bile yakıp yandıran bir ay yüzlü, dünyaya âfet kesildi; yüzümüzden bir meşaledir yaktı, tutuşturdu a Müslümanlar.</p>

  <p class="normal">İzinin tozu kutlu akıl, onun huzurunda çileye girdi; çilede şarap gibi coşup köpürüyor a Müslümanlar.</p>

  <p class="normal">Aşk belirdi, akıl yenini, yakasını yırttı; âşıka yeni bir iş güç geldi çattı a Müslümanlar.</p>

  <p class="normal">Aşktan lâf etmede; Ay’a damga basmada, geçer akçe gibi kullanmada; yol başında kervanların yollarını kesmede a Müslümanlar.</p>

  <p class="normal">Gece, gündüz oldu bize; çünkü gönlümüzü aydınlatan o güzel, Âdem’in sınandığı buğday başağı kesildi a Müslümanlar.</p>

  <p class="normal">Bir inciydi, bilgisizliğinden padişahların tacına takılmıştı; şimdi öküzlerin kuyruğuna çan oldu a Müslümanlar.</p>

  <p class="normal">Ayrılıktan, zevâlden feryat ediyorduk; şimdiyse zevkten, vuslat yüzünden feryat etmedeyiz; bilin ki boğazımızda tıkanıp kalmış daha da pek çok şükürler var a Müslümanlar.</p>

  <h3 class="h2baslik" id="calibre_toc_1563">LXXVII</h3>

  <p class="normal">Sonucu sarhoş oldun da ortaya düştün; fakat sen kendiliğinden sarhoş oluyorsun; dünyada senden başka kim var ki?</p>

  <p class="normal">Sonucu, felek kuşu kafesten kurtuldu; sonucu, istek oku yaydan fırladı.</p>

  <p class="normal">A kerem sahibi, niceye bir davulunu kilim altında çalacağız; a benim eşim dostum, sarhoşluğumuzu niceye bir gizleyeceğiz?</p>

  <p class="normal">Gene Elest’ten ses geldi. Gene iş işten geçti; sarhoş anlanır, bilinir; hele ağzının kokusu yok mu, şıp diye tanıtır sarhoşu.</p>

  <p class="normal">Saçma sapan sözlerimiz meyhanemizin kokusunu veriyor; şaraplarımız padişahlar padişahlarının ellerine sunuluyor.</p>

  <p class="normal">Toprağın her parçası rûh oldu, tertemiz can kesildi; artık ona toprak dünyası deme, her şeyi altın haline getiren iksirin mayası, özü de.</p>

  <p class="normal">Sen kemersin, biz beliz; yahut da sen belsin, biz kemeriz. İster kemer ol, ister bel; aşk ısısıyla ısınanlar sensiz kalmasın da.</p>

  <p class="normal">Gâh uğrulayacaksan gir içeri, gönül kesesini uğrula; gâh da beni uğru say, bekçi benim de.</p>

  <p class="normal">Gâh kurt gibi yoksulun koyununu kap; gâh çoban gibi hay-hay diyerek köpeği saldırt üstüme.</p>

  <p class="normal">Senin gibisini kimsecikler görmedi; zaten a benim canım, kimse de sensin ancak. Dünyada eşi, örneği görülmedik birisin, fışkırıp akan vefa suyusun dünyada.</p>

  <p class="normal">Aşk bir âlemdir amma âlemin de canıdır aşk. Sevgili gizlidir amma gizliliklerin de başıdır o.</p>

  <p class="normal">Gözün gözüme dedi ki: Ne de tamahkârsın; hem şekerimizi yiyorsun, hem armağan alıp götürüyorsun.</p>

  <p class="normal">Âlemde bulunan her beden, her can, senin toprağındır ancak; o izinin tozu belirmeyen güzelin hevesiyle hepsini de gaflete salmışsın.</p>

  <p class="normal">Sonra gene ansızın zinciri salladın mı da sınanma yönünden coşup köpürürler.</p>

  <p class="normal">Kâfir, mümin deme; iyiyi, kötüyü arama; hepsi de senin yüzünden yıkılmış, kendinden geçmiştir, oku afsununu hepsine de.</p>

  <p class="normal">Senin sarhoşun olmayan, senin işvelerine tapmayan kim? Kimdir senin elinde tavla zarı kesilmeyen? Aç kerem elini.</p>

  <p class="normal">Dağdan daha sağlam kimdir ki? O bile seni görünce aşkla dirildi, zamanede meşhur oldu gitti.</p>

  <h3 class="h2baslik" id="calibre_toc_1564">LXXVIII</h3>

  <p class="normal">Dudağımdan ansızın güle, gül bahçesine ait bir lâf çıktı; o gül yanaklı geldi de ağzıma bir tokat attı.</p>

  <p class="normal">Dedi ki: Padişah da benim, gül bahçesinin canı da ben; benim gibi birisinin tapısındasın da sonra filânı anıyorsun ha.</p>

  <p class="normal">Benim tefimsin sen, kendine gel de her adam olmayanın sillesini yeme; benim neyimsin sen, aklını başına devşir de herkesin nefesiyle feryat etme.</p>

  <p class="normal">Benim gibi bir Keykubad’ın, kem gözler ırak olsun benden, benim gibi bir padişahlar padişahının huzurunda küçücük kişilerden bahseden utanmaz mı ki?</p>

  <p class="normal">Bahçede yıkık yerleri anan kara kuzgundur. Baharın güz mevsimini anan kargadır.</p>

  <p class="normal">Bana el atmışsın, benim kucağımdaki çengsin; mızrap vurulan tel gevşer, gevşe bâri sen de.</p>

  <p class="normal">Dünyanın ardını görmüşsün, bir de yüzünü gör. Kendine arka çevir de dünyanın yüzünü seyret.</p>

  <p class="normal">A bulut altındaki Ay, yazıklar olsun, kendini görmemişsin; niceye bir başkalarının peşinde gölge gibi koşup duracaksın?</p>

  <p class="normal">Yeter artık, şiir tuzağı bir hileyle bağladı beni; av ansızın elimden fırladı, ormana kaçtı gitti.</p>

  <p class="normal">Bir hırsızın peşindeydim, başka bir hırsız bağırdı; hırsızı bıraktım, dönüp bağıranın yanına geldim, neye bağırıyorsun, ne var dedim.</p>

  <p class="normal">Dedi ki: İşte izi, hırsızın şu yana gitti; o izi yomsuz herif, hırsızımı yele verdi benim.</p>

  <h3 class="h2baslik" id="calibre_toc_1565">LXXIX</h3>

  <p class="normal">O fitneler koparan sevgilim gene yoldan geldi; o inatçı sevgilim gene benimle savaşmaya, cedelleşmeye sıkıca kemerini kuşandı.</p>

  <p class="normal">O eşsiz güzel, gönül mutfağını senediyle sepetiyle aldı; kabımı, kâsemi, kepçemi, kevgirimi kırıp döküyor.</p>

  <p class="normal">Konuk pek büyüktü; bu yüzden ev yıkıldı; elbette gökyüzü, kapımdan girmez, dehlizime sığmaz benim.</p>

  <p class="normal">Gayret, konuğun yolunu kesti de gitme dedi; bütün tanyerini benim şekerler yağdıran bulutum kapladı.<sup class="calibre2"><a href="../Text/divanson_split_555.html#footnote-400-49" id="footnote-400-49-backlink">[49]</a></sup></p>

  <p class="normal">A boşboğaz, a çekişip durmadan usanmış kişi, başını kaldır da benim koşup gitmeme bakma, onun çekişini seyret.</p>

  <p class="normal">Minnetler, şükürler, minneti, şükrü yaratana; çünkü kara yağız atım nankörlük elinden çıktı artık.</p>

  <p class="normal">Yüzüm somurtkanlıktan, kâsem aşağılık mercimek aşından kurtuldu; sonucu, dertlere bulanmış gözyaşlarım tesirini gösterdi.</p>

  <p class="normal">Bütün bağların bahçelerin, bütün şakaların, lâtifelerin canı, özü nedir? Aklın çevikse benim gönüller alan güzelimin şakası, lâtifesi.</p>

  <p class="normal">A gerçek Hızır, şu yende, yenimin kenar pervazı gibi gördüğün, denizlerin incisidir; senin ihsanındır bu.</p>

  <p class="normal">Mademki sevgili beni çağırdı, bana el salladı; ayağına tez gönlüm, hemencecik o yana at sürüp gitti.</p>

  <p class="normal">Niceye bir gizleyeyim; ganimetler elde etmiş olan Tanrı Şems’i, o benim Tebrizli ustam, ustalıklar göstermede, lûtuflar etmede.</p>

  <h3 class="h2baslik" id="calibre_toc_1566">LXXX</h3>

  <p class="normal">Şirin’imin Husrev’i gene dağdan çıkageldi; gene canım, gönlüm, dinim beni andı.</p>

  <p class="normal">(s. 261) * Aşkla, şevkle pek çok Yâ Sîn sûresi okudum; çünkü benim Yâ Sîn sûrem beni çağırmıştı.</p>

  <p class="normal">* Mecnun’umun Leylâ’sı, Râmîn’imin Vîse’si gelip çatınca bütün akıllıların akılları dağılır gider.</p>

  <p class="normal">Sözler deren, lâflar devşiren sevgilim savaşa girişti mi hasede düşmüşüzdür, gönlümüzü cefaya vermişizdir artık.</p>

  <p class="normal">O, halkın barışmasına, birbirine vefa göstermesine meydan vermez; soluktan soluğa senin kinini de tazeler, benim kinimi de.</p>

  <p class="normal">Der ki: A âşıklar, hiç acımayın; benim töreme uyun da birbirinizi öldürmeye koyulun.</p>

  <p class="normal">Yarabbi dedim, âmin dedim boyuna, aman diledim, yalvardım boyuna, ah, ne yarabbi dememi duyuyor, ne âminimi işitiyor.</p>

  <p class="normal">Diyor ki: Sen kendi işine koyul, ben kendi işime koyulayım; ezelden beri yolum yordamım bu olmuş benim.</p>

  <p class="normal">Benim işim gücüm, sana vurmak, senin işin gücün de feryat etmek. Bayram benim, senin davulunsa benim yaratışımın eline düşmüş bir âciz, bir maskara.</p>

  <p class="normal">Bu ağlayışa kulum, kurbanım, hastalığa âşıkım ben; çünkü hastalanırsam o vakit yastığımın başından ayrılmaz o.</p>

  <p class="normal">Canım da, gönlüm de rûh gibi dosdoğru şaha gider; ferzine benzeyen tabiatım eğri büğrü gitse bile boştur.</p>

  <p class="normal">A benim benliğim, a benim ayıbım, ârım; geç ayıbımdan, ârımdan; benim buyum olmasaydın sen, görürdün benim oyumu.</p>

  <p class="normal">A tek binici, şu söz perdelerini kaldır artık; hırsız, hurcumdan görülmemiş paralar çalıp götürüyor.</p>

  <h3 class="h2baslik" id="calibre_toc_1567">LXXXI</h3>

  <p class="normal">A gülen yüzü yüzlerce gül bahçesinin aslı olan güzel; Tanrı bahçesisin sen, gir içeriye, diken ver, gül al.</p>

  <p class="normal">Beden elbisesini soy da çırılçıplak canı seyret; elbise konacak yeri neyleyeceksin, çıplak can daha hoştur.</p>

  <p class="normal">Bunca canın tapısında dilsiz değilsin ya, söyle; fakat neyin hikâyesi dilsiz söylenir, canın narası da ağızsız atılır.</p>

  <p class="normal">Sevgili bugün geldi de esenlik sana dedi; işte o anda gökyüzünü de onun soluğunda ara, yeryüzünü de.</p>

  <p class="normal">Güzeller padişahı haraç olarak baş istedi güzellerden; gökyüzünden Ay’a doğru bir el aman narasıdır koptu.</p>

  <p class="normal">Dudağından, dişinden uzak olasıca lâ’l dudakları aşk afsunları okudu, hocam, bak da eserini gör.</p>

  <p class="normal">Aşk gammazı geldi de şu kulağıma dedi ki: Sevgili aranızdadır; lâtiftir, gizlidir o.</p>

  <p class="normal">Sevgili, gönlün eteğini tutup çekti; bir bucağa, o yedi kat göğün bulunduğu yandan da ileri, şaşılacak bir bucağa götürüyor.</p>

  <p class="normal">Diyor ki: Seninim amma kim benden söz ederse, dudağımı anlatmaya kalkışırsa iki elinle vur ağzına onun.</p>

  <p class="normal">Senden bahsedendir ki beni de aldı, götürdü, seni de; fakat benden bahseden, ikimizden de uzaklaştı.</p>

  <h3 class="h2baslik" id="calibre_toc_1568">LXXXII</h3>

  <p class="normal">A gümüş bedenli güzel, öp kendini, yanılarak kendini Huten ilinde arama.</p>

  <p class="normal">Hattâ senin gibi bir gümüş bedenliyi tutar da bağrına basarsan, bir can öpücüğü gerekse sana, gene kendi ağzını öp.</p>

  <p class="normal">Huriler ne örüp dokurlarsa senin içindir, senin güzelliğin için. Her erkeğin, her kadının güzelliği, senin yüzündeki güzelliğin vuruşundan meydana gelmiştir.</p>

  <p class="normal">A çenesi güzel sevgili, senin güzelliğini örten gene senin saçlarındır; yoksa ışığın çoktan vururdu âleme.</p>

  <p class="normal">Çin ressamı gönül güzellerinin yanına geldi de onları görünce eli, gönlü kırıldı, ağzı açık kaldı.</p>

  <p class="normal">Bu şekillerle, nakışlarla dopdolu kafes, gönül kuşunun perdesidir; fakat gönüller kıran kafes yüzünden gönlü tanımadın gitti.</p>

  <p class="normal">Gönül, Âdem’in toprağından perdeyi öylesine kaldırdı ki, melekler canla, gönülle sınanmış oldular, hemen secdeye kapandılar.</p>

  <p class="normal">Aşk Türk’ü bir solukcağız ortadan vasıtayı kaldırsaydı da önüne gelip otursaydı, ey çelebi, kimsin deseydi.<sup class="calibre2"><a href="../Text/divanson_split_556.html#footnote-400-50" id="footnote-400-50-backlink">[50]</a></sup></p>

  <p class="normal">Göz, Şemseddin’in bakışıyla gaybi görürdü; Tebrizlilerin övüncü, göz ucuyla sana bakardı elbet.</p>

  <h3 class="h2baslik" id="calibre_toc_1569">LXXXIII</h3>

  <p class="normal">Hocam, yanılmışsın sevgilimin gidişini sen; amma senin gibi yüzlercesi de beni, benim işimi gücümü görünce kendini kaybeder gider.</p>

  <p class="normal">Her boyun aşk kılıcına lâyık değildir; benim kanlar içen arslanım köpeklerin kanını içer mi hiç?</p>

  <p class="normal">Benim ucu bucağı olmayan denizim her geminin tahtasını taşır mı? Senin çorak yerin, benim inciler yağdıran bulutumdan otlayıp yeşerir mi hiç?</p>

  <p class="normal">Başını sallayıp durma böyle, burnunu büküp durma öyle; senin gibi eşek nerden erişecek benim arpa ambarıma?</p>

  <p class="normal">Hoca, bir kerecik kendine gel, iki gözünü birazcık aç; benim azım da, çoğum da senin payınca değildir amma gene de bir dikkat et.</p>

  <p class="normal">Dedi ki: Âşık neden sarhoş olur, neden utanmaz bir hale gelir? Şarap utanç mı kor adamda? Hele benim meyhanecimden gelirse.</p>

  <p class="normal">Hilesi, düzeni, kurdu fitnelere uğratmış; benim hilebaz avcım onu tuzak edinmiş de kendisiyle kendisini avlamış.</p>

  <p class="normal">Onun pazarında kart kurdu nerden alacaklar? Pazarımın her yanında diri bir Yusuf var.</p>

  <p class="normal">Senin gibi bir kuzgun lâyık mı İrem bahçesine? Benim gül bahçeme can bülbülü bile yol bulamadı.</p>

  <p class="normal">A Tebrizlilerin övüncü Tanrı ve din Şems’i, belki de bütün bu sözlerim senin sesindir.</p>

  <h3 class="h2baslik" id="calibre_toc_1570">LXXXIV</h3>

  <p class="normal">Dost ol, dostu gör; gönül kesil, sevgiliyi seyret. O yürüyen selvinin peşine düş, kaynağa dal, gül bahçesini göredur.</p>

  <p class="normal">Atıl, zevk, geçim yolunda tembel davranma; kumaşı sun da tüccarın parlaklığını gör.</p>

  <p class="normal">Bizim bütün tüccarımız gönül ehli kişilerdir, peygamberlerdir; bu kervanın yoldaşı da benim bütün suçları örten yaratıcımdır, bak da gör.</p>

  <p class="normal">Gene Mahmud, Eyaz’ın odasına geldi; aşkı seç, aşkla oyuna dal da o çok ulu devleti, o tükenmez ikbali seyret.</p>

  <p class="normal">Eyaz’a toprağım ben, çünkü o da benim gibi aşkı huy edinmiş; sen de aşk ol, aşk ara da düzenbaz sevgiliyi gör.</p>

  <p class="normal">Bu çarıkla bu postu vermek, iyi bir yol yordamdır; bunun için onu kıble edin de lûtfunun, bağışının artakalanını seyret.</p>

  <p class="normal">Eziyete düştün, belâya uğradın mı çarığı görmeye başlıyorsun; hiçbir illete uğramamışken kendini yorgun say, hasta gör.</p>

  <p class="normal">Bizim çarığımız, bil ki erlik suyudur, ana karnındaki kan da postumuz; akıl ve görüş incisiniyse uyanık padişahtan seyret.<sup class="calibre2"><a href="../Text/divanson_split_557.html#footnote-400-51" id="footnote-400-51-backlink">[51]</a></sup></p>

  <p class="normal">Onun önüne inci koy ki seni köy ağası yapsın; eski ver, yeni al, tane ver, ambara bak.</p>

  <p class="normal">Yeryüzünde gökyüzünün bile görmediği şeyleri görmek istiyorsan, bir soluk kendini görme de onun vereceği görüş elbisesini seyret.</p>

  <p class="normal">İnciler saçan bu sözü de sözleri verene bağışla gitsin; ondan sonra varlığının her parçasından coşup fışkıran esprileri gör, sözlere bak.</p>

  <h3 class="h2baslik" id="calibre_toc_1571">LXXXV</h3>

  <p class="normal">Yüzü meşale gibi yalım yalım; kimdir o kapımızdaki? Her yanda kan dalgaları, gece yarısında nedir o?</p>

  <p class="normal">Ölüler bile kefenlerine bürünmüşler, şıkır şıkır oynuyorlar; Sûr mu üfürüldü, yoksa ikinci bir İsa mı o?</p>

  <p class="normal">Göğsünü aç da gönül penceresinden bir bak; yepyeni bir ateş yalımlandı, kıştan haber değil o.</p>

  <p class="normal">Yepyeni ateşe bak da hemencecik atıl Halil gibi içine; görünüşte ateştir amma arı duru bir şarap o.</p>

  <p class="normal">Senin kutlu Yunus’un, bedeninde bir balık sanki. Yar bedenini de seyret, balığa benzeyen beden o.</p>

  <p class="normal">Beden hırkanı şarap için rehine ver; tertemiz ol a temiz er, temizlik vakti geldi çattı.</p>

  <p class="normal">Şarap içtin amma kadehinde birazcık kaldı; asıl içilecek şarap, kadehte kalan o yudumcuk.</p>

  <p class="normal">O Halil, keskin hançeri boğazına dayar, yüz çevirme padişahlığın cilvesidir o.</p>

  <p class="normal">Hüküm bozuldu gitti; kaza, tehlikeler hazırlamada; hükmün fitnesi, bu, kadıya da âfet, o.</p>

  <p class="normal">Nefsin bugün sana yarını vaad etmeye kalkışırsa vur ağzına onun; zaten lâf ebesi bir adamcağız o.</p>

  <p class="normal">Şarap satar amma bütün anışları yele verir; küp gösterir amma tuz ekmek hakkı bilmez o.</p>

  <p class="normal">Biz nefis kışından beden karını getirdik; ihsanına, lûtfuna erişmek için şaşının söyleyeceği, anlamı gizli bir söz bu.</p>

  <p class="normal">A Tebrizlilerin övüncü Tanrı Şems’i, sana karşı iki dünyanın da varı yoğu bir çocukluktan ibaret, bir oyun ancak.</p>

  <h3 class="h2baslik" id="calibre_toc_1572">LXXXVI</h3>

  <p class="normal">A aşkının hevesi dünyayı zebun eden güzel, şu baş aşağı gelmiş gökyüzü de benim gibi aşk şaşkını.</p>

  <p class="normal">(s. 262) Yırtadur, dikedur; piş, yan; gönlümü kan et de gönül kanımı gene kanla yıkıyadur.</p>

  <p class="normal">Mademki senden meydana gelmede; her eğrin doğrudur; fakat a benim güzelim, doğru söyle; deliliğin yeri değil.</p>

  <p class="normal">Bir hayli bekledikten sonra o eşsiz sevgilinin hayali dün gece çıkageldi; bense mahmurdum; yarabbi, nasıldı, neler oldu?</p>

  <p class="normal">Uçup gitmek, ovaya yüz tutmak istedi de afsunlarla dolu sözlerle gene aldattı beni.</p>

  <p class="normal">Dedim ki: Vallahi olmaz, yapma, etme bu işi; Acem’sen reft (gitti) sözü yok, Arap’san lâ yekûn (olmaz).</p>

  <p class="normal">Gece yarısı geldin, amma ne de şaşılacak bir halde geldin ya; mademki kucağımıza geldin, artık kurtuluş yok.</p>

  <h3 class="h2baslik" id="calibre_toc_1573">LXXXVII</h3>

  <p class="normal">Öylece durma, şöylece gir eve; a evi aydınlatan, her yana ışıklar salan güzelim.</p>

  <p class="normal">Can şarabını içmişsin, dünyadan gönlünü almışsın; neden kızmışsın, ne var, neden öfkelisin böyle?</p>

  <p class="normal">Halkaya gir, yüzünü, bütün güzellere nazlanarak aç; aç da böylece namazda yüzüne secde edeyim.</p>

  <p class="normal">A güzel sözlü güzel, halkaya gir, oyna; Tanrı hakkı için aşk böyle eskimez.</p>

  <p class="normal">Şu zamanda, işe güce koyulan herkes bizim sevgilimize böylece kul olur, avlanır gider.</p>

  <h3 class="h2baslik" id="calibre_toc_1574">LXXXVIII</h3>

  <p class="normal">Hazır olanları anlatan bir gazele başla; a yüzü muma benzeyen güzel, kalk, meydana gel.</p>

  <p class="normal">Muma benzeyen iki yanağınla o muma bir ışık ver; cana benzeyen kadehinle şu topluluğu canlandır.</p>

  <p class="normal">Elini kadehe uzat, hepimizi de sarhoş et; çünkü kendinden geçmeyen kimse hoş olmaz.</p>

  <p class="normal">Kendinden geçtin mi hemencecik kaç şu dünyadan; aman, aklını başına al, başına; bir daha yüzünü geriye çevirme.</p>

  <p class="normal">Oka benzeyen bu sözü doğruca kulağına çek, kulağına çekmezsen nasıl olur da yaydan fırlar?</p>

  <p class="normal">Yeter düşünce, yeter artık; her solukta, acaba ne oldu ona, ah o filânı ne edeyim ben diye o söyler sana.</p>

  <h3 class="h2baslik" id="calibre_toc_1575">LXXXIX</h3>

  <p class="normal">Gene aşk, kapımdan, duvarımdan boşandı; gene kin güden devem bağını kopardı.</p>

  <p class="normal">Aşk arslanı bir kere daha kanlı pençesini attı; şu köpek gönlüm gene kana susadı.</p>

  <p class="normal">* Gene aybaşı geldi, delilik çağı gelip çattı. Ah, şu derin bilgim, şu geniş hünerim, hiçbir fayda vermedi gitti.</p>

  <p class="normal">Gene bir fitne doğdu, gene bir başka cemre düştü; gene uyanık güzelim, uykumu bağladı benim.</p>

  <p class="normal">Sabrımı uyku aldı, aklımı su götürdü; işimi gücümü de sevgili aldı gitti; ne olacak benim işim, bilmem.</p>

  <p class="normal">Âşıkların zinciri nedir? Söyleyeyim sana: Gönlümü alan sevgilinin halka halka saçları.</p>

  <p class="normal">Kalk, bir kere daha kalk, kalk ki kıyamet koptu; bu seferki coşkunluğum yüzlerce kıyametin de mayası, özü.</p>

  <p class="normal">Gül bahçesi, gül mevsiminin yüzünden âşıkın gönlü gibi yanıp yakılmışsa işte buracıkta o gül bahçesinin, o gül bağımın, o gül bahçemin yüzü.</p>

  <p class="normal">Dünya bahçesi yanmış, fakat gönül bahçesi aydınlanmış; bağın bahçenin sırları yanmış, benim sırlarım düzene girmiş, parlamış.</p>

  <p class="normal">Zevk, işret çağı geldi çattı a benim mahpus bedenim; sıhhat elbisesi sunuldu a benim hasta gönlüm.</p>

  <p class="normal">A meyhane pîri, hadi, buna şükrane olarak hırkamı, sarığımı rehin al da şarap sun bana.</p>

  <p class="normal">Hırkayla sarık da nedir; bunları rehin vermek, himmetin aşağılığından değil de nedir? Benim meyhaneci padişahımdan can da bir yudumcuktur ancak, cihan da.</p>

  <p class="normal">Sözü tam söylerdim, hür süsene dönerdim; fakat gönül kıskandı da sözümün yolunu kesti.</p>

  <p class="normal">Şükürler olsun ki o Ay’ın her yanda müşterisi var; pazarımın parlaklığı tellâla hacet bırakmıyor.</p>

  <p class="normal">Dedikodu gürültüsüne lüzum yok, tellâla muhtaç değiliz; benim Ca’fer-i Tayyar’ım, hırsız, yankesici Ca’fer değil.</p>

  <h3 class="h2baslik" id="calibre_toc_1576">XC</h3>

  <p class="normal">Padişahıma bakmaya, güzelimi görmeye ne göz doydu, ne gönül; sen de şu uyanık gönlüme doyma.</p>

  <p class="normal">Sakanın kırbası sımsıcak ciğerimin kanına doydu; sudan başka bir lezzetim, sudan başka bir gönül isteğim yok.</p>

  <p class="normal">Taşı kırayım, kırbayı yırtayım, denize yüz tutayım; bundan başka bir yol yok bana.</p>

  <p class="normal">Niceye bir yeryüzü gözyaşlarımla ıslanacak? Ne vakte dek gökyüzü ahlarımın, eyvahlarımın ısısıyla yanacak?</p>

  <p class="normal">Niceye bir gönlüm, vay gönül, vay gönül deyip duracak; ne vakte dek ağzım, dudağım padişahlar padişahımın sırlarını söyleyecek?</p>

  <p class="normal">Yürü, her solukta dalga dalga coşup otağımı, varımı yoğumu kapıp götüren denize doğru yürü.</p>

  <p class="normal">Gece yarısı, evimden bir güzel dalgadır coştu, köpürdü; ansızın güzellik Yusuf’u düştü kuyuma.</p>

  <p class="normal">Bir güzelin yüz suyundan bir sel geldi, harmanımı aldı, götürdü; gönülden bir dumandır çıktı, yüceldi; samanım yandı gitti.</p>

  <p class="normal">Harmanım yandıysa korkum yok, hoşum; o ay yüzlümün harmanı benim gibi yüzlercesine yeter.</p>

  <p class="normal">Aklım yok, onun bilgisi, hüneri yeter bana; vakitsiz gelip çatan gecemde onun muma benzeyen yüzü kâfi.</p>

  <p class="normal">Birisi dedi ki: Bu müzik, bu dönüş, mevkii kaybettirir, edebi giderir. Mevki istemiyorum ben; iki dünyada da benim mevkiim, şerefim aşk.</p>

  <p class="normal">O uyanık, o her şeyden haberdar padişahım, sözü başımdan alıp götürdükçe her beytin ardından, sonu geldi deyip duruyorum ben.</p>

  <h3 class="h2baslik" id="calibre_toc_1577">— V —<br class="chapter"/>
  XCI</h3>

  <p class="normal">Doymadan gülen dudaklarına doymadım; binlerce aferin dudaklarına, dişlerine.</p>

  <p class="normal">A oğul, hiçbir kimse canına doyar mı? Benim canımsın sen; canımla canın bir.</p>

  <p class="normal">Susuzum, içtikçe içiyorum, kanmıyorum; ölümüm de sudan, dirimim de; dön; dönüşüne kulum köleyim ben.</p>

  <p class="normal">Armağan sunuyorsun bana; tamamıyla kendini sun da gömleğinden baş çıkarayım senin.</p>

  <p class="normal">İki elim de yoruldu, işten güçten kaldı amma ellerim zaten senin; senin soluğun, senin hikâyen olmadıkça el ne işime yarar benim?</p>

  <p class="normal">Aşkın, ey ulu er dedi bana; bizim evimize, otağımıza gir de hiçbir hırsız evine, otağına kastetmesin.</p>

  <p class="normal">Dedim ki: A kademi kutlu, senin bekçinin hatırı benden incinmesin diye bu kapıya halka kesildim ben.</p>

  <p class="normal">Dedi ki: Hem kapıda kalakalmışsın, hem kucağımdasın; dış da sensin, iç de; iki vatan da senin yerin yurdun, senin malın mülkün.</p>

  <p class="normal">Sus, artık okuma; bu toy, bu sofra yeter; Rum da kıyamete dek sofrandan yer, doyar, Türk de.</p>

  <h3 class="h2baslik" id="calibre_toc_1578">XCII</h3>

  <p class="normal">A ay ışığının çalgıcısı, yürü, ne duyduysan söyle; hepimiz de mahremiz, ne gördüysen bir bir anlat.</p>

  <p class="normal">A şahımız, padişahımız, a çalgı, zevk âlemimiz bizim; canımızın ta içinde neye ulaştın, söyle.</p>

  <p class="normal">A nerkis gözleri; Tanrı dost olsun onlara, Tanrı korusun onu; dün gece onun gül bahçesinden neler derdin, neler devşirdin, anlat.</p>

  <p class="normal">A benim elimden sarhoş gönlüm gibi kaçıp kurtulan, ey her şeyi görüp bilen, neyi seçtin? Onu söyle.</p>

  <p class="normal">Bayram gelir, geçer, fakat senin bayramın, ebedî olarak kalır; kimseye yardımı dokunmayan felekten nasıl kurtuldun? Onu anlat.</p>

  <p class="normal">A şeker, can şekerkamışlığında boğuldum gitti; bu şeker yurdundan tattın mı hiç? Onu söyle.</p>

  <p class="normal">Şarap sola çekiyor beni, gönülse sağa; yürü var; çekişmek hoş bir şeydir; sen ne çektin? Bir anlat.</p>

  <p class="normal">Kadehe şarap doldurdun, fitneler tozuttun; mademki meyhane mahallesinin anahtarısın, anlat bakalım.</p>

  <p class="normal">Meyhanemizin coşkunluğu, münâcâtımızın nuru güzel; dilek, istek perdelerimizi de sen yırttın, sen; anlat hadi.</p>

  <p class="normal">Ay bulutlar altına girer de kararır, arık bir hale gelir; a bulutlardan tertemiz, upuzak Ay; sen söyle.</p>

  <p class="normal">Gölgen daimî olsun, Ay’ın parlasın dursun, felek de sana kul köle kesilsin, neden ürktün, korktun? Söyle.</p>

  <p class="normal">Aşk dün bana dedi ki: Bana nasıl âşık oldun sen? Dedim ki: Nasılı, niceyi eğirip durma, dokuduğundan bahset.</p>

  <p class="normal">Nefsiyle savaşır bir erdim, akıllıydım, zahittim; a zahitlik, a takvâ, kuş gibi neden uçtun, gittin? Söyle.</p>

  <h3 class="h2baslik" id="calibre_toc_1579">XCIII</h3>

  <p class="normal">(s. 263) Senin nar çiçeğine benzeyen al al yüzün bahçeye gelince ah, gülün gönlüne bile ateşin düşer de yakar, yandırır.</p>

  <p class="normal">Lâlelerin gönüllerindeki duman, senin can renkli ateşindendir; menekşenin beli senin yükünü çekmeden bükülmüştür.</p>

  <p class="normal">Can gül bahçesinin goncası yüzünü gördü de dikeninin hevesine düştü; ne de hoş bir göz açtı.</p>

  <p class="normal">Süsen, bir kılıçtır çekmiştir de yaseminin kanını dökmüştür; fakat kim vermiştir süsene kılıcı? Kan dökücü, kan içici nerkis gözlerin senin.</p>

  <p class="normal">Zahitler gibi bütün yeşillik kupkuruydu; senin meyhaneci dudaklarından sarhoşcağız oldu, yeşerdi, gelişti.</p>

  <p class="normal">Aşk sarhoşluğuyla, benim sevgilim değil misin dedim; yoksa iki dünyada da şaşıdan başka kim görmüştür sevgilini senin?</p>

  <p class="normal">* Gönlümde senin “Rabbiniz değil miyim? Evet” yazısı var; o yazıyı inkâr etme; işte yazın, işte ikrarın.</p>

  <p class="normal">Pastırma gibi senin tuzlana giden kişinin bedeninde nasıl olur da et kalır, deri kalır?</p>

  <p class="normal">Gönül senin eteğine yapıştı, beden de gönlün eteğini tuttu; vay şu çekişmeden, eyvah şu işten.</p>

  <p class="normal">A can padişahlarının padişahı, a Tebrizlilerin övüncü Şemseddin, bedenin gönlünde gönlün aşkı var, gönlün gönlündeyse senin aşkın.</p>

  <h3 class="h2baslik" id="calibre_toc_1580">XCIV</h3>

  <p class="normal">Parlak yüzün can aynası kesilmiş; canımla canın her ikisi de birmiş.</p>

  <p class="normal">Gediksiz, tam dolunay, gönül evi, senin malın mülkün; akıl hani ev sahibiydi ya; şimdi senin kulun kölen, senin kapıcın.</p>

  <p class="normal">Can daha Elest gününde, senin yüzünden sarhoştu; daha balçık halindeyken senin yüzünden darmadağın olmuş gitmişti.</p>

  <p class="normal">Toprak aşağılara çöktü oturdu, suysa apaydındır şimdi; fakat şimdi benimki de ortadan kalktı gitti, seninki de.</p>

  <p class="normal">Gülen devletin kıyamete dek üst olsun diye, Rum kayseri şimdi Zencicikleri bozguna uğrattı.</p>

  <p class="normal">A yüzü Ay’a benzeyen, bâzı bâzı feryat ediyorum; çünkü sözler bilen aşkın bile bana perde oluyor.</p>

  <h3 class="h2baslik" id="calibre_toc_1581">— H —<br class="chapter"/>
  XCV</h3>

  <p class="normal">A güzelim, Ay da senin yüzüne karşı bir maskara, Güneş de; artık Zühre’nin haddi mi var ki aynadan dem vursun, ışık dokuma âletinden bahsetsin.</p>

  <p class="normal">Ay senin tapında aşk sevdasına düştü; yüzüne sürdüğü kızıllık döküldü;</p>

  <p class="normal">Müzik senin gül bahçene açılmış bir penceredir; âşıkların gönül kulakları hep bu pencerenin başındadır.</p>

  <p class="normal">Ah, bu pencere de büyük bir perde; fakat a makbul kişi, a geçer akçe, yürü var, hiçbir şeycik söyleme; perde amma güzel bir perde.</p>

  <p class="normal">Öylesine bir şeker ki çiğneyip yemek için dudak testere gibi diş kesilmiş gitmiştir.</p>

  <p class="normal">Elimi, gönlümü bir küpceğizin içinde gördüm de a hikmet sahibi hoca dedim; ne var bu küpceğizde?</p>

  <p class="normal">Dedi ki: Bütün şu göğü, bütün şu can dolabıyla bir tereye bile almaya tenezzül etmeyen birisinin şarabı.</p>

  <p class="normal">Serkeş gök atı onun tapısında eyerlenmiş durmada; can onun meydanının başında başına torba takılmış bir eşek.<sup class="calibre2"><a href="../Text/divanson_split_558.html#footnote-400-52" id="footnote-400-52-backlink">[52]</a></sup></p>

  <p class="normal">A buna bile aldırış etmeyen padişah, ordunun sağında yardım, solunda devlet yürümede.</p>

  <p class="normal">İşte şimdicek senin Tebriz’inden dünyanın bayramı Şemseddin doğuyor; işte şimdicek Güneş, Koyun burcuna girdi.</p>

  <h3 class="h2baslik" id="calibre_toc_1582">XCVI</h3>

  <p class="normal">A sâkî, işvelenip yele verme beni, şarap sun bana; onun yarınının gamını hiç hatırlatma bana.</p>

  <p class="normal">O koca küpten doldur şarabı, koy önüme; gönül düğümünü çözüp açmazsam hiç neşelendirme beni.</p>

  <p class="normal">Şarap başımdan aşarsa a güzel oğul, artık şarap istemem, sarhoş oldum, yerlere serildim, sunma derim sana.</p>

  <p class="normal">Gülüşüne kulum köleyim, sen öldürmüşsün beni de senin dirinim ben; sana kul köle değilsem neşe şarabını sunma bana.</p>

  <p class="normal">Senin şehrinin fitnesiyim, senin kahrının şehidiyim ben; senin değilsem, sana vermemişsem varımı yoğumu, hiçbir muradımı verme benim.</p>

  <p class="normal">O madenin lâ’linden sadaka ver şuna buna; fakat ben sadaka olarak sana canımı vermezsem verme bana.</p>

  <p class="normal">Kinden vazgeç, a şeker dudaklı, öpücük ver; her toprağa baş koymazsam verme bana.</p>

  <p class="normal">* Kim ikinci defa doğduysa, aşk lûtfetti, ihsanda bulundu ona; ben de yüz yol gerçeklikten, doğruluktan doğmadıysam verme bana.</p>

  <p class="normal">A iyi adlı Tanrı Şems’i, Tebriz durak oldu sana; tamamıyla kırıp dökmediysem, yoluna feda etmediysem ömür verme bana, yaşatma beni.</p>

  <h3 class="h2baslik" id="calibre_toc_1583">XCVII</h3>

  <p class="normal">A can sâkîsi, o koca sağraktan başka bir şeyle şarap sunma bana; önce sunduğun sağrak vardı ya, ondan başka bir şeyle şarap sunma bana.</p>

  <p class="normal">Senin yüzünden tanınmışım, bilinmişim; zevkim, işretim, huzurum, kararım senden. Baharımın töreni senin yüzünden, sen bana güz mevsimini verme.</p>

  <p class="normal">Mademki can sensin, bunda şüphe yok; şu halde can senin tapında bir tek cancağızdan ibaret; a biricik güzel, sen benim ol da istersen iki dünyayı da verme bana.</p>

  <p class="normal">Perde ardındaki de sensin, ortadaki da sen, külhanbeyine âfet de sen; can veren sen ol da can da verme bana, rûh da verme.</p>

  <p class="normal">Dün gece avcunla şarap sundun bana; mademki böyleyim, bu hale getirdin beni, artık gönülden başka bir şey verme bana.</p>

  <p class="normal">Altın gibi şaraptan başka bir şeycik bilmiyorum a benim gümüş bedenlim; bilmediğimi verme bana.</p>

  <p class="normal">Yeşillikte alçaldım, yıkılakaldım; o kapıyı kilitle; kim bana dair bir şey sorarsa hiç iz verme benden, bir şeycikler söyleme.</p>

  <p class="normal">Darmadağın bir arslanım; senin yarana kulum köleyim; sensiz diriysem eğer, köpeklerden başkasına verme beni.</p>

  <p class="normal">O ay yüzlünün yüzünden yıldıza döndüm, o gülün yüzünden terütazeyim; herkesten ayrı, daha hoşum ben, herkese verme beni.</p>

  <p class="normal">Tebrizlilerin padişahlar padişahı, kutlu canların Tanrı Şems’i; ağzım seninle dopdolu, ağız yarası verme bana.</p>

  <h3 class="h2baslik" id="calibre_toc_1584">XCVIII</h3>

  <p class="normal">Ey yüzünden, yol, bel vermeyen her yerin yol olduğu, konak kesildiği güzel; ayaksız oyunu gör, ağızsız kahkahayı seyret.</p>

  <p class="normal">Bir aylık çocukcağız aşk memesinden bir soluk süt emdi de boy attı, selviye döndü.</p>

  <p class="normal">Gönlü kör aptallar çok çene yordular amma a âşıklar, Allah için olsun şu yüze bakın, şu yüze.</p>

  <p class="normal">Vallahi de o Yusuf’tur, benden duyun bunu; Yusuf’la tuz ekmek yedim, onunla kuyuda arkadaşlık ettim ben.</p>

  <p class="normal">Yüzünü gösterdi mi gayb âlemine kulak ver; Arş naralarla doludur, ferş vah vahlarla.</p>

  <p class="normal">Âşık yaya benzer, hele ok gibi bir güzel olursa sevgili. Fakat yay on kirişli oldu mu hiçbir işe yaramaz.</p>

  <p class="normal">* Tebriz’den, Şemseddin’in bir bakışına nail olan, onu bir kere gören kişi, kırk günle de alay eder, on günü de kınar.</p>

  <h3 class="h2baslik" id="calibre_toc_1585">— Y —<br class="chapter"/>
  XCIX</h3>

  <p class="normal">Hoca, esenlik sana, vefa definesini buldun; gönlünü gönlüme koy, çünkü kaybolmuşu buldun sen.</p>

  <p class="normal">Hem sen esenlik sana de, hem sen sana da esenlik diye selâm al; Tanrılık davulunu çal, çünkü Tanrı’dan bu davulu buldun.</p>

  <p class="normal">Hoca, sen nasılsın, o ay yüzlünün kucağında ne âlemdesin? Hele bir söyle. Candan daha üstün, daha değerli olanı nasıl, nerde buldun a hoca?</p>

  <p class="normal">* Selsebîl ırmağından doldurulmuş o koca sağrak… Rıdvan bile kıskanmada seni; çünkü Tanrı razılığını buldun sen.</p>

  <p class="normal">A altına dönmüş yüz, inci definesine kavuştun; a çırçıplak beden, şimdi gene ağır elbiseler buldun.</p>

  <p class="normal">A ağlayan gönül, bütün âleme gül şimdi; bundan böyle dostumsun, sevgilimsin benim, sevgilimi buldun sen.</p>

  <p class="normal">Hoca, benim yakınımsın sen; yanıma gel, yanıma; yanıma gel de kimi buldun, bir söyleyeyim sana.</p>

  <p class="normal">Gökyüzünde senin için davul çalıyorlar, davul; yürü git, doğru yoldasın sen, Hıtâ mülkünü buldun sen.</p>

  <p class="normal">Dudağını dudağına koydu da o yüzden şekerlendi dudakların; mademki sâkîyi buldun, dudağı kupkuru kalmışları da gör, gözet.</p>

  <p class="normal">Hoca, sıçra, dünyadan çık, ağzını kilitle; anahtarı buldun ya, kilit gibi aç elini.</p>

  <h3 class="h2baslik" id="calibre_toc_1586">C</h3>

  <p class="normal">* Yürü a Ahî, git konuğunu ağırla, ben gitmiyorum; aşçının gönlünden tüten duman beni yemeden içmeden kesti.</p>

  <p class="normal">Dünyanın rızkını veriyor da kendisini gizliyor; buluşma çağında nekes, mal, altın bağışlamada cömert.</p>

  <p class="normal">Malını, altınını az al, fakat can uğruna can ver; soğuk kişilerin yolunu yordamını tutma, buz buzluktan başka ne yapabilir ki?</p>

  <p class="normal">Yemek içmek, sıcacık somun, o soğuk kişilerin nasibi; şu âşıkların nasibi de saltanat, kutluluk, neşe.</p>

  <p class="normal">(s. 264) Pay edenin payına bak da hiç savaşa, inada kalkışma; bu işte inada, savaşa girişirsen iş daha da beter olur.</p>

  <p class="normal">Cennetliksen bir hoşça gönlünü aydınlat, parla; cehennemliksen bir güzelce yan yakıl; niceye bir şu dünyada, berzahta kalıp duracaksın?</p>

  <p class="normal">Güzellere az bak da gönlü kör olma; salhane köpeğinin gözü baka baka kör olur gider,</p>

  <p class="normal">Güzellerin zincire benzeyen saçları adamı cehenneme çeker; onların görünüşleri cennet gibidir amma içleri cehennemliktir.</p>

  <p class="normal">Kömüre, köze tutsaksın amma Tanrı’nın kat kat, sonsuz yardımları var, elbette o kurtarır seni.</p>

  <p class="normal">Şemseddin’e ulaşmak için Tebriz’e git; aşağılık kişiler gibi niceye bir şu kapkaranlık yerde kazıklar kakacaksın?</p>

  <h3 class="h2baslik" id="calibre_toc_1587">CI</h3>

  <p class="normal">A can, a cihan, gidiyorsun, fakat canı da götürüyorsun, cihanı da; şeker madenini çekip alıyorsun, şekerlerle yiyip duruyorsun.</p>

  <p class="normal">A ay yüzlü, birazcık yavaş, az daha yavaş yürü de gül dalı nilüferin göğsünü yaralamasın.</p>

  <p class="normal">Güneşe benzeyen yüzünü bizden pek tez gizliyorsun; sonucu, bir de ateş kesilmiş ciğerimizin kokusunu bir duy.</p>

  <p class="normal">Bir bakmak eğer vefa etmekse bu da sadakan olur; sadaka vermek de yerinde bir iştir; bunca malın var, bu kadar zenginsin şükürler olsun.</p>

  <p class="normal">Bir bak, bir bak da kan kesilmiş ciğerimiz, deli gönlümüz, artıp duran gamımız, kederimiz daha iyi bir hale gelsin.</p>

  <p class="normal">Şükürler olsun ki yandık biz, yanmayı öğrendik biz, hem de semenderin yolunu yordamını ciğerden öğrendik biz.</p>

  <p class="normal">Sevdana tutulup perişan olan, seni seyre dalıp kendinden geçen, aklını da kaybeder, başını da; neşesinden koşar, ayağına kapanır da öper, öper.</p>

  <p class="normal">A güzel yüzlüm benim, öylesine âşıkım sana ki bütün güzellerin parlaklığı seninledir bana; gâh put kırmadasın, gâh Âzer olup put yonmada.</p>

  <p class="normal">O görüşten, o bağıştan sarhoşsun; o neşeli baht yüzünden neşelisin; kötü göz ırak olsun senden de daha rahat ol, daha hoş ol.</p>

  <p class="normal">Canla, gönül yurduna git de bölük bölük meleklerin halkalarını, perilerin yüzlerini gör.</p>

  <p class="normal">Sonra da birazcık melekten, periden de geçtin mi, sıfatlar âleminde şekil de yok olur gider, şekil düzmek de.</p>

  <h3 class="h2baslik" id="calibre_toc_1588">CII</h3>

  <p class="normal">A güzelliği yüzünden aynaya müşteri olan; dilerim, yansın yakılsın ayna da ona bakamayasın.</p>

  <p class="normal">Canım aşk denizinden ateş gibi bir su içti de can kadehimde su bile ateşe dönüyor.</p>

  <p class="normal">O amber gibi bakışlarla gül bahçesi kesilmiş; aynanın halini gördü de şu can da hasedinden ateş kesildi, şu gönül de.</p>

  <p class="normal">Varlığımdan geçtim, kayboldum gittim; sen beni bulabilirsen ona selâm söyle de sor bakalım, ne âlemdedir? Hoş musun de ona, daha da mı hoşsun yoksa?</p>

  <p class="normal">A iş eri, sarhoş değilim, fakat başımdan aklım gitti; büyücü bakışı beni de büyücü yaptı gitti.</p>

  <p class="normal">Senin aklın başındaysa, ona bir bak da anla ki sevgilimin işi serserice bir iş değil.</p>

  <p class="normal">Aşk denizinin başında bir balık gördüm; bir cilvelendi, bir işvelendi şöyle; fakat cilvesi, işvesi pek üstündü hani.</p>

  <p class="normal">Balık şeklinde göründü amma o denizdi; buzağı şeklinde göründü amma Sâmirî’ydi o.</p>

  <p class="normal">O balık, deniz dedi ki dedi, dilinin söyleyip durmasına bakılırsa sen kapı dışında bir halkasın ancak. Bu sözü söyledi, sonra sözü bıraktı, sustu.</p>

  <p class="normal">Balıkların soluk alışları suyladır, yelle değil; çünkü hava ateştir, yaşlıkla eş olamaz.</p>

  <p class="normal">Şu balığa bak; ekmeği de denizdir, rızkı da; şu halde aşkta balıktan da aşağısın sen.</p>

  <p class="normal">Ağı attım; bir balık avlayayım diyordum; halbuki canım bir yüzükmüş, vaktin Süleyman’ına av oldu gitti.</p>

  <p class="normal">Bu da ne biçim bahane? Yürü, tez söyle; deniz kim? Bir ulular ulusunu arayışta kimsenin hasedinden ürkme.</p>

  <p class="normal">Apaydın, fakat mutlak olarak söyle; sözü kayıtlara düşürme de Tebriz’imizin övüncü Tanrı ve din Şems’i, gönlünden uzaklaşmasın.</p>

  <h3 class="h2baslik" id="calibre_toc_1589">CIII</h3>

  <p class="normal">Sevgili son zamanda zevke neşeye, çalgıya çağnağa düştü. İçi çalışıp çabalamanın ta kendisi, fakat görünüşü oyunbazlık âdeta.</p>

  <p class="normal">Kendine gelsin, aklını başına devşirsin de bilgisizliğin alaya girişmesin diye, sevgili bu işveyle, bu cilveyle bütün âşıkları öldürdü gitti.</p>

  <p class="normal">Boyuna harekette ol; çünkü akarsu donmaz. Aşk bile boy atıp baş çekme sırrını hareketten elde etti.</p>

  <p class="normal">Meyhane camekânına çizilmiş resim canlı gibi hareket eder mi hiç? Arık at nasıl olur da savaşa girer, saflar yarar?</p>

  <p class="normal">Savaş davulunu çaldılar, şimdicek Arap atının eyerini görürsün, oynayıp durmadadır.</p>

  <p class="normal">* Arslanlar gibi vur, kanlar iç de Ebhâzlı kâfirin başını kes; şehit ol gitsin.</p>

  <p class="normal">Arslanların oyunu savaştır, tilkinin oyunuysa kaçmak; tilki Tanrı arslanıyla nerden eşitlik dâvasına kalkışacak?</p>

  <p class="normal">* Ateş gibi kızgın kızgın gidenler nerde, gönülleri kararmış kişiler nerde? Mervli, Reyliyle bir yolda yoldaşlık ediyor sanki; imkân mı var buna?</p>

  <p class="normal">Aşk şaşılacak bir savaş eri; şehit bile onun yüzünden diriliyor; a tertemiz can, böylesine gazinin önünde yerlere kapan, secdeler et.</p>

  <p class="normal">O güneş bir merhamete başladı mı, gönlü kararmış bir bedene benzeyen gök, ay ışığıyla dolar da taşar.</p>

  <p class="normal">Çalgıcı da şarap kadehini eline aldı, zurna da, tef de; o lûtuflar sahibi dilber her solukta onlara bakıp duruyor.</p>

  <p class="normal">Ne mutlu o tertemiz cana ki şu meydanın başında tozlara topraklara bulanmış yatarken, o dilber şu gönül yurdundan çıkagelir de o cana bir beden düzmeye koyulur.</p>

  <h3 class="h2baslik" id="calibre_toc_1590">CIV</h3>

  <p class="normal">Halkı gene baştan da kurtar, baş çekmeden de; a gönlün içindeki sevgili, niceye bir gönülden kaçmaya savaşacaksın?</p>

  <p class="normal">A gönlün gönlü, a canın canı; ölüyü diriltip mahşere çekme çağı geldi; hadi, dirilt, çek.</p>

  <p class="normal">Güneş bile altın işlemeli gömleğini hasedinden yırtsın diye, Yusuf’un gömleğini armağan olarak gönderdin bize.</p>

  <p class="normal">Görünmez denizden çıkagelir de ordu çekersen, mızrağını sapladın mı, dağın belini bile yarar gidersin sen.</p>

  <p class="normal">Yokluk kapısının toprağını gönül gözüne sürme diye çekersin, dervişin çarığını Sencer’in başına taç edersin sen.<sup class="calibre2"><a href="../Text/divanson_split_559.html#footnote-400-53" id="footnote-400-53-backlink">[53]</a></sup></p>

  <p class="normal">Kapkaranlık göğsü cennet bahçesine döndürürsün; gönlü susamışları tutar, ata bindirir de Kevser ırmağına çekersin sen.</p>

  <p class="normal">Balığın karnını Yunus’a oda yaparsın; gerçek Yusuf’u tutar, ta kuyunun dibinden çeker, çıkarırsın.</p>

  <p class="normal">* Gözü doymaz obur nefse Meryem orucu tutturursun; sonra tutar, aşk Behrâm’ının önüne arık bir eşek çekersin sen.</p>

  <p class="normal">Tabiata gazelden de tövbe ettirirsin, şiirden de, beyitten de; böylece de gönülle canı soluksuz, deftersiz tutar, gayb âlemine çekersin.</p>

  <p class="normal">Gökyüzünde ateşli bir Başak bitirirsin; derken ay yüzlü Zühre’yi tutarsın, çadırın bir bucağına çekersin sen.</p>

  <p class="normal">A Tebrizlilerin övüncü Tanrı Şems’i, beni bir soluk bile kendine az çekersen vah bana, eyvah bana.</p>

  <h3 class="h2baslik" id="calibre_toc_1591">CV</h3>

  <p class="normal">Ah, serkeşlik duvağının içinde ne de tatlı bir güzel. Ah, huysuzluk, serkeşlik ne de güzelleştiriyor onu.</p>

  <p class="normal">Gâh Ay gibi gece yol almaya koyuluyor; yıldızlardan bir ordudur çekiyor.</p>

  <p class="normal">Gâh kıskançlığından bütün gözlerden gizleniyor, öyle yol alıyor da senin gönlünü ayrılıkla ateşlere atıyor.</p>

  <p class="normal">Ne kutlu demdir o dem ki padişahlar padişahı olan güneşi bile belinden sımsıkı yakalarsın da evine sürüye sürüye çekersin.</p>

  <p class="normal">O zamanın zevkiyle can elbisesini bile soyar, çıkarırsın; şu kendinden geçiş sırrına dalar da feleğin bile kulağını çeker, burarsın.</p>

  <p class="normal">Her şeker parçası, onu tutup ateşliğe atınca bir hoşça yanma hevesine düşer de kendisini ödağacı haline getirir.</p>

  <p class="normal">O anda sâkîlerin gevşek davranışlarına, kusur edişlerine bakılmaz; zaten sen daha az çekince şarabın bile günahı yoktur.</p>

  <p class="normal">Mezeyi cennetten alırsan büyük bir bahttır, bir devlettir bu; şarabı Kevser ırmağından doldurursan büyük bir hayırdır, bir berekettir bu.</p>

  <p class="normal">Sarhoş bir halde kendinden geçersin, kendinden elini yursun; kendi kanını dökmek için inadına, mahsustan mızrak sallar, hançer çekersin.</p>

  <p class="normal">Benim ışığımdan karanlık nerde? Nerde bir kâfir ki kılıcını çekesin de kesesin başını o kâfirin.</p>

  <p class="normal">Vakti geldi, ey Tebrizlilerin övüncü Şemseddin; beni kadeh gibi kıpkızıl şarapla doldurup çekmenin çağı geldi çattı.</p>

  <h3 class="h2baslik" id="calibre_toc_1592">CVI</h3>

  <p class="normal">Ey mahşer padişahı, sen rahmet edersin; rüşvet almazsın. Her kırık dökük, her aşağı, bayağı şey, sen rahmet ettin mi gelişir, yetişir.</p>

  <p class="normal">(s. 265) Canlarımızı, hiçbir kimsenin eli değmez, senin kudretini bilir-anlar bir kâğıda resmettiğin şekillerde hapsedersin.</p>

  <p class="normal">Öylesine bir nurun var ki, parıltılarıyla karanlıklar perdelerini giderir; fakat kıskançlığından da tutar, görmeyenden gizlersin o nuru.</p>

  <p class="normal">Onu gerçeği gibi anlamak hususunda uçsuz bucaksız çöl bile daralır da sonra sen o anlayışı, o görüşü tutar, ışığa bakamayan göze ihsan edersin.</p>

  <p class="normal">Miracımızı yakınlaştır, yücelt artık bizi; göçüp gitme çağı geldi; can şu yayılmış yeryüzünden kurtuldu.</p>

  <p class="normal">Bin cömertlik atına; en yürük, en yüce at odur. Vefa levhini oku; ne yazılmış, bir anla.</p>

  <p class="normal">* Kardeşim, çalacaksan inci çal bâri; tezce iç kadehimizden de geliş.<sup class="calibre2"><a href="../Text/divanson_split_560.html#footnote-400-54" id="footnote-400-54-backlink">[54]</a></sup></p>

  <h3 class="h2baslik" id="calibre_toc_1593">CVII</h3>

  <p class="normal">A güzel, sen âşıkları şeker gibi öldürmedesin; şu anda öldüreceksen bâri canımı bir hoşça al gitsin.</p>

  <p class="normal">Tatlı, güzel bir sûrette öldürmek, elinin bir ustalığı; çünkü bakışını isteyenleri bir bakışta öldürüyorsun sen.</p>

  <p class="normal">Her seher çağı boyuna bekliyorum, bekliyorum; çünkü sen herkesten önce, seher çağı beni öldürmedesin.</p>

  <p class="normal">Cevrin, cefan, şeker gibi tatlıdır bize; yardım yolunun kapısını kapama bize; zaten sonucu, değil mi ki beni kapı önünde öldürüp gidiyorsun; bâri bunu yapma.</p>

  <p class="normal">A soluğu göğüssüz, karınsız olan, a gamı gamları gideren; a bizi soluğuyla kıvılcımlar gibi yakıp yandıran.</p>

  <p class="normal">Her an bize karşı kalkan gibi bir başka bahane öne sürmedesin; kılıcı bırakmışsın da kalkanla öldürüyorsun bizi.</p>

  <h3 class="h2baslik" id="calibre_toc_1594">CVIII</h3>

  <p class="normal">Ne diye şaşırıp kalmışsın a hoca? Yoksa âşık mısın? Âşıksan a hoca, kâseyi vur taşa, testiyi dik başına.</p>

  <p class="normal">N’olurdu hangi kapıda durduğunu bir bilseydin; n’olurdu nasıl bir Ay’a âşıksın, bir bilseydin.</p>

  <p class="normal">O güneş kaynağını, gökyüzü rüyasında bile göremez; gözün ondan aydındır, âşıksan bir dikkatlice bak hele.</p>

  <p class="normal">Gökyüzü arslanının bile bu tehlike yüzünden ciğeri kan kesilmiştir; doğru söylüyorum, incinme; ciğeri pek bir âşıksın sen.</p>

  <p class="normal">A terütaze gül, doğru söyle, neden kaftanını yırttın? A arıklaşmış Ay; hangi seher çağına âşıksın?</p>

  <p class="normal">A deniz huylu gönül, düşüncelerle dalgalanıp duruyorsun; her solukta köpürmedesin; hangi inciye âşıksın sen?</p>

  <p class="normal">Ona dalıp hayran olanın oklardan pervası yoktur, gam yemez o; sen de kalkanını atarsan pervasız bir âşık kesilirsin.</p>

  <p class="normal">Toprağın her parçası bizim gibi aşka düşmüş; fakat a tertemiz can, sen eşi, benzeri görülmemiş bir âşıksın.</p>

  <p class="normal">A akıl, deniz kuşuysan soluk alma, söze dalma; mademki hünerin susmaktır; başka hangi hünere âşıksın sen?</p>

  <h3 class="h2baslik" id="calibre_toc_1595">CIX</h3>

  <p class="normal">Yüzüm yüzünden, yüzlerce aydınlığa kavuşmuş; canım canından yüzlerce eminlik bulmuş.</p>

  <p class="normal">Demir varlığım onun aşk cilâsına kavuşunca varlık aynası kesilmiş, demirliği kalmamış.</p>

  <p class="normal">Gönül kuşum çırpınıp duruyor; ne kararı kaldı, ne huzuru. Asıl yurdunu gördü de orda durdu, orda dinlendi ancak.</p>

  <p class="normal">Senin gözünü görmedikçe gözüm aynalık edemiyor; senin günün ışımadıkça pencerem pencerelikten kalıyor.</p>

  <p class="normal">Gözüm onu görür görmez, ışığımsın benim dedi; canım onu görür görmez, canımsın benim diye dile geldi.</p>

  <p class="normal">* Sabır senin şükür şekerini gördü de o yüzden dayandı; yokluk senin yüzünden zenginleşti de övünç kesildi.</p>

  <p class="normal">Gâh kapındayım senin, kapı halkasını çalar dururum. Gâh kucağımdasın benim; gönül kapısının halkasını çalar durursun.</p>

  <p class="normal">A seher yeli, aşk civarına git, elçilik et, şu iki haberi ilet; ilet de senin bu yelip yortman yüzünden arınayım, eteğimin nemi kurusun gitsin.</p>

  <p class="normal">Kamış gibi belimi bağlamak benim borcum; şekerkamışı gibi şekerler vermek de senin borcun.</p>

  <p class="normal">A bize kaçan gönül, benden, bizden mahvol; çünkü benlikten geçmezsen bizden kesildin gitti.</p>

  <p class="normal">Tatlı tohum, taşa dedi ki: Ben kırılırsam içimi, özümü gösteririm; fakat sen kırılırsan vay haline.</p>

  <h3 class="h2baslik" id="calibre_toc_1596">CX</h3>

  <p class="normal">Her solukta içimden bir kutsal güzel, gizli bir yoldan başıma kıyametler koparır, gürültüler eder durur.</p>

  <p class="normal">Sınanmam, yıkılıp yerlere serilmem, coşup köpürüşüm, darmadağın oluşum Müslümanlığı aldı, götürdü; eyvahlar olsun Müslümanlığa.</p>

  <p class="normal">Bana, şarap mı içiyorsun; yoksa bir şüpheye mi düşmüşsün dedi. Rabbine mal olmuş gönülden başka kimdir şüpheden kurtulan?</p>

  <p class="normal">Yürü, masallar söylemeye var; sarhoş bir halde eve git; canlar saç, çünkü o eşsiz güzel de güller saçtı.</p>

  <p class="normal">A yüzü, yanağı güzel dilber, bir soluk kulak ver bana; gamınla sarhoş olanı bir gör, gözet.</p>

  <p class="normal">A benim tapanım, a benim tapılanım; a benim görenim, a benim görünenim; a iş eri, iş ustası; insanlığın gönlünde, insanın yüreğinde aşkı tanı, aşkla biliş.</p>

  <p class="normal">Kâbe’miz onun mahallesi, kıblemiz onun yüzü; padişahlık yolunda kılavuzumuz onun kokusu.</p>

  <p class="normal">A görüş sahibi hoca, başının can tehlikesine düşmemesini istiyorsan sakın bizden, sakın.</p>

  <p class="normal">Hayır, yanlış söyledim; baş ver de yüz binlercesini al; yıkık bir yerdeki defineden dikenden başka gül bitmez.</p>

  <p class="normal">O benim arslanım, o canına doymuş âşıkım, peri davet eder gibi elinde bir şişe, çıkageldi.</p>

  <p class="normal">Dedim ki: Ey Rûhü’l-Kudüs, bir halimizi sor, n’olur. Dedi ki: Yazık, ne sorayım, benim halimi zaten bilirsin.</p>

  <p class="normal">Sarhoşum, yolumu yitirmişim; sus, soru sorma. Neyin sarhoşuyum; kokusundan anla; bir sevgilinin sarhoşuyum ben.</p>

  <p class="normal">Ne vakit o an gelecek ki ey Tanrı, biz bizden ayrılacağız; noksan sıfatlardan arı Tanrılık yağması bütün kumaşlarımızı talan edip gidecek?</p>

  <p class="normal">Kimin bir işceğizi varsa avcunda bir dikencik vardır; kimin bir sevdiceği varsa zindana kapanmış gibidir o.</p>

  <p class="normal">Senin işceğizin gene sensin, senin sevdiceğin gene sen. Kendinden uzaklaşandır ancak, rintlik eden.</p>

  <h3 class="h2baslik" id="calibre_toc_1597">CXI</h3>

  <p class="normal">Beri gel, beri, daha da beri; niceye bir şu yol vuruculuk? Mademki sen bensin, ben de senim, niceye bir şu senlik, benlik?</p>

  <p class="normal">* Tanrı ışığıyız, Tanrı sırçası. Kendi kendimizle bunca savaşımız, bunca inatlaşmamız da ne? Aydınlık aydınlıktan ne diye kaçar böyle?</p>

  <p class="normal">Hepimiz de bir tek olgun kişiyiz; fakat neden böylesine şaşıyız ki? Neden zengin, yoksulları böyle hor görür ki?</p>

  <p class="normal">* Sağ el ne diye kendi solunu hor görür? Her ikisi de mademki senin elin; uğurlu ne demek, uğursuz ne demek?</p>

  <p class="normal">Biz, hepimiz aynı mayadanız; aklımız da bir, başımız da. Fakat şu beli bükülmüş göğün altında iki görür olmuş kalmışız.</p>

  <p class="normal">Şu beşten, altıdan pılını pırtını çek birlik bucağına; niceye dek usûl boylu birlik ağacının yalnız sözünü edip duracaksın?</p>

  <p class="normal">Hadi, şu benlikten geç, herkesle karış, kaynaş. Kendinde kaldıkça bir habbesin, bir zerresin ancak, fakat herkesle birleştin, kaynaştın mı ummansın, madensin.</p>

  <p class="normal">Erkek arslan her şey yapar; köpek de köpekliğini eder durur. Tertemiz can dilediğini işler, beden de bedenliğini yapadurur.</p>

  <p class="normal">Canı da bir bil, bedeni de; fakat sayıda yüz binlercedir. Hani bademler gibi, hepsinde de aynı yağ var.</p>

  <p class="normal">Dünyada nice diller var, fakat hepsi de anlam bakımından bir; kapları kırıp döktün mü su bir olur gider.</p>

  <p class="normal">Birliğe erer de gönülden sözü sürer, çıkarırsan, can her görüş sahibine haber gönderir, meramını anlatır.</p>

  <h3 class="h2baslik" id="calibre_toc_1598">CXII</h3>

  <p class="normal">O hekim, bana dedi ki: Yürü git, ekşi bir şey yemişsin sen. Hayır dedim; işte dedi, rengin bile ekşi.</p>

  <p class="normal">Gönül karardı mı, benzin rengi tanıklık eder; sen perde ardındasın amma içindeki dışına vurup durur.</p>

  <p class="normal">Toprağın tatlı su bulursa bağlık bahçelik olur; acı suyla sulanırsa diken bitirir, dikenlik kesilir.</p>

  <p class="normal">Bitkiler baharın yeşerirler; güzün sararır solarlar; sen de güz mevsimini görmediysen ne diye böyle sararıp solmuşsun?</p>

  <p class="normal">Ona dedim ki: A gizli şeyleri bilen; senden ne saklayayım? Canın gelişmesi senden; canı sensin yetiştirip geliştiren.</p>

  <p class="normal">Ekşi bir hale getirdiğini kim diriltebilir? Üşütüp dondurduğuna kim sıcaklık verebilir?</p>

  <p class="normal">Özel şaraplarından bir sağlık şerbeti gönder; çünkü ezip sıktıklarını coşturup köpürten de sensin.</p>

  <p class="normal">Bir yüce, bir güzel mi güzel şarap sundu da hadi dedi, kendine gel, dik şunu da gamlarla doluysan neşelen, ölmüşsen diril.</p>

  <p class="normal">(s. 266) Senin yüzünden, kayadan Aras ırmağı gibi ırmaklar kaynar; esmer benizlisin amma senden ışıklar parlar.</p>

  <p class="normal">Görünüşte geçicisin amma ölümsüzlük Hızır’ı olursun; gönlün incinmiştir amma gönüllere neşe olursun sen.</p>

  <p class="normal">Şu varlık, şu beden, ne vakit yabancılardan tertemiz olacak da yüzlerce kişiye devlet olan, ikbal kesilen bir elbiseye bile boş verecek?</p>

  <p class="normal">Bir ağaç, yele dedi ki: Ne vakte dek eseceksin? Yel, sen sararmış solmuşsun amma dedi, yel, baharlık eder sana.</p>

  <h3 class="h2baslik" id="calibre_toc_1599">CXIII</h3>

  <p class="normal">Bu semâ’ bir yabancı yüzünden böyle yarım kaldı; puhukuşunun bed sesi, halkayı yıkık yere döndürdü.</p>

  <p class="normal">Kara benzeyen kişi, vakti, zamanı soğutur gider; hattâ çözülüp sel gibi aksa bile evi yıkar, yerle bir eder.</p>

  <p class="normal">Dışardaki yabancı kötüdür, fakat içerdeki daha da kötü; bir dişin çıkarılması bile yabancılık yüzündendir.</p>

  <p class="normal">Yabancı, halden bilmez kişi güz yelidir; bağı bahçeyi sarartır soldurur; tohumları bile yerde sıkar, hapseder, güzelliklerini göstermez.</p>

  <p class="normal">Yüzüne karşı gül gibi güler; fakat ayağına diken gibi batar; tarağa benzeyen o iki başlıdan sakalını korumaya bak.</p>

  <p class="normal">Savaş safındaki bir korkak yüzünden yürekli erlerden meydana gelmiş nice ordular bozguna uğramıştır.</p>

  <p class="normal">Tebrizli padişahlar padişahı Tanrı ve din Şems’i yok mu? O bütün toplulukların mumudur, ona pervane kesilmişimdir ben.</p>

  <h3 class="h2baslik" id="calibre_toc_1600">CXIV</h3>

  <p class="normal">Yüzünün nuru vurmuş da o yüzden her çorak yer bir lâlelik kesilmiş; dudağının kızıllığı vurmuş da her ekşi koruğu bal haline getirmiş.</p>

  <p class="normal">Dün gece rüyada aşkının mushafını okudum; ah, bir sûresinden canım öyle bir deli divane oldu ki.</p>

  <p class="normal">Ah, şekerin üzerindeki tat senin şekerin olsa, iki dünyanın müşkülü de ne şekerleşirdi, ne helvaya dönerdi.</p>

  <p class="normal">Çırılçıplak bir adama benzeyen bedene günyüzünü göster, güneşe benzer yüzünün ışığını vur o bedene de her kılın dibi şekerlerle dolsun.</p>

  <p class="normal">Kendinden geçmek, masradan ipliğin çözülmesinden de kolaydır; düşman bile ipliğin ucunu masradan bulmuştur ya.</p>

  <p class="normal">Ah, henüz görmedin sen; aşk meydanının başında kelleler oynayıp duruyor; her yanda da bir ocak var.</p>

  <p class="normal">Beden bir kavuna benzer, koparmazsan nasıl yerler ki? Kır bedeni de Lâhur ülkesine değen kıymet meydana çıksın.</p>

  <p class="normal">İki âlemin hekimine gittim, aşk hastasıyım dedim; gönlümün nabzı atıp duruyordu; idrar şişesi de elimdeydi.</p>

  <p class="normal">Ona dedim ki: Ey Tebriz’in övüncü Şemseddin, ah; özleşmiş illete senden başka kim bir şifa bulabilir?</p>

  <h3 class="h2baslik" id="calibre_toc_1601">CXV</h3>

  <p class="normal">Galiba bir başka yerdeydin; çünkü karnın bomboş. Bir başka çeşit su içmiş olmalısın ki çamurlara bulanmışsın.</p>

  <p class="normal">Bir başka şarabın sarhoşusun; aklın başında değil, pek bönsün; mademki ona gönül vermişsin, yürü, artık rahatın, huzurun yok senin.</p>

  <p class="normal">* Yürüyüp giden hazine gönlündedir; o hazinenin üstünde de şu balçık var. Tutalım, görmemişsin; işitmedin de mi?</p>

  <p class="normal">Gözün ağarıp görmemesi neden? Nefsin, kızgınlığın tesirinden; ilaç diye dövülmüş yeşim taşını nasıl verir, sürme diye nasıl çekersin?</p>

  <p class="normal">Canın, zevâli olmayanın bakışıyla teyellenmiş; iş böyleyken sen tutmuşsun, güneşin ışığını balçıkla sıvamışsın.</p>

  <p class="normal">Gönül definen mühürlenmiş, şu ciğerin sevdalara maden kesilmiş; a açgözlü obur, niceye bir karnını doyurma hevesinde yelip yortacaksın?</p>

  <p class="normal">Şu aşk çarpıntın, Şemseddin’in tesiriyledir; şu yetiştirip geliştirdiğin baht, Tebriz’den gelmededir.</p>

  <h3 class="h2baslik" id="calibre_toc_1602">CXVI</h3>

  <p class="normal">A arslan yürekli, yüzlerce arslanlıklar göstermiş, erlikler etmişsin; bağışta, lûtufta güneşten bile öndülü almışsın.</p>

  <p class="normal">Gözünü kapa da bir kere daha merhamet et; Tanrı’ya and içmişsen dön o anddan, boz o yemini.</p>

  <p class="normal">Bir bak da gör, sen, şu öfkede, şu savaşta ayak diredikçe, düşmanlar ellerini çırpıyor.</p>

  <p class="normal">A benim canım, gönlün kime akmada, söyle de yoluna toprak olayım onun; kendisini adam saydığın kimse, ona kul köle olayım ben.</p>

  <p class="normal">A beden, sonucu bir sıçra, bir kendine gel, çalış, çabala; çalışıp çabalamak kutlu bir iştir, ne diye böyle solup kalıyorsun?</p>

  <p class="normal">Kalk, sevgiliye var, yüzünü yerlere sür; a şeker gibi güzel dost, neden incindin de.</p>

  <p class="normal">Canın sahibi, Tebrizlilerin övüncü Şemseddin, şu başım senin fidanında bitmiştir; çünkü sensin onu yetiştiren.</p>

  <h3 class="h2baslik" id="calibre_toc_1603">CXVII</h3>

  <p class="normal">A demir yürekli, meğer o demir yüreğin bir aynaymış; aynaysa benim gönlümle çok eski bir eş dost.</p>

  <p class="normal">Ben aynanın gönlündeyim, ayna benim gönlümde. Beden de kim oluyor? Dün, evvelki gün meydana gelmiş biri ancak.</p>

  <p class="normal">Hoca, neden böylesin? Din aşkı senden kaçıp duruyor; çünkü seni hep evvelsi günkü Ahmed görüyor.</p>

  <p class="normal">Seçilmiş bir kuşsun gerçekten de; tatlı yemler devşir; senin kuşuna ta Çin’den yem geldi.</p>

  <p class="normal">Tanrı arslanısın, Tanrı sana erkek arslan adını verdi; iş böyleyken ne diye tuttun da bir maymunla solukdaş oldun?</p>

  <p class="normal">Beden şekline bakma, o şekli görme; senin lâyığın değil o; fakat bâzı kere padişah da tutar, bir yün hırka giyer.</p>

  <p class="normal">Aklını başına devşir de gönlünü bir uğurdan sevgilinin eline ver; ver de gönlün hasede, kine düşüp çürümesin.</p>

  <p class="normal">Güzel bir hale gelen, boyuna aşk arayan gönül yok mu? Böyle gönüle Turusîna’nın gönlü bile yaygı kesilir, ayaklarının altına döşenir.</p>

  <p class="normal">O şerbete susamışsın, o vuruş yaralıyor, hasta ediyor seni; bu gurbetteyken adamakıllı inanç olamaz sende.</p>

  <p class="normal">Akıl şekere benzer, şekillerse kamışa. Anlamlar şaraptır tıpkı, harflerse şarap küpü.</p>

  <p class="normal">Gelin güzel olmadıkça, süsüyle püsüyle, atlastan yapılmış, yahut altın işlemeli elbisesiyle gözlere hoş görünemez; gönüller bunlarla hoşlaşamaz.</p>

  <p class="normal">Mademki şu dünyadan geçip can meyhanesine gitmiyorsun; şarap yerine tatsız tuzsuz tarhana çorbası içedur.</p>

  <p class="normal">Beden evini bir bağ, bir gül bahçesi haline sok; gönül bucağını, bir cuma mescidi haline getir.</p>

  <p class="normal">Böylesine kişiye her solukta bir güzel görünür; o tek gören kişiye her solukta bir güzel gelir, tabak içinde, görülmemiş bir badem helvası sunar.</p>

  <p class="normal">Sus, su kuşuna deniz hikâyesi söyleme; erliği olmayan padişaha kızoğlankızı ne diye sunarsın?</p>

  <h3 class="h2baslik" id="calibre_toc_1604">CXVIII</h3>

  <p class="normal">Canımız bir köşktür; bir tepe, bir yıkık yer değil. Solukdaşımız sevgilimizdir bizim, özü, soluğu yabancı olan biri değil.</p>

  <p class="normal">Gönül yolu korkunç bir çölden geçer; yürekli bir er, erkek bir Rüstem olmayan kişi nerden varacak oraya?</p>

  <p class="normal">Oraya varacak kişinin gönlü, düşmanı yıkan, bedenini besleyen bir gönül olmamalı; kendini yıkıp alt eden, sevgiliye âşık olan bir gönül olmalı.</p>

  <p class="normal">Böylesine kişinin bedeni, mezarın toprağıyla örtüldü, yeraltına gitti mi, o bedenden tohum nasıl baş verir yücelirse, tıpkı onun gibi kabul ediliş ağacı yükselir, boy atar.</p>

  <p class="normal">Işıklı bir gönül ehlinden başka kimdir o ışığa âşık olan? Pervanenin gönlünden başka nedir o mumun sınadığı şey?</p>

  <p class="normal">Rûhullah’a ferahlık veren, onu yaylalara salan, ancak Rûhü’l-Kudüs’ün cilvesidir; çünkü Güneş bile ona ancak bir bekâr evidir; Güneş’i bile görmez, ona bile bakmaz o.</p>

  <h3 class="h2baslik" id="calibre_toc_1605">CXIX</h3>

  <p class="normal">Perinin Süleyman’ın tapısında saf kurmasına şaşılmaz; sen asıl o perinin huzurunda Süleyman’ın saf kurup dîvân durmasını seyret.</p>

  <p class="normal">Öyle bir peri ki yüzünün nurundan insan melek kesildi; peri zahmetten, illetten kurtuldu, derman bulma gamından halâs oldu gitti.</p>

  <p class="normal">O perinin geliştirmesiyle insanın gözü açıldı; o perinin yüzünden melek de cam incisini buldu, şeytan da.</p>

  <p class="normal">Bizlik, benlik temizlendi; erlik suyu kurudu; peri insan oldu, insan peri kesildi.</p>

  <p class="normal">Tebriz’in de, canın da övüncü, can gözü Şemseddin’in yüzünün aksiyle peri neşelendi, candan da neşeIi bir hale geldi.</p>

  <h3 class="h2baslik" id="calibre_toc_1606">CXX</h3>

  <p class="normal">(s. 267) Her solukta soldan sağdan aşk sesi geliyor: Biz çayırlığa çimenliğe gidiyoruz, kim seyretmek ister?</p>

  <p class="normal">Evde oturma zamanı geçti; bağa bahçeye gitme zamanı geldi; kutluluk sabahı ağardı, buluşma, kavuşma vakti geldi çattı.</p>

  <p class="normal">A sahip-kıran padişah, şu ağır uykudan uyan; devlet, ikbal atını sür; kavuşma nöbeti artık bizim.</p>

  <p class="normal">Vefa davulunu çaldılar; gökyüzünün yolunu süpürdüler; sizin zevkiniz, neşeniz artık peşin; yarın ödenecek veresiye alışveriş nerde kaldı?</p>

  <p class="normal">Rum el uzattı da gece Zenci’sini bozguna uğrattı. Yüceler âlemi de, aşağılık âlem de aparı, parıl parıl parlamada.</p>

  <p class="normal">Ne mutlu ona ki şu renkten, kokudan kurtuldu; çünkü canda, gönülde, bu renkten, bu kokudan başka daha ne renkler var, ne kokular var.</p>

  <p class="normal">Şu balçıkta bir kimya tezgâhıdır kurulmuş amma gene de ne mutlu balçıktan kurtulan cana, gönüle.<sup class="calibre2"><a href="../Text/divanson_split_561.html#footnote-400-55" id="footnote-400-55-backlink">[55]</a></sup></p>

  <h3 class="h2baslik" id="calibre_toc_1607">CXXI</h3>

  <p class="normal">Hekim gene Eyyub’un kapısından içeriye girdi; gene Ken’an Yusuf’u geldi, Yakub’una kavuştu.</p>

  <p class="normal">Gönül, sevgilisinin bulunduğu yere gitmek için evini barkını bıraktı; fakat bir de baktı, gördü ki sevgilisinin evi barkı meğer gönülmüş.</p>

  <p class="normal">Gönül yok oldu da, kendi kendini isteyen de benim, istenen de ben sözünün anlamı anlaşıldı, açığa çıktı.</p>

  <p class="normal">* Şükürler olsun, İsa erişti de Âzer’imiz dirildi; şükürler olsun ki Mûsa mucizesini gösterdi.</p>

  <p class="normal">Şükürler olsun ki Mûsa, Firavun’a uyanların hepsinden kurtuldu; şükürler olsun ki âşık, sevgilisinin yanı başına geldi, kuruldu.</p>

  <p class="normal">Şükürler olsun ki aşk güneşi doğudan doğdu, parladı; ateşini, coşkunluğunu gönüllere, canlara saldı.</p>

  <p class="normal">Şükürler olsun ki gayb sâkîsi bütün ayıpları şarapla yıkadı. Şükürler olsun ki dileyen, gönlünü ezen gamdan kurtuldu gitti.<sup class="calibre2"><a href="../Text/divanson_split_562.html#footnote-400-56" id="footnote-400-56-backlink">[56]</a></sup></p>
</body>
</html>
