<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_10">Mevlânâ’nın Doğumu,<br class="chapter"/>
  Tahsil ve Sülûk Devresi</h2>

  <p class="normal">Mevlânâ Celâleddin Muhammed’in Belh’te 6 Rebiülevvel 604’te (1207) doğduğu rivayet edilmiştir. Fakat yukarıda da söylediğimiz gibi Mevlânâ 604’te (1207), yahut 609’da Semerkand’ın istilasında o şehirde bulunmuştur. Fîhi mâ -fîh’te, “Semerkand’daydık” diyor; “Harezmşah, şehri kuşatmıştı. Bir mahallede pek güzel bir kız vardı; öylesine güzeldi ki o şehirde benzeri yoktu. Duyuyordum, her an, Yarabbi diyordu, beni zalimlerin ellerine vermeyi revâ görüyor musun? Biliyorum ki revâ görmezsin. Sana dayanıyorum ben, güvencim sensin benim. Şehri yağma ettiler; bütün halkı esir edip götürdüler; hattâ o kadının cariyelerini bile aldılar da, o kadar güzel olmasına rağmen ona kimse bakmadı; ona hiçbir elem erişmedi.” (Tercememiz; Remzi Kitabevi, İstanbul, 1959, s. 148).</p>

  <p class="normal">Görülüyor ki Mevlânâ, sonradan duyduğunu rivayet etmiyor; içinde bulunduğu şehirdeki bir olaydan söz ediyor, duyuyordum diyor. İnsan doğduğu yılda, yahut beş yaşındayken olan bir hadiseyi bu çeşit anlatmaz, anlatamaz. Kaldı ki, 600 yılındaki Gor hükümdarıyla Harezmlilerin savaşından da söz ediyor Mevlânâ. Oysa bu olay, rivayet edilen doğum tarihinden dört yıl öncedir. Bunlardan başka Mevlânâ, dîvânındaki bir gazelinde, “Kırk yıllık akıl, beni düşüncelere baş aşağı daldırmıştı; altmış iki yaşımda av oldum da tedbirlerden kurtuldum” meâlindeki beyitle, Şems’le altmış iki yaşında buluştuğunu apaçık bildiriyor. Bir başka beyitte de, Tebrizli Şems diyor, altmıştan sonra şîveler göreyim diye beni yeni baştan gençleştirdi. Gene bir beyitte, pir diyor, bizi yeniden gençleştirdi; hasılı ben hem gencim, hem ihtiyar. Şems, Konya’ya 642 Cumazelâhıra’sının yirmi altıncı Cumartesi günü gelmiştir (26 Kasım 1244). Mevlânâ, bu tarihte altmış iki yaşında olunca hicrî 580’de doğmuştur (1184) ve rivayet edilen tarih nasılsa biri tarafından uydurulmuş ve bu hata yıllar yılı sürüp gitmiştir.</p>

  <p class="normal">Sultanü’l-Ulemâ’nın 618’de Belh’ten göçtüğü kabul edilirse Mevlânâ o vakit otuz yedi, otuz sekiz yaşlarındadır. Sultan Veled, Mevlânâ kırk üç yaşındayken doğmuştur. Babasının vefatındaysa Mevlânâ kırk yedi, kırk sekiz yaşlarındadır. Gor savaşı olurken Mevlânâ yirmi, Semerkand istila edildiği zaman da yirmi dört yaşındadır.</p>

  <p class="normal">Mevlânâ’nın annesi, Karaman’da “Mâder-i Sultan” yahut “Mâder Sultan” dergâhı diye anılan ve şimdi cami olan Mevlevîhanede medfun Mü’mine Hatun’dur. Kapısının üstünde 772’de (1370) Karamanoğlu Alâeddin Bey’in yaptırdığına dair bir kitabeyi ihtiva eden yapı, herhalde Mü’mine Hatun için evvelce yapılan türbenin genişletilerek sonradan ve yeniden onarıldığını göstermektedir. (Prof. Dr. Ernst Diez, Dr. Phil - Oktay Aslanapa, Mahmut Mesut Koman: Karaman Devri Sanatı; İstanbul, 1950, s. 44-49). Camiin hazîre kısmında Mevlânâ’nın kardeşi Alâeddin Çelebi de medfundur.</p>

  <p class="normal">Tahsile Belh’te ve bilhassa babasının feyziyle başlayan, bilgisini onun irşadıyla genişleten ve derinleştiren Mevlânâ, babasının vefatından bir yıl sonra onun halifesi Seyyid Burhaneddin Tirmizi’nin Konya’ya gelmesi üzerine ona intisap etmiş, onun teşvikiyle Halep ve Şam’a gitmiş, tahsilini tamamlamış, tekrar Konya’ya dönmüştür. Sultan Veled İbtida-Nâme’de Mevlânâ’nın Seyyid Burhaneddin’le dokuz yıl sohbet ettiğini, sonra Seyyid’in Kayseri’ye gidip orada vefat ettiğini bildiriyor ki buna göre Seyyid 638-639 sularında vefat etmiştir (1240 -1241); Kayseri’de medfundur.</p>

  <p class="normal">Sipeh-sâlâr’a göre Seyyid Burhaneddin, Mevlânâ’yı küçükten beri tanımaktadır. Gerçekten de pek ileri bir bilgin olan Seyyid’in sohbetleri, Makaalât adı altında toplanmıştır. Bu sohbetlerde Seyyid, Kalenderîleri över; felsefeye düşkün olanları yerer; Hakîm Senâî, Nizâmî gibi şâirlerin şiirlerinden istişhatlarda bulunur; sık sık, Sultanü’l-Ulemâ’nın Maârif’inden bölümler, sözler alır; mezheplerden söz açar. Anlaşılıyor ki o, tasavvufun bütün inceliklerini öğrenmiş, hazmetmiş, sûfîlikten ziyade melâmet erenlerinin yolunu tutmuş olgun bir erdir. Gene Sipeh-sâlâr’a göre Seyyid, buraya bir arslan geliyor; ben de bir arslanım; birbirimizle geçinemeyiz demiş, Kayseri’ye gitmiş, o gidince de bir müddet sonra Konya’ya Tebrizli Şemseddin gelmiştir (s. 163-164). Bu rivayet, Seyyid Burhaneddin’in sır bilen Seyyid anlamına “Seyyid-i Sır-dan” diye anılmasına sebep olmuştur. Ancak şunu da söyleyelim ki Şemseddin, Seyyid’in Kayseri’ye gidişinden dört, beş yıl sonra gelmiştir. İbtidâ-Nâme, Seyyid Burhaneddin’in vefatından Şems’in gelişine kadarki müddet içinde Mevlânâ’nın halini şöyle anlatır:</p>

  <p class="normal">“Seyyid, ansızın yokluk yeri olan dünyadan varlık yurdu olan âhirete göçtü. Celâl, onsuz, yapayalnız kaldı. Gece gündüz Tanrı’ya yüz tutmadaydı. O hevesle uykudan da kesilmişti, yemeden, içmeden de. Arayış sancağını yüceltmişti. Beş yıl, böylece, doğru bir gönülle, yanıp yakılarak, ağlayıp dertlenerek riyazatlar çekti. Gamla, dertle eş olunca da melek gibi feleğin yücesine ağdı. Her ihtiyarın, her gencin yanında sayısız kerametleri belirdi, önce hakkında doğru düşünmedikleri halde, halk sonradan ona mürit oldu. Müritleri on bini aştı. Büyük müftüler, hüner sahipleri, onu Peygamber makamında görüyordu; Peygamber’in vârisi tanıyordu. Derken ansızın Şemseddin geldi, onunla buluştu. Mevlânâ’nın gölgesi, onun nurunun parlaklığıyla yok olup gitti.” (s. 196-197)</p>

  <h3 class="h2baslik" id="calibre_toc_82">Mevlânâ’nın Cezbe ve Sükûn Devresi</h3>

  <p class="normal">Tebrizli Şemseddin Muhammed, Eflâkî’ye göre Melik-dâd oğlu Ali’nin oğludur. Sipeh-sâlâr’da soyu hakkında bir kayıt yoktur; risale ancak İbtidâ-Nâme’den aktarmalar yapmakla yetinir. Devletşâh, onun bir İsmâilî prensi olduğunu söyler; ona göre Şems, Celâleddin Nev-Müselmân’ın (618 h. 1221) oğludur ve Tebriz’de gizlice tahsil etmiştir. Bu rivayet tamamıyla yanlıştır; çünkü Celâleddin Nev-Müselmân’ın Alâeddin adlı oğlundan başka bir oğlu yoktur (Cihan-guşâ, C. III, s. 249). Kaldı ki Şems, sohbetlerinin zaptından meydana gelen Makaalât’ında İsmailîlerin şiddetle aleyhinde bulunur; felsefeye inananları kınar.</p>

  <p class="normal">Şems’i tarikat gayretiyle şu veya bu silsileden sayanlar vardır; hattâ Bektaşî Vilâyet-Nâme’si, onu Hacı Bektaş müritlerinden gösterir. Oysa bunların hiçbirinin aslı yoktur. Kendisi, Makaalât’ta Tebrizli Ebû Bekr-i Sele-bâf’ın (Sepetçi Ebû Bekir’in) müridi olduğunu, fakat şeyhinin, kendisini gereken durağa vardıramadığını, bu yüzden şeyh aramak üzere yola düştüğünü (Konya nüshası, s. 81), şeyh olarak nihayet Mevlânâ’yı bulduğunu bildirir; “Bugün dalgıç Mevlânâ’dır; benim tacirim de. Tanrı bereketini dâim etsin, Mevlânâ Şemseddin; incilerse sözlerimiz” diyen Mevlânâ, onun denizine daldığını, fakat elde ettiği incilerden faydalananın Şemseddin olduğunu açıklar (aynı, s. 87, satır 12-13). Mevlânâ’nın “Şemseddin ehil bir zat. Fakih, hilaf ve usûl bilgilerini biliyor; usûl kuvvetiyle felsefecilerin derilerini yüzüyor; fakat benim yanıma geldikçe şaşırıyor da ben diyor, senin sözünden, başımı da kaybediyorum, ayağımı da” sözleri, Şems’le Mevlânâ arasındaki tefeyyüzün iki taraflı olduğunu, fakat Şems’in Mevlânâ’ya uyduğunu açıkça gösterir (s. 8, satır 24-26).</p>

  <p class="normal">Her şeyden önce şunun bilinmesi gerektir ki Şems’le Mevlânâ’nın yolu, klasik anlamda şeyhlik, müritlik değildir. Mevlânâ, yıkanmış, silinip arınmış, yağı konmuş, fitili düzeltilmiş bir Tanrı çerağıydı; fakat bunu uyandırmak gerekti; Mevlânâ’nın ilimden irfana, zühdden aşka geçmesi için bir şuleye ihtiyacı vardı; işte bu vazifeyi Şems gördü; o çerağ, zahirî bir alev dokunmaksızın uyandı; her yanı parlattı; artık ne yağı tükenecektir, ne parıltısı sönecek; nur üstüne nurdur o; istidadı olan, istidadınca onunla ışıklanacak, yolunu görecektir (Kur’an, XXIV. 35); güneş de, âlem de o ışığa pervane kesilmiştir; o pervanelerden biri de Şems’tir.</p>

  <p class="normal">Sultan Veled, İbtidâ-Nâme’de, Mevlânâ ile Şems’i, Mûsa Peygamber’le Hızır’a benzetmekte, bu kıssayı anlattıktan sonra Mevlânâ olgundu; Cüneyd’den, Ebû Saîd Ebû’l-Kayri’dan üstündü, hattâ müritleri bile Bâyezîd’ten ileriydi: fakat gene de Tanrı’nın gizli erlerini aramaktaydı demekte ve sözüne şöyle devam etmektedir:</p>

  <p class="normal">“Şems’in yüzünü görünce aydın gün gibi sırlar, ona açıldı; görülmemiş şeyleri gördü, kimsenin duymadıklarını duydu. Ona gönül verdi, elden çıktı. Yanında yücelikle aşağılık bir oldu. Şems’i evine çağırıp padişahım dedi, şu dervişi dinle. Evim sana lâyık değil ama sana sadakatle gönül vermişim. Kulun nesi varsa, eline ne geçerse efendisinindir. Bundan böyle ev, senin.” (s. 42).</p>

  <p class="normal">Şems’in hayatına ait bilgileri, pek dağınık bir halde menkıbe kitaplarında ve doğru olarak da Makaalât’ta buluyoruz. Şems, bir aralık herhalde tahsil devresinde, Mevlânâ’yı Şam’da görüyor. Eflâkî, Mevlânâ’nın elini öptüğünü, ona, “Ey mânalar âleminin sarrafı, beni bul, beni anla” deyip kalabalığa karıştığını söylüyor (b. 22). Bağdat’ta Evhadeddin-i Kirmânî’yi gören, bir sorusuna, “Ay’ı leğende seyrediyorum”, yâni güzellerde mutlak güzelliği, o güzelliğin tecellisini görüyorum diyen Evhadeddin’e, “ensende çıban yoksa kafanı kaldır da göğe bak” diyerek onu kınadığını gene Eflâkî naklediyor (155 b, 156 a, 159 a). Şam’da İbni Arabî ile görüşen ve onun bir sözüne şiddetle itiraz eden Şems, Şeyh-i Ekber denen bu sûfînin mütabaatta bulunmadığını, yâni şeriata uymadığını söyleyip kınamakta, böyle olmakla beraber ondan da faydalar elde ettiğini söyledikten sonra Mevlânâ’ya, ama sizden elde ettiğim faydalara hiç benzemez; inci nerde, çakıl taşları nerde; aralarında ne kadar fark var demektedir (Makaalât, Fatih nüshası, 35a, 36b; İst. Üniv. Farsça yaz. 679; 104 a; Eflâkî, 169 b -170 a).</p>

  <p class="normal">Mevlânâ’nın, Mesnevî’de, “Din şeyhi, âlemler Rabbinin mânalar denizi, mâna Allah’tır dedi” beytindeki “Din şeyhi”nin de, bu sözü İbn-Arabî’ye Şems’in söylediğini Makaalât’tan öğrenerek Şems olduğunu anlıyoruz (Konya nüshası, s. 15, satır 24-26; Fatih nüshasında kime söylendiği belirtilmeksizin, 112 b). Sultanü’l-Ulemâ ve Seyyid Burhaneddin gibi Şems’in de felsefeyi ve bu münasebetle de Fahreddin-i Râzî’yi şiddetle kınadığını biliyoruz (Fatih, 31 b; İst. Üniv. 104 a; Eflâkî, 169 b-170 a). Hattâ o, Hayyam’ı bile, bu yüzden tereddütte kalmış saymakta (Fatih, 35 b; İst. Üniv. 110 a). Hasılı Şems, zamanın bütün bilgilerini elde etmiş, fakat bu bilgiyi görüş ve oluş haline getirmek için vardığı durağın son durak olmadığını anlamış, varlıktan tam yokluğa ulaşmak için yollara düşmüş, diyar diyar gezmeye koyulmuş bir erdi. Onca ilim de gerideydi, tasavvuf da; ikisi de bir vasıtaydı ancak. Bir sohbet arkadaşı, bir vahdet eri, kendisini teselli edecek, dilinden, halinden anlayacak bir dost arıyordu. İlimden irfana geçmiş, tasavvufu yeter bulmamış, sûfîleri, şeyhleri görmüş, sınamış, çoğunu tartıya vurmuş, hepsinden de vazgeçmiş bir melâmet eriydi o. Kalenderîleri övdüğüne, bugün Konya müzesinde duran külahının, Kalenderî külahına benzediğine, Mevlânâ’nın da Kalenderîlere büyük bir önem verdiğine göre Kalenderîlikle de ilgisi vardı (Mevlânâ Celâleddin, s. 61-63).</p>

  <p class="normal">Geze dura, kona göçe Konya’ya gelmişti Şems. Makaalât’da onun gelişini, geliş tarihini, şüphe yok ki Mevlânâ’nın yazdırmasıyla şu satırlarda tespit edilmiş görüyoruz:</p>

  <p class="normal">“Tanrı bereketini dâim etsin, Tebrizli Şemseddin’in gelişi altı yüz kırk iki Cumazelâhıra’sının yirmi altıncı cumartesu sabahıdır.” (26 Kasım 1244 s. 114, satır, 12-13; Fatih, 122 b). Eflâkî de bu tarihi aynı kitaptan alıyor (156 b). Önceden de arz ettiğimiz gibi Mevlânâ bir şiirinde Şems’le altmış iki yaşındayken buluştuğunu açıklamış, bir başka şiirinde, altmışından sonra yeniden gençleştiğini, bir diğer şiirindeyse, pîrin kendisini yeni baştan genç bir hale getirdiğini, artık hem genç, hem de ihtiyar olduğunu bildirmiştir. Altmış iki sayısı, “yüz kere söyledim, kırk yıldır bu böyledir” gibi uzun bir müddeti anlatmak için söylenir bir söz değildir, ikinci şiirdeki altmışı anması, vezin yüzündendir. Şems’in yaşına gelince:</p>

  <p class="normal">“Pir bizi yeni baştan gençleştirdi; hasılı hem gencim ben, hem ihtiyar” beytindeki “pîr”, Şems’tir ve bu sözde, Şems’in hem manevî olgunluk bakımından pîr, hem de yaş bakımından ihtiyar olduğu anlaşılır. Ayrıca 1237’de vefat eden Evhadeddin-i Kirmânî ile Bağdat’ta görüşüp onunla tartışan, meşrebi yüzünden onu kınayan, 1241’de Şam’da ölen İbn-i Arabî’nin meclislerinde bulunan, hattâ onu ilzam eden, 1210’da ölen Fahreddin-i Râzî’den, onun Yunan felsefesi üzerine kurulmuş fikirlerinden söz edip onu, felsefeyi ve filozofları yeren, 1191’de Halep’te öldürülen Şihâbeddin Sühreverdî-i Maktûl’den söz eden, zamanın bütün bilgilerini bilen, uzun müddet, birçok yerleri gezip dolaşan, sûfîlerle, bilginlerle tanışıp onlarla tartışan, onları tenkit eden bir zatın, Mevlânâ’dan daha da ihtiyar olması, hiç olmazsa aynı yaşlarda bulunması gerekir.</p>

  <p class="normal">Burada, istemeden bir meseleden de söz etmek zorunda kalıyoruz, okuyucularımızdan özür dileriz.</p>

  <p class="normal">Şark-İslâm edebiyatında sevgili; boyuyla, bosuyla, ay gibi, yahut güneşi bile karartan aydın, parlak yüzüyle, yüzündeki beniyle, küfre benzer, yüzünü örten dalga dalga saçlarıyla, ipincecik, görülmez derecedeki beliyle, hep aynı klişeleşmiş mecazlarla övülür. Ayrılığından şikâyet, vuslatını dilemek, işvesini, cilvesini anlatış, hep aynı tarzdadır. Vuslatı bir şaraptır ki şâir bununla mahmurdur, yanmış yakılmıştır, kül olmuştur. Kadından söz edilmesi ayıp olduğundan bu sevgili, kadın bile olsa erkekleştirilir; hattâ çok defa bu sevgili muhayyeldir, böyle bir yaratık yoktur, şâir bunu muhayyilesinde düzmüş, koşmuştur. Şâir, padişahı, veziri, şeyhülislâmı överken de, sûfî şâir mürşidine bir övgü yazarken de aynı tarzı ihtiyâr eder; klişeci bir edebiyat olan, hattâ mecazları tespit edilip hakkında kitaplar yazılmış olan bu edebiyatta üstünlük, sanat, kudret, ancak bu mazmunları, devre, kabiliyete, yaratıcılığa göre tasarruf ederek yenileştirmekle olur. İbn-i Fâriz de sevgiliden ve şaraptan söz eder; Senâî de, Nizâmî de sarhoştur, mahmurdur, Attâr da. Arap edebiyatında, sözgelimi, muhayyel bir kadın, bir Selmâ vardır, İran edebiyatında ve onu örnek edinen Türk dîvân edebiyatındaysa adsız bir erkek vardır. Ama İran ve Türk dîvân edebiyatında, gerçekten bir gence gönül veren, gerçekten sapık zevke düşen yok mudur? Elbette vardır; fakat bunlar pek azdır ve besbellidir; onlar, şehr-engizler bile yazmışlardır; fakat bunu teşmil etmek, cehlini izhar etmektir. Bu edebiyattan, bu edebiyatın kurallarından nasibesi olmayan, bilgiden behresi bulunmayan biri, bir gün çıkıp tarihi tahrif ederek bir roman yazarken, Mevlânâ’nın “Şems” mahlasını kullanmasını, vuslattan, firkatten söz etmesini anlamadığını da anlamaz, işi başka yana döker, isnatlara kalkışırsa, bunu da büyük bir iş yaptığını sanarak yapar, kendi gibileri saptırmaya girişirse, bu fikri güdene ve ona uyanlara ancak ve ancak acınır, gülünmez bile.</p>

  <p class="normal">Şarap da, dediğimiz gibi, öyledir. Klasik İslâmî edebiyatta şarap, feyzdir, neşedir, manevî zevktir ve şâirin, hele sûfî ise meyhanesi âlemdir, peymanesi gönül. Kadehi de incelir onun, erir sonunda, şarap olur; şarabı donar, kadeh kesilir; İbn-i Abbâd’ın dediği gibi sanki kadeh vardır da şarap yoktur; yahut şarap buz kesmiştir de kadeh olmuştur. Bu, maddeyle mânadır. Sâkîsi mürşittir bu şarabın, vahdet neşesini sunan olgun erdir; pîr-i muganı, fânî varlığı aşk ateşiyle yakıp yandıran, kavurup yok eden ilâhî kudrettir o meclisin. O şarap gözle görülmez; o meyhanenin alanı gök kubbe altına sığmaz. Mevlânâ’nın “görklü nazarı gönlümüz aynasıdır” diyen Yunus’un deyimiyle (Risâletü’n Nushiyye ve Dîvân; Eskişehir Turizm ve Tanıtma Derneği Yayını, 1, İstanbul, 1965, s. 161; Beyit 1.) o meclis bekrilerinin her biri “Şah-ı Edhem gibidir”; her birinin, “her köşede Belh şehrince yüz bin viranesi” vardır (aynı, s. 203, şiir XCVIII, sonradan Beyit 2.), o virane dünya değildir, kâinat kadar değil; genişliği ölçülemez. O mecliste mest olanlar âlemi bir zerre görürler; o şarap kudret eliyle sunulur. Ama o şaraptan içip esrimeyene nasıl anlatmalı bunu? İmkân mı var buna?</p>

  <p class="normal">Sevgiliyi etten, kemikten ibaret gören kişinin mânadan ne haberi olabilir ki? Mistik bir uyuşukluk mu diyecekler, öyle mi diyorlar? Böyle anlayan, böyle anlar elbet; çünkü madde yaşayışında uyuşmuştur o. Oysaki bu erler, o sevgiliye gönül vermişlerdir, o şarapla sarhoş olmuşlardır da arslan avlanmaya girişmişlerdir. Anlayışsızların dediği gibi sapık zevkin tekkesi kurulmamıştır; insanlık mabedinin temeli atılmıştır. Onlar benliklerini topluma vermişler, kendilerini feda etmişlerdir. Günlerini görmüşlerdir, yarını hazırlamaya koyulmuşlardır. Birlik âleminde, hem de zorla değil, sevgiyle hazırlamaya girişmişlerdir bunu. Kötüyü hoşgörüyle iyileştirerek, zulmün kolunu adaletle büküp ıhlatarak, gücünü yok ederek insan birliğini sağlamaya, bu çabaya vermişlerdir kendilerini.</p>

  <p class="normal">Bütün bunları anlamayanlar, mânayı inkâr edip maddeye, yalnız maddeye tapanlar, hele hele bilgiden nasibi olmayanlar, dünü inkâr ederek yaratış âleminde bir zerre yaratamayıp aciz içinde kıvrananlar kınarlar bu erleri. Zamanında da, fakat bu kadar yobazca değil, kınanmıştır Mevlânâ; çünkü o zaman yaşayanlardan, arpa boyu bile ileriye gidemeyenler, hattâ gerileyenler vardır hâlâ. Kendisinden bile haberi olmayan, çevresini bile göremeyen, elbette biraz Yunan, biraz İran, başka ne var Mevlânâ’da der. Bilmez ki her medeniyet, eski medeniyetlerin kalıntıları üstünde yükselir; bilmez ki dünü bilmeyen gününü bilemez, yarınını göremez. Onun önündeki, bir aynadır; o aynada kendisini, bilgisizliğini görür ancak.</p>

  <p class="normal">Mevlânâ’nın meşrebini iyice belirten şu satırları da yazalım:</p>

  <p class="normal">Bir gün, Evhadeddin güzelleri severdi, fakat kötülükte bulunmazdı diyenlere Mevlânâ, keşke bulunsaydı da bu işten geçseydi diyerek ihtibas haletinin neler doğuracağını bir psikolog kudretiyle anlatmıştı (Eflâkî, 112 b, Nefahât tercemesi, s. 661). Bir kere de “Şeyh Evhadüddin, âlemde kötü bir miras bıraktı; kendi günahı da, o işe düşenlerin günahları da onun boynuna” buyurmuştu (Eflâkî, 110 b. Bu bahis için Mevlânâ Celâleddin’e bakınız; s. 203-211).</p>

  <p class="normal">Biraz önce bu bilgisiz kınayışları karalayanlar hakkında, acırım bunlara demiştim; parmaklarının uçlarına basıp göğe erişmek isteyen gözsüz sürüngenlerdir bunlar; acımaya da değmez.</p>

  <h3 class="h2baslik" id="calibre_toc_83">Şems - Mevlânâ, Şems’in Konya’dan Gidişi</h3>

  <p class="normal">Şems’le buluşuncaya dek vaazlar veren, ders okutan, zahitçe bir ömür süren Mevlânâ, Şems gelince vaazı terk etmiş, dersi boşlamış, onunla görüşüp konuşanlardan kendisinden feyz alanlardan kesilmiş, semâ’a düşmüştü. Bu durum Mevlânâ’ya bağlı olanların kınamalarına, Şems’e düşman olmalarına, aleyhinde bulunmalarına sebep olmaya başladı. Bu kıskançlık, bu düşmanlık gittikçe artıyordu. Şems, bir müddet bunlara karşı durabildi; fakat günün birinde de kayboluverdi. Mevlânâ, Şems’in Konya’dan gidişini, Çelebi Husâmeddin’e şöyle yazdırmıştır:</p>

  <p class="normal">“Aziz ulu, hayra davetçi, rûhların özü, özeti, kandil konan yerin, sırçanın, kandilin sırrı (XXIV. sûrenin 35. âyetinden), önce gelenlerle sonradan gelenlerin içinde Tanrı nuru, Allah ömrünü uzun etsin, hayırlısıyla bizi kavuştursun, altı yüz kırk üç yılı Şevval’inin yirmi birinci Perşembe günü gitti.” (Eflâkî, 159 a).</p>

  <p class="normal">Bu kayda göre Şems, bu ilk gelişinde, Konya’da on beş ay, yirmi beş gün oturmuştur. Gidişi, miladî hesaba göre 1246 Şubat’ının 22. gününe rastlamaktadır.</p>

  <h3 class="h2baslik" id="calibre_toc_84">Tekrar Konya’ya Gelişi ve Şahâdeti</h3>

  <p class="normal">Şems gidince Mevlânâ’nın eski hayatına döneceğini umanlar aldandılar. İbtidâ-Nâme’ye göre Mevlânâ, Şems’in gidişine sebep olanlardan büsbütün kesilmişti; onların yüzlerine bile bakmıyordu. Onlar da yaptıklarına pişman olmuşlardı; tövbe ettiler; yalvarıp yakardılar Mevlânâ’ya; Allah’ın rahmeti tecelli etti, Mevlânâ suçlarını bağışladı. Bir zaman sonra da Mevlânâ’ya Şam’dan bir mektup geldi; Şems Şam’ daydı. Eflâkî’de Mevlânâ’nın Şems’e gönderdiği dört manzum mektup var (176 a-177 b); Sipeh-sâlâr’a göre bunların biri Sultan Veled’le gönderilmiş (s. 173-174). Mevlânâ’nın emriyle Sultan Veled yirmi kişiyle Şems’i Konya’ya davet için Şam’a gitti; Şems’i Şam’da, yahut Makaalât’a göre Halep’te buldu. Şems Konya’ya dönmeyi kabul etti. Kafile yola düştü. Sultan Veled bu uzun yolu yaya yürüdü. Şems’in, onun da ata binmesi ricasına karşılık, hem padişah ata binsin, hem kul; bu olacak şey değil diyordu. Konya’ya yaklaştıkları zaman Sultan Veled, Mevlânâ’ya bir müjdeci yolladı. Mevlânâ, onunla beraber Şems’i karşılamaya çıktı. Dervişler, beyler, ahîler, fütüvvet ehli, Mevlânâ’yı sevenler hep beraber Şems’i karşılamaya gidiyorlardı. Şems, 645 Muharrem’inin ilk günü (8 Mayıs 1247) tekrar Konya’ya geldi.</p>

  <p class="normal">Bir müddet hava, pek berrak, pek güzel geçti. Mevlânâ’yı sevenler semâ’ meclisleri tertipliyorlardı; zaman neşeyle, zevkle geçiyordu. Fakat uzun sürmedi bu devir. Şems, Mevlânâ’nın kendisine evlât edindiği Kimya adlı kızı almıştı. Evlenmelerinden az bir müddet sonra vefat eden bu kızı Şems pek seviyordu. Mevsim kıştı. Mevlânâ’nın ne evi vardı, ne tekkesi. Oturduğu medresenin ocaklı sofrası yeni evlilere ayrılmıştı. Mevlânâ’nın öbür oğlu Alâeddin, babasını görmek için geldiği zamanlar, ihtimal inadına oradan geçiyordu. Şems, Alâeddin’e, gözümün nuru demişti, zahir, bâtın edepleriyle edeplenmişsin ama bundan böyle bu eve hesaplı gelmen gerek. Makaalât’ta “Şems’in gördün mü, Alâeddin’i nasıl tehdit ettim; perde ardından, cübben hücrede dedim. Bezirgâna söyleyeyim de getirsin dedi. Hayır dedim, olamaz. Ben ona da hücreye gelip zihnimi karıştırmamasını tembih ettim, buraya gelmekten men ettim onu. Ben orasını yalnız kalmam için seçtim” sözlerini okuyoruz (Fatih, c. II, s. 53 a-b). Şems’in aleyhinde bulunanlar bunu büyük bir mesele yaptılar. Bu ne cüret diyorlardı, yabancı biri kalkıp gelsin de, ev sahibinin gözünün nurunu kendi evine sokmasın. Gene iş çığırından çıkmıştı. Ne bilelim, belki de Alâeddin’in Kimya’ya karşı bir gönül zaafı vardı. Her ne hal ise, ancak Şems’e karşı olanlara bu sefer Mevlânâ’nın ortanca oğlu da katılmıştı.</p>

  <p class="normal">Şems, Sultan Veled’e, bu sefer demişti, öylesine kaybolacağım ki, hiç kimse izimin tozunu bulamayacak. 645 yılı Şaban ayının beşinci Perşembe günüydü (5 Aralık 1247); Mevlânâ, Şems’i görmeye gitmişti; odasına girince kimseyi bulamamış, Sultan Veled’in yattığı yere gidip Bahâeddin, ne uyuyorsun? Kalk, şeyhini ara; gene can burnumuz, onun lâtif kokusundan mahrum diye bağırmıştı (Sipeh-sâlâr, s. 178-179).</p>

  <p class="normal">Şems’in akıbeti hakkında Eflâkî’de iki rivayet var: Birinci rivayete göre Şems, Mevlânâ ile otururken dışarıdan onu çağırıyorlar. Şems, Mevlânâ’ya, beni ölüme çağırıyorlar diyor. Mevlânâ, “Yaratış da onun, buyruk da, kutlu olsun âlemlerin Rabbi” âyetini okuyor (Sûre VII. 54). Şems çıkınca pusudaki yedi kişi, Şems’e saldırıp kılıç üşürüyorlar. Şems bir nara atınca yedisi de kendinden geçiyor. Kendilerine gelince ortada birkaç damla kan görüyorlar; Şems’se sırrolmuş (171 b-172 a). İkinci rivayet, Sultan Veled’in zevcesi Salâhaddin-i Zer-kûb’un kızı, Mevlânâ’nın torunu ve Sultan Veled’in oğlu Ulu Arif Çelebi’nin annesi Fâtıma Hatun’dan naklediliyor. Bu rivayete göre Şems şehit edilmiş, cesedi bir kuyuya atılmıştır. Sultan Veled, rüyasında Şems’i görüyor; Şems atıldığı kuyuyu ona söylüyor. Sultan Veled gidip kuyudan cesedi çıkartıyor, Mevlânâ’nın medresesinde, medreseyi yaptıran Bedreddin Gevhertaş’ın yanına defnediyor (175 b-176 a).</p>

  <p class="normal">Biraz menkıbeleşmiş olmakla beraber ikinci rivayeti kabul etmek zorundayız. Konya’da Şems’in yattığı zîr-i zeminde, yâni Selçukluların âdetince, asıl türbeden merdivenle inilen ve türbenin altında bulunan taş odada, sol yanda duvara bitişik ve alçıyla sıvanmış bir taş sanduka var; sandukanın önünde de o devirden kalma, üstü kapalı, geniş bir kuyu mevcut. Yukarıdaki asıl türbe kısmındaki büyük tahta sanduka bu kuyunun üstünde.</p>

  <p class="normal">Bedreddin Gevhertaş’a gelince: Bu zat, II. İzzeddin Keykavus’un İstanbul’a kaçışından sonra Konya’ya yürüyen taraftarlarıyla bir olduğundan Muineddin Pervane tarafından Moğol kumandanına gönderilenler arasındadır ve gönderilenlerin hepsi de öldürülmüştür. İzzeddin’in İstanbul’a kaçışı 1261’dedir. Şu halde Bedreddin bu tarihte, yahut bu tarihten biraz sonra öldürülmüştür ki, bu tarihle Şems’in şahâdeti arasında on dört yıl vardır; yâni Bedreddin, Şems’ten on dört yıl önce şehit edilmiştir. Millî Eğitim Bakanlığı Kültür Müsteşarı ve Konya Müzesi eski müdürü sayın Mehmed Önder, Şems’in zîr-i zemindeki merkadini ve önündeki kuyuyu bulmuş, gene o civarda bir minarenin tamirinde Bedreddin Gevhertaş medresesine ait kitabeli bir taşın kullanıldığını da tespit etmiştir. Buna nazaran Şems, herhalde medreseye değil, medresenin ve Bedreddin’in yattığı yerin civarına defnedilmiştir.</p>

  <p class="normal">İbtidâ-Nâme’de Şems’in şahâdetinden söz edilmiyor; Sipeh-sâlâr’da, yukarıda söylediğimiz gibi yalnız kaybolduğu anlatılıyor. Mevlânâ, Şems’in şahâdetinden sonra iki kere Şam’a gitmiş, Şems’i aramıştır. Bunlardan anlaşılıyor ki Şems’in akıbeti Mevlânâ’ya duyurulmamıştır. Mevlânâ, bunu sezinlemekle beraber gene de onun hayatta olduğunu ummuş, onu aramıştır. Fakat, “Kim dedi ki aşkı coşturup meydana çıkaran rûh öldü; Cibril-i Emin keskin kılıçla can verdi? Şeytan gibi savaşla, inatla geberen, Tebrizli Şems öldü zannetti” ve “Kim dedi ki o ebedî diri öldü, kim dedi ümit güneşi söndü? Güneşe düşman olan dama çıktı, iki gözünü yumdu da güneş battı dedi” rubaileri, hele ona yazdığı mersiyeler, hele “Ey Tebrizli Şems, bir Yusuf gibi kuyuya gittin ey abıhayat; ipten de gizlendin artık” beytini de ihtiva eden mersiyesi, Mesnevî’de, Çelebi Husâmeddin’e “Fitneyi, kargaşalığı kan dökücülüğü araştırma; Tebrizli Şems’ten, bundan daha fazla bahsetme” demesi gösteriyor ki Mevlânâ, sonradan bu akıbeti duymuş, evvelce şüphedeyken sonra inanmış, fakat bundan söz edilmesini istememiş, o yüzden çağdaşları, bu şahâdetten söz etmemişler, fakat sonradan Eflâkî, bu rivayeti kaydetmiştir (Mevlânâ Celâleddin, s. 90-93).</p>

  <p class="normal">Alâeddin Çelebi’nin ölümü, 660 Şevval’inin sonlarında (1262), yâni Şems’in şahâdetinden on beş yıl sonradır. Eflâkî’ye göre Mevlânâ onun cenazesinde bulunmamış, namazını kılmamıştır. Mevlânâ, Alâeddin Çelebi’ye yazdığı bir mektupta, artık şehre, çoluğunun çocuğunun yanına gelmesini, dedikoduların da bu sûretle bitmesini, iki mektupta da kötülükten çekinmesini, hevâ ve hevesine uymamasını kötülükten tövbe etmesini, ailesinin başından ayrılmamasını tavsiye etmektedir. Bir başka mektup da, onun ölümünden sonra mirasına aittir (Mektuplar, İnkilap Kitabevi, İstanbul, 1963, Açıklama; s. 220 - 221. Alâeddin’in hal tercemesine ait olan bu sahifelerde mektupların numaraları da kayıtlıdır). Gene Eflâkî, Alâeddin’in ölümünden bir müddet sonra Mevlânâ’nın, bir gün babasının kabrini ziyaretten sonra, onun yanında yatan Alâeddin’in merkadi başında da bir müddet durup yanında bulunan Melikü’l-Üdebâ Fahreddin-i Muallim’den divit ve kalem istediğini, oğlunun kireçle sıvanmış kabrinin üstüne “Senden yalnız ihsan sahibi kerem umarsa mücrim kime dayansın, kime sığınsın” meâlinde Arapça ve “Ey kerem sahibi, sen de iyiden, iyilikte bulunandan başkasını kabul etmezsen kötülük eden kime yanıp yakılsın, nereye başvursun, ağlayıp inlesin” meâlinde Farsça birer beyit yazdığını, “Mâna, âleminde Mevlânâ Şemseddin’i gördüm; Alâeddin’le barıştı” dediğini rivayet ediyor. Baba kalbi, hem de Mevlânâ gibi rahmetin timsali olan bir babanın kalbi, elbette oğlunu bağışlayacaktı. Fakat Alâeddin’in hareketi de unutulmadı; yıllardan sonra Ulu Arif Çelebi, Alâeddin soyundan birine bunu ihtar etmek zorunda kaldı (Eflâkî, 229 b).</p>

  <h3 class="h1baslik" id="calibre_toc_85">Mevlânâ’nın Sükûn ve Verim Devresi</h3>

  <p class="normal">Mevlânâ, Şems geldikten sonra, kendisine uyanlara Şems’ten feyz almalarını söylemiş, onu kendisine halife edinmişti. Şems, Mevlânâ’dan aldığım feyz bana ve üç kişiye yeter demiş, bunlar kimlerdir sorusuna da, Mevlânâ Bahâeddin, Mevlânâ Salâhaddin, Mevlânâ Husâmeddin deyip adlarını açıklamıştı. Bahâeddin, Mevlânâ’nın oğlu Bahâeddin Muhammed Veled’di; Husâmeddin, Mesnevî gibi muhalled bir eseri Şark-İslâm edebiyatına kazandıran, Mevlânâ’ya bu eseri yazdıran Çelebi Husâmeddin’di. Salâhaddin de Şems’in şahâdetinden sonra Mevlânâ’nın halifeliğine nail olan ve Zer-kûb, yâni kuyumcu diye anılan ve Konya köylerinden Kâmil adlı köyde doğan Yağıbasan oğludur.</p>

  <p class="normal">Salâhaddin Ferîdûn’un köyü, göl kıyısında bulunduğundan bu aile balıkçılıkla geçinirdi. Salâhaddin belki de babasının vefatından sonra Konya’ya yerleşmiş, kuyumculuğu öğrenmiş, Mevlânâ’nın babası Sultanü’l-Ulemâ’nın halifesi Seyyid Burhaneddin’e intisap etmiş, ondan hilâfet de almıştı. Şeyhinin Kayseri’ye göçüşünden sonra köyüne dönmüş, evlenmiş, çoluk çocuk sahibi olmuştu. Bir cuma günü Konya’ya gelmişti. Mevlânâ’nın vaazını dinleyen Salâhaddin, şeyhinin kemâlini onda görmüş, vaaz kürsüsünün önüne koşup ayaklarına kapanmış, ona teslim olmuş, gene Konya’da yerleşmiş, bir dükkân açmış, bir de bağ evi almıştı. Bu, Seyyid Burhaneddin’in vefatından, yâni 639’dan (1241-1242) sonra ve Şems’in Konya’ya gelişinden öncedir. Şems geldikten sonra Mevlânâ, Şems’le onun evinde kalmıştı.</p>

  <p class="normal">Sultan Veled, Şems’in şahâdetinden sonra Mevlânâ’nın Şems’in mazhariyetini Salâhaddin’de gördüğünü, kendisine uyanlara onu şeyh ve mukteda tanımalarını buyurduğunu bildiriyor ve kendisine de ona uymasını, Salâhaddin’in mazhariyet bakımından Şems’in ta kendisi olduğunu söylediğini anlatıyor (İbtidâ-Nâme; s. 63-70).</p>

  <p class="normal">Mevlânâ, gene vaaz etmiyordu; gene Şems’ten önceki Mevlânâ değildi; bu sefer de Salâhaddin’i ortaya atmıştı; gene onlarla meşgul değildi. Az bir zaman sonra dedikodu gene ağızdan kulağa yayılmaya başlamıştı; fısıltılar gene homurdanmaya dönmüştü. Bu sefer de Şems diyorlardı bir nurdu, buysa bir kıvılcım. Onun anlayışı, bilgisi vardı, nazikti. Buysa, Konyalı hemşerimiz; hepimiz de tanırız onu. Ne yazısı vardır, ne okuması, ne de iki çift sözü bir araya getirebilir. Fâtiha’yı bile düzgün okuyamaz; ne münasebetle bizden üst oluyor; Mevlânâ gibi yüce bir er ne diye buna kapılıyor? (aynı, s. 71) Fîhi mâ fîh’te Mevlânâ da İbni Câvûş adlı birisinin Salâhaddin aleyhinde bulunuşunu anlatır (Tercememiz; s. 81-82). Evet, iş bu hale gelmişti gene. Gelmişti ama, ilimle irfanı fark edemeyen bu kalabalığa karşı Salâhaddin bir kaya gibi durmadaydı. Pek temkinli bir erdi Salâhaddin; pek irâdeliydi; aleyhinde bulunanlara aldırış bile etmiyordu. Gerçekten de ümmiydi kuyumcu. Fakat onu kınayanlar, “Ümmî ile âmîyi, Levh-i Mahfuz’la Levh-i Hâfız’ı ayırt edemeyenlerdi.” (Eflâkî, 177 a). O, Sultanü’l-Ulemâ’yı görmüş, Seyyid Burhaneddin’e kavuşmuş, Şems’in sohbetlerinde bulunmuş, disiplinli bir öğrenim görmediği halde münteşir bir terbiyeyle olgunlaşmıştı. Ondaki olgunluğu Mevlânâ görmüş, onu, “Şeyhlerin şeyhi, şeyhlerin ulusu, sultanı, yeryüzündeki Tanrı velîsi, vaktin Bâyezîd’i, zamanın kutbu, devrin Cüneyd’i, Hızır kademli, Mesîh nefesli, insanlar arasında Tanrı nuru, Seyyid Burhaneddin’in can ve gönül oğlu, onun tek halifesi, abdalın padişahı, ariflerin rûhu, kalplerin emini, gerçekler ışığının doğuşu, Tanrı nurlarıyla kuvvetlenmiş, rabbânî ışıklarla kudretlenmiş, irfan güneşinin parlayışıyla yücelmiş, Tanrı’ya ait özelliklerin parıltılarıyla bezenmiş er, gönlün ve gönül ehlinin sahibi, iki âlemin kutbu, Hak ve dinin salâhı” diye övüyordu (Mektuplar, tercememiz, mektup. XVII, s. 46-47; XLV, s. 98; LXXXIII, s. 125; CL, s. 218).</p>

  <p class="normal">Bir zaman sonra aleyhte bulunanlar, sözlerinin, hareketlerinin bir sonuç vermeyeceğini, Mevlânâ’nın sohbetlerinden büsbütün mahrum kaldıklarını ve kalacaklarını anlamışlar, Salâhaddin’le Mevlânâ’ya başvurup pişmanlıklarını bildirmişler, bağışlanmışlardı (İbtidâ-Nâme, s. 85-87). Gene semâ’ meclisleri düzenlenmeye, zevk ve sohbet âlemleri canlanmaya başlamıştı. Mevlânâ, Salâhaddin’in kızı Fâtıma Hatun’u, oğlu Sultan Veled’e almış, böylece can ve gönül yakınlığını kan ve soy yakınlığıyla da bağdaştırmıştı. Düğün günü semâ’ ediyor, “Toyumuz, düğünümüz kutlu olsun dünyaya. Tanrı, toyu, düğünü bir kumaş gibi tam bizim boyumuza göre ölçtü, biçti” matlalı gazeli okuyordu (Dîvân-ı Kebîr tercememiz, bu ciltte ilk bahir; XXI. gazel). Mevlânâ, Sultan Veled’e Fâtıma Hatun’un hatırını hoş tutması, bundan böyle her günü düğün günü, her geceyi gerdek gecesi sayması için bir de mektup yazmıştı (Mektuplar, VI, s. 13-15). Fâtıma Hatun’a hitap eden bir başka mektupta da Salâhaddin dolayısıyla, ona ne kadar saygı ve sevgi beslediği anlaşılmaktadır (LVI mektup, s. 85-86).</p>

  <p class="normal">Mevlânâ, Şems’in şahâdetinden sonra, Salâhaddin’le on yıldan fazla bir müddet hemdem olmuştu. Şems’ten sonraki Şam seferlerini müteakip Salâhaddin’in temkinli şahsiyeti, Mevlânâ’yı da temkine yöneltmişti. Seyyid Burhaneddin’den hilâfete nail olan, Şems’ten feyz alan Salâhaddin epeyce yaşlıydı. 656 yılı sonlarına doğru hastalandı. Mevlânâ, XXVIII. mektubunda, Salâhaddin’in hastalığının uzunca bir zaman sürdüğünü bildirir (s. 46); belki de bu hastalık onun son hastalığıdır. Menâkibü’l-Ârifîn, Mevlânâ’nın Salâhaddin’in son hastalığında ona gönderdiği bir mektubu da aynen alıyor (Mektuplar; CL, s. 218-219). Salâhaddin günden güne eriyip solmadaydı. Kendisini dolaşanlara, beni demişti, davullar, kudümler, tefler çalarak, neşeyle, sevinçle ellerinizi çırparak, semâ’ ederek mezara götürün (İbtidâ-Nâme, s. 108-112).</p>

  <p class="normal">657 yılı Muharrem’inin ilk günü (29 Aralık 1258) bu yokluk yurdundan göçtü. Mevlânâ sohbet arkadaşının, sevgili dostunun vasiyetini yerine getirdi. Cenazenin önünde bölük bölük davul, kudüm, tef çalanlar, güzel seslerle besteler okuyanlar, terennüm edenler gidiyor, Mevlânâ baş açık semâ’ ediyor, naralar atıyordu. Cenaze mezarlığa götürüldü; Salâhaddin, Mevlânâ’nın babası Sultanü’l-Ulemâ’nın sol yanına defnedildi.</p>

  <p class="normal">O gece garipler gecesi (Şâm-ı gariban) değil, gerdek gecesiydi (Şeb-i arûs) Mevlânâ’ya göre; dost dostuna kavuşmuştu; gözden yiten, gönül âlemine doğmuştu. Mevlânâ, sevgili dostuna, “Ey ayrılığıyla göklerin de, yerlerin de ağladığı sevgili, gönül kanlar içinde kalmış, akılla can ağlamada” beytiyle başlayan mersiyeyi okuyordu. Bu mersiyenin sonunda Mevlânâ, Salâhaddin’e ağlamayı herkes ne bilsin diyordu; o ağlamayı, insanlara ağlamayı bilen bilir (Dîvân-ı Kebîr tercememiz; c. IV. Bahr-i Remel, CLXXX).</p>

  <h3 class="h2baslik" id="calibre_toc_86">Mevlânâ’nın Verim Devresi</h3>

  <p class="normal">Salâhaddin’in vefatından beş yıl kadar bir zaman geçmişti ki Mevlânâ kendisini sevenlere, kendisine uyanlara, Çelebi Husâmeddin Hasan’ı mukteda tanımalarını, ona uymalarını söyledi. Husâmeddin Hasan, Hasan oğlu Muhammed’in oğluydu. Soyu 332 hicrîde (943-944) vefat eden Şeyh Huseyn b. Ali b. Yezdan-yâr’a ulaşır. Ataları, Urumiya’da yerleşmiş, oradan Konya’ya göçmüş, orayı yurt edinmişlerdi. Babası, Konya’da fütüvvet ehli şeyhlerinin, yâni Konya ahîlerinin reisliği payesine yücelmiş olduğundan Çelebi Ahî-Türkoğlu diye anılırdı ki Mevlânâ Mesnevî dibacesinde bunu belirtir. Babasının vefatından sonra bu paye kendisine verilmiş, fakat o bütün adamlarıyla Mevlânâ’ya uymayı tercih etmişti. Çelebi, Şems’in yetiştirdiği üç kişiden biriydi; aynı zamanda Konya’da Ziyâeddin Vezir tekkesinde de şeyhti.</p>

  <p class="normal">Çelebi, Şemseddin’in zamanında Mevlânâ’nın cezbesini görmüş, Salâhaddin’in niyabeti zamanındaki sükûn devresini idrak etmiş, artık onun verim devresine girdiğini anlamış, duymuştu. Mevlânâ âşıkları, Attâr’ın, Senâî’nin kitaplarını okuyorlar, ilâhî maârifi, o kitaplardan öğrenmeye çalışıyorlardı. Oysaki Mevlânâ, Senâî ve Attâr çok ulu erler ama demişti, ayrılıktan çok söz ederler; bizim sözlerimizse buluşmaya dairdir (Eflâkî, 58, b). Bir gün Mevlânâ’ya, gayretim razı olmuyor dedi; âşıkların yalnız seninle meşgul olsunlar; dîvân epeyce büyüdü; Attâr’ın, Senâî’nin kitabı gibi bir eser meydana getirsen. Mevlânâ da bunu düşünmüştü; hattâ öyle bir kitaba başlamıştı bile. Sarığının arasından bir kâğıt çıkardı kâğıtta Mesnevî’nin ilk on sekiz beyti yazılıydı. Çelebi dedi, sen yazarsan ben söylerim. Husâmeddin buna canla başla razı oldu; Mesnevî yazılmaya başlandı. Mevlânâ, semâ’ ederken, yolda giderken, otururken, hattâ yemek yerken, hattâ hamamda yıkanırken söylüyor, Husâmeddin yazıyordu. Bâzı geceler bu iş sabaha dek sürüyordu. Her cilt, bittikçe Çelebi okuyor, Mevlânâ düzeltmeler yapıyor; cilde dibace yazılıyor, cilt tamamlanmış oluyordu. Birinci cildin sonlarındaki hikâyede Abbasoğullarının halifeliğinden söz edildiğine ve Bağdat, Moğollar tarafından 656’da (1258) zapt edildiğine göre Mesnevî’nin yazılmaya başlanması bu tarihten öncedir ve belki de Salâhaddin hayattayken Çelebi, bu işi başarmış, Mevlânâ’ya Mesnevî’yi yazdırmaya başlamıştır. İkinci cilde, Mevlânâ’nın bu ciltte açıkladığı gibi 662 Recep’inin on beşinci günü başlanmıştır (1264). Birinci cilt 1258’den önce bittiğine göre, aradan beş küsur yıl geçtikten sonra ikinci cildin yazılmasına girişilmiştir ki, bu müddet içine Salâhaddin’in ve Çelebi Husâmeddin’in zevcesinin vefatları girer. V. ciltte Mısır halifelerinden söz edildiğine göre Mesnevî 1273’ten, yâni Mevlânâ’nın ebedîlik âlemine göçmesinden az bir zaman önce bitmiştir. Mevlânâ, Mesnevî’nin her cildinde, Çelebi Husâmeddin’i, çok büyük bir sevgi ve saygıyla över; bu kitabın onun himmetiyle yazıldığını anar.</p>

  <h3 class="h1baslik" id="calibre_toc_87">Mevlânâ’nın Ebedîliğe Göçüşü</h3>

  <p class="normal">Göç, evleniş, Halep’te, Şam’da tahsil, sonra pek çetin bir zahitlik ve riyazat. Sonra Şems’le buluşunca temelinden değişen bir hayat. Coşkunluk, cezbe. Semâ meclisleri, halkın kınayışına amaç oluş, Şems’in şahâdeti, gönül yarası. Şam’a iki kere umutla gidiş, yeisle dönüş. Arkasından temkin ve sükûn devresi. Çelebi Husâmeddin’le hemdem oluş, Mesnevî’nin yazılışı. Bu dalga dalga coşan, köpüren, durulan; genişleyen, derinleşen, insanlığı içine alan; seven, sevdiren yaşayış, Mevlânâ’nın sağlam bünyesini yıpratmıştı. Yaşı da doksanı bulmak üzereydi. Dinlenmeye, ebedî huzura muhtaçtı artık. Sevenleri, mısra’larında bulacaklardı, sözlerinde duyacaklardı onu. Son zamanları zaten hastalıkla geçiyordu. Birinin davetine, onun da bulunması için Çelebi Husâmeddin’e yazdığı bir mektupta kendisini anlatırken diyordu ki Mevlânâ: “Şu beden bineği illetlerle dopdolu. Kimi hastadır, kimi sağ. Kimi kaplan kesilir, kimi aksak merkep. Gönül dileğince hiç mi hiç rahvan yürümez. Kimi seke seke gider, kimi düşe kalka. Kimi yürür, varır; kimi sınar, döner. Ne ölüyor, ne sağ esen oluyor.” (Mektuplar, CXXX, s. 194)</p>

  <p class="normal">Derken Mevlânâ’nın yorgun bedeni yatağa düşmüştü. Hararet Mevlânâ’yı bir türlü bırakmıyordu. Bu sıralarda Konya’da da sık sık depremler olmadaydı. Halk Mevlânâ’ya başvurdu. O, yerin dedi, karnı acıktı; yakında yağlı bir lokma yer ve deprem durur.</p>

  <p class="normal">Aziz dostlarından Ekmeleddin Tabip’le Gazanferî gece gündüz yanından ayrılmıyorlardı; fakat hastalık bir türlü teşhis edilemiyordu. Yanındaki su dolu kaba ellerini sokmada, yüzünü, alnını ıslatmadaydı Mevlânâ. Bir gün Sadreddin-i Konevî dolaşmaya gelmiş, biraz oturmuş, kalkarken şifalar dilemişti. Mevlânâ, nurun nura kavuşmasını istemez misiniz? Şifa sizin olsun artık, demişti; sevenle sevilenin arasında bir gömlek kaldı ve “İç âlemde nasıl bir padişahla oturmadayım, ne bilirsin sen? Altına dönmüş sapsarı yüzüme bakma, demir gibi bir ayağım var benim” beytiyle başlayan gazeli okumuştu; neden solacakmışım, diyordu, her parçam açılıp saçılmış; ne diye eşeğe kulluk edecekmişim? Eğerimin altında Burâk var. Ayağımı akrep sokmadı ya; ne diye Ay’dan geri kalacakmışım? Sağlam bir ipim var, ne diye şu kuyudan çıkmayacakmışım? Can güvercinlerine bir güvercinlik kurdum; uç bu yana ey can kuşu, yüzlerce sağlam burcum var benim… (Dîvân-ı Kebîr, c. V, Bahr-i Hezec Sâlim, LXXIII).</p>

  <p class="normal">672 yılı Cumazelâhıra’sının dördüncü Cumartesi günü Mevlânâ biraz iyileşir gibi oldu. O gün akşama kadar gelenlerle görüştü, konuştu; fakat her sözü bir vasiyetti sanki. Akşam olmuş, karanlık çökmüştü. Sultan Veled, gecelerdir uykusuzdu; Çelebi Husâmeddin yanı başındaydı Mevlânâ’nın. Sultan Veled’e hafif bir sesle, Bahâeddin dedi, git biraz yat, ben iyiyim, Sultan Veled, gözyaşlarını zor zapt ederek yanından ayrılırken Mevlânâ, son gazelini hafif bir sesle inşâda başlamıştı:</p>

  <p class="normal">“Yürü, başını yastığa koy, yat; bırak beni, vazgeç şu geceleri dolaşıp duran yanmış yakılmış müptelâdan. Biz geceleri sabahlara dek sevda dalgaları arasında bocalar dururuz. Dilersen bağışla bizi, dilersen yürü, cefa et bize…” (Dîvân-ı Kebîr tercememiz, c. I, Bahr-i Muzâri –Arîz–, LXXXIV) Çelebi Husâmeddin, hiç şüphe yok ki bu gazeli gözyaşıyla, gönül kanıyla yazmıştır.</p>

  <p class="normal">Ertesi pazar günü derin bir sükût içinde geçti. Mevlânâ gene ağırlaşmıştı. Şehirliler işlerini bırakmışlar, köylüler şehre inmişlerdi. Herkes fısıltılarla konuşuyor, herkes rastladığının yüzüne bakıp bir şeyler sezinlemek istiyordu. Gözler yaşlıydı, hıçkırıklar duyuluyordu Konya’da. Gün kavuşurken Mevlânâ, kırk dört yıl önce gördüğü Konya’ya gözlerini yumdu; ebediyete doğmuştu Mevlânâ (5 Cumazelâhıra 672 Pazar, 17 Aralık 1273).</p>

  <h3 class="h2baslik" id="calibre_toc_88">Cenaze Töreni</h3>

  <p class="normal">Dostlar o gece son hizmetlerini gördüler. Ertesi günü öğleye doğru, ferecesine sarılmış olan tabut, medreseden çıkarıldı. Halk o kadar kalabalıktı ki memurlar kılıçlarla, sopalarla halkı men etmek zorunda kalıyorlardı. Herkes bir kerecik olsun tabuta dokunmak istiyordu. Anayol adam almıyordu; Halk ara yollardan anayola çıkıp tabutu kucaklamak dileğindeydi. Hocalar, sûfîler, ahîler, fütüvvet ehli, rintler, hükümet adamları ve Hıristiyanlar, Hıristiyan papazları, Museviler ve hahamlar. Nefirler, neyler çalınıyor, mazharlar, kudümler dövülüyor, nağmeler hıçkırıklara karışıyordu. Semâ edenler, feryat edip bayılanlar, nara atıp kendinden geçenler vardı. Papazlarla hahamlar da kendi dinî neşidelerini okuyorlardı. Bir aralık Hıristiyanlarla Musevîleri men etmek isteyenler oldu. Feryat ettiler: O bizim Mesîh’imizdi, Mûsa’nın sırrını biz O’nda gördük. Güneşti o, güneş bir yeri değil bütün dünyayı aydınlatır. İnsan bir papaz, gözyaşlarını yenlerine sildi de sesi hıçkırıklarla kesilerek bağırdı:</p>

  <p class="normal">— Mevlânâ ekmeğe benzer, ekmekten kaçan aç var mı?</p>

  <p class="normal">Kalabalıktan yürüyemiyordu tabut; halk bırakmıyordu Mevlânâ’yı. Tabutun önünde, o zamanın âdetince, kabir başında kurban edilmek üzere yedi öküz çekiliyordu. Medreseden kuşluk çağında çıkarılan tabut, pek de uzak olmayan musallaya akşama yakın varabildi. Tabut musallaya konunca muarrif bağırdı:</p>

  <p class="normal">— Şeyhlerin padişahı, buyurun.</p>

  <p class="normal">Muarrif, yâni herkesi mevkiine, şerefine göre lâyık olduğu vasıflarla övüp halka tanıtan teşrifatçı devlet memuru, Mevlânâ’nın namazını kıldırmak üzere Sadreddin’i çağırıyordu, onu halka belirtiyordu. Ekmeleddin Tabip bir nara atıp sus dedi muarrife, edebe riayet et; şeyhlerin padişahı Mevlânâ’dır ancak. Sadreddin tabutun önüne geldi, ilk tekbiri alır almaz hıçkırıklarla kendinden geçti, yere yığıldı. Kadı Sırâceddin ilerledi, namazı o kıldırdı.</p>

  <p class="normal">Namazdan sonra tabut gene başların tacı olmuştu. Nihayet Mevlânâ, babası Sultanü’l-Ulemâ’nın ön tarafında açılan mezara indiriliyordu ki güneş son defa ışıklarıyla ayaklarını öptü Mevlânâ’nın. Güneş batarken Mevlânâ merkadine defnedildi ve sevenlerinin, insanlığın gönüllerine, ebedîliğe doğdu Mevlânâ.</p>

  <p class="normal">Öküzler kesildi, yoksullara üleştirildi; Çelebi Husâmeddin, Sultan Veled’in koluna girmiş, yavaş yavaş kabir başından ayrılırken hıçkırarak Mevlânâ’nın şu beytini okuyordu:</p>

  <p class="indentmetin">Ölümümüzden sonra mezarımızı yerde arama;</p>

  <p class="indentmetin">Ariflerin gönüllerindedir mezarımız bizim.</p>

  <p class="ortayazi">*</p>

  <p class="normal">Kırk gün Mevlânâ’nın kabrinin başından ziyaretçiler eksilmedi; yüzyıllar geçti, bugün de her dinden, her mezhepten insanoğullarının, o insanlık örneğinin merkadinden eksilmediği gibi, dünyanın sonuna dek de eksilmeyeceği gibi. Kadı Sırâceddin bir gün Mevlânâ’nın kabrini ziyarete gitmişti. Kendinden geçmiş bir halde şu kıt’ayı okudu; ağladı, ağlattı herkesi:</p>

  <p class="indentmetin">Kâşke ecel dikeninin senin ayağına battığı gün,</p>

  <p class="indentmetin">Feleğin eli, helâk kılıcını başıma vursaydı;</p>

  <p class="indentmetin">Vursaydı da gözlerim, şu âlemi sensiz görmeseydi;</p>

  <p class="indentmetin">Toprağının başında duran benim ha; toprak başıma benim.</p>

  <p class="normal">Bir gece Pervane’nin evinde, Mevlânâ’nın hâtırası için bir semâ’ meclisi tertiplenmişti. Şâir Bedreddin Yahya, döne döne gözyaşı dökerek, ağlaya inleye gömleğini yırttı da şu rubaiyi okudu:</p>

  <p class="indentmetin">Nerde o göz ki gamınla ıslanmadı;</p>

  <p class="indentmetin">Yahut nerde bir yen, bir yaka ki yasınla yırtılmadı?</p>

  <p class="indentmetin">And olsun yüzüne ki yeryüzünden</p>

  <p class="indentmetin">Toprağın içine senden daha iyi birisi girmedi.</p>

  <p class="normal">Gene bugünlerde bir derviş şu rubaiyi söyler söyler ağlardı, ağlar inler, ağlatırdı herkesi:</p>

  <p class="indentmetin">Ey toprak, gönüllerin derdinden söyleyemiyorum.</p>

  <p class="indentmetin">Bugün ecel, sende nasıl bir inci gizledi.</p>

  <p class="indentmetin">Bütün bir âlemin gönlünü tuzağa düşüren, tuzağa</p>

  <p class="indentmetin">düşmüş.</p>

  <p class="normal">Bütün halkın gönlünü alan, senin kucağında uyuyor.</p>

  <p class="normal">Sipeh-sâlâr da Mevlânâ’ya şu ağıtı yakmıştı:</p>

  <p class="indentmetin">O göklerin güneşi batmış.</p>

  <p class="indentmetin">Neden her zaman başıma toprak saçmayayım ben?</p>

  <p class="indentmetin">Yeşillikten bahar kekliği kaçmış,</p>

  <p class="indentmetin">Neden ağlaya inleye, bulut gibi coşmayayım ben?</p>

  <p class="normal">Âlemi parlatıp aydınlatan mum eriyip bitmiş;</p>

  <p class="normal">Neden bugün günüm gece olmasın, neden?</p>

  <p class="normal">Selçuk beylerinden Alemeddin Kayser, II. Gıyaseddin Keyhusrev’in kızı ve Muineddin Pervane’nin zevcesi Gürcü Hatun’un yardımına, Kayseri haracından da verilen parayı katarak Mevlânâ’nın yattığı yere Tebrizli Mimar Bedreddin’in nezareti altında bir türbe yaptırdı. Selim oğlu Abdülvahid adlı bir mimar da, bugün Sultanü’l-Ulemâ’nın üstünde duran ve Selçuk oymacılığının bir şaheseri olan ceviz sandukayı yaptı. Bu sûretle Mevlânâ türbesinin, insanlık mabedinin esası kurulmuş oldu. Türbe, Osmanoğulları devirlerindeki düzenlemeyle bugünkü şeklini aldı.</p>

  <p class="normal">Mevlânâ’nın Hâce Şerefeddin Lâlâ-yı Semerkandî’nin kızı Gevher Hatun’dan, büyük oğlu Sultan Veled’le Alâeddin adlı iki oğlu olmuştur. Gevher Hatun’un vefatından sonra aldığı Kira Hatun’dan Emir Muzaffereddin Âlim Çelebi ile Melike Hatun doğmuştur. Böylece Mevlânâ’nın üç erkek, biri kız olmak üzere dört evlâdı olmuştur.</p>
</body>
</html>
