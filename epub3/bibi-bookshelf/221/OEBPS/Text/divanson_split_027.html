<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h3 class="h2baslik" id="calibre_toc_523">CXXI</h3>

  <p class="normal">O gümüş kolları dola boynuma, canım sana yer yurt, gel bağrıma.</p>

  <p class="normal">Sarhoş oldum ey can, elden çıktım ey can, lâ’l dudaklarınla mahmurluğumu dağıt ey dost.</p>

  <p class="normal">(s. 83) Ey her yüce ere sâkîlik eden, ey herkesi esritip baştan çıkaran, şu şarabı hangi küpten doldurdun? Zulmüne kul köle kesildiğim güzel, çek beni, ta kökümden sök çıkar.</p>

  <p class="normal">Hem perdemi yırt, hem gönlümün kanını dök, sonucu benimle değil misin? Ne mutlu bana, ne mutlu.</p>

  <p class="normal">Dosttan gelen sitem değildir, sarhoşun da suçuna bakılmaz, sarhoş ancak bağışlanır, kırma, böyle beni.</p>

  <p class="normal">A benim canım, madeninden çık da salına salına gel şu meydana; madende bulundukça altın bile parlamaz, parıltı vermez.</p>

  <p class="normal">Senin gibi madenden çıkmış bir lâ’l, adamla beraber olursa hiçbir can gama, gussaya düşmez. Can bedendeyken hiç kimse kefene sarılmaz, mezara gömülmez.</p>

  <h3 class="h2baslik" id="calibre_toc_524">CXXII</h3>

  <p class="normal">Haberin olsun; sarhoşların yolu yordamı; birbirine düşmek, kavga gürültü çıkarmak, inat etmek, kötülüklere uğramaktır.</p>

  <p class="normal">Âşıka gelince o, sarhoştan da beterdir; zaten âşık da o ildendir. Âşık olmak nedir? Söyleyeyim de dinle: Aşk, altın madenine düşmektir.</p>

  <p class="normal">Hattâ altın da nedir ki? Aşk, ölümden kurtuluştur, baştaki taçtan düşme korkusundan emin oluştur.</p>

  <p class="normal">Derviş hırkaya bürünmüştür amma koltuğunda inci vardır, artık derbeder bir hale düşmekten ne diye utansın, arlansın?</p>

  <p class="normal">O ay yüzlü dilber, dün gece sarhoş bir halde çıkageldi; kemerini de yolda düşürmüştü; öylesine sarhoştu ki kemerinin düştüğünden bile haberi yoktu.</p>

  <p class="normal">Dedim ki: Kalk ey gönül, sıçra, cana sun şarabı, böylesine bir vakit, böylesine bir fırsat ele geçti, yıkılıp düşmenin tam zamanı.</p>

  <p class="normal">Gül bahçesinde bülbüle eş olup şakımanın vakti, rûhanî dudu kuşuyla şekere dalmanın çağı şimdi.</p>

  <p class="normal">Gönlüm bende değil, sana vermişim onu, yolunda düşmüş; yıkılmışım ben, vallahi düşecek başka bir yer bilmiyorum ben.</p>

  <p class="normal">Kadehini kırdıysam sarhoşum güzelim, sarhoş. Tut elimi, tehlikelere düşmeme mâni ol; sarhoşum işte.</p>

  <p class="normal">Bu kaide yeni doğdu, bu usûl yeni kondu: Şişeyi kırmak, şişeciye sarılmak.</p>

  <h3 class="h2baslik" id="calibre_toc_525">CXXIII</h3>

  <p class="normal">A oyunbaz gönüllü sevgili, bir an beri gel de mızıkçılık etme; mademki vurup yaralıyorsun bizi, bâri ercesine, adamakıllı vur, adamakıllı yarala.</p>

  <p class="normal">Bize taht kuracaksan denizin ortasında kur; bize darağacı dikeceksen yüce gök kubbenin üstüne dik.</p>

  <p class="normal">* Birbirine uygun eşlere şerbet ver, üfür onlara; birbirine karışmış, fakat uyuşmamış ikiyüzlüleri birbirine kat, kır geçir onları.</p>

  <p class="normal">* Ledün iksirini donmuş kalmış hatıra sür de canlansın, altın kesilsin; tek ü tenha kalıştan, eşsizlikten mahmurlaşmış kişiye sun haram edilmiş şarabı da herkese eş olsun.</p>

  <p class="normal">Dünyanın gözüne yepyeni bir adalet göster, dünyaya yepyeni bir akıl ver; o yâ hû diyarının ceylanını sal talim görmüş av köpeğine de avlasın o köpeği.</p>

  <p class="normal">* Karılıp yoğrulmuş balçığa bir kere daha üfür, eğil, üfür de üfürürken o büklüm büklüm saçları Âdem’in balçığına bir saç.</p>

  <p class="normal">* Gerçeğe baş eğen gerçeksen kutluluk mağarasına git, Müslüman bir ersen teslim oluş ülkesine var.</p>

  <p class="normal">A benim canım, can istemişsin, işte buracıktayım ben, işte buracıkta can; sana feda olmayacak canı tut da cehennemin ta dibine at.</p>

  <p class="normal">Her an bir yepyeni İsa’nın doğmasını istiyorsan senin o gül bahçenden bir yeldir estir de yolla Meryem’in büründüğü elbiseye.</p>

  <p class="normal">Yokluk yurdunun varlık yurdu olmasını istiyorsan o; İmranoğlu Mûsa’nın gördüğü ateşi sal matem harmanına, yansın gitsin.</p>

  <p class="normal">İki âlimin de aynı kâseden yiyip içmesini, aynı yola yordama sahip olmasını istiyorsan o, ben Allah’ım sürmesini çek iki âlemin de gözüne.</p>

  <p class="normal">A aydın gönüllü çalgıcı, ben susuyorum, fakat sen, dinleyenleri zîr perdesine doyurdun mu tut, bem perdesinden çalmaya başla.</p>

  <p class="normal">Sen gamların, kederlerin düşmanısın, susmak yarışmıyor sana; her an gamın başına bir yeni taş at.</p>

  <h3 class="h2baslik" id="calibre_toc_526">CXXIV</h3>

  <p class="normal">Kazmasız, külüngsüz sanki bir ark açılmış gibi can kaynağından her yoksulun evine bir yol oldu.</p>

  <p class="normal">Gönül, yüzünü cana döndü de ey âşık, ey dertlere batmış sevdalı, sevgilinin penceresine yürü, evinde oturup durma dedi.</p>

  <p class="normal">A sevdalı hoca, a kâr kaydına düşmüş tacir, ovalara yüz tut, neşe gül bahçesine git, gamlıların gamına dalma.</p>

  <p class="normal">Bu gönül deriye benzer, gamsa âdeta ateştir; bu deri, o ateşin tesiriyle deriden yapılmış sofra gibi bumburuşuk bir hale gelir.</p>

  <p class="normal">Gönül gözün gam yüzünden toprakla dolarsa nerden Tebriz’i bulacaksın, nerden Şemseddin’in tapısına ereceksin?</p>

  <h3 class="h2baslik" id="calibre_toc_527">CXXV</h3>

  <p class="normal">Gece perdesinin ardındaki şu Zencicikleri bir seyret, bu gece Zenciciklerle can işretine dal.</p>

  <p class="normal">Halkın hepsi de uyumuş, âşıklar açılıp saçılmışlar, birbirlerine sır söylemeye koyulmuşlar; aşkolsun, ne de güzel, ne de hoş bir yol yordam.</p>

  <p class="normal">Dostlar coşup köpürmüş, candan gönülden yanıp yakılmış hepsi; o nikâh parası olmayan, o bedava kendini gösteren dilbere karşı gönüllerini de, gözlerini de açmışlar, dalıp gitmişler o güzelliğe.</p>

  <p class="normal">Senin aşkın bana râm olalı bu aşk haram oldu bana; senin saçların bana tuzak kesileli geceler mesken oldu bana.</p>

  <p class="normal">Gece Zenci’si sarhoş oldu, her şey şarap kadehi kesildi, şarap kadehi; her varlığın gözündeki sarhoşluğu artık o Zenci’nin gözünden seyret.</p>

  <p class="normal">O dolap, su gelmez de dönmezse durur mu durur; fakat neden durduğunu ne bilsin dolap.</p>

  <p class="normal">O yoksul döner durur, ne sevgisi vardır, ne kini; Ferhad’ın dağ delmesi, Şirin’e kavuşmaktan başka ne içindir ki?</p>

  <p class="normal">Padişah, o esrarkeş Hintli’ye, o şuhluğun, o nazın, edanın aslına, mayasına, o Zenci padişahlar padişahına birbirine girmiş, karışmış bir bölük asker ulaştırıyor (o kıvrım kıvrım saçlar, yanağındaki bene sarkıyor).</p>

  <p class="normal">Ey Tebrizli Tanrı Şems’i, sen bir Hintli’ye benzeyen geceyi yüzlerce Ülker yıldızı gibi apaydın yüzünle yakıp yandırmak için bir mumdur yakar, yandırırsın.</p>

  <h3 class="h2baslik" id="calibre_toc_528">CXXVI</h3>

  <p class="normal">Çenge döndüm sevgili, nağme kapısını aç, o çengi çalmaya koyul; karşılık olarak yüzlerce can al da o işvelere başla.</p>

  <p class="normal">Mademki İsa’sın, Meryem’le aynı sofraya oturt bizi, aynı kâseden yemek yiyelim; gönül tamburumuzu zurnayla aynı havadan, aynı besteden feryat ettir.</p>

  <p class="normal">Ey çeng çalan, böyle bir ihtiyârın nabzını ele al, o üzümün gönül kanını doldur kadehe, sun bize.</p>

  <p class="normal">Rintler topluluğuna bugünkü güzeli göster, zahitlik bir söz ederse ona da yarını vaad et.</p>

  <p class="normal">Deli divaneyle sarhoşu coşturmak istiyorsan zincir gibi saçlarını göster de sen uzaktan seyre bak.</p>

  <p class="normal">Bir güzel gördüm ki senin güzelliğinden yaratılmıştı; can dedi ki: Allah’a dayandık de. Gönül dedi ki: Coşup köpürmeye, naralar atıp kükremeye koyul.</p>

  <p class="normal">İşte o günden beri bu yoksul kulda ne akıl kaldı, ne din. O misk gibi güzel kokulu, o misk gibi simsiyah saçlar yüzünden beni puta döndür, kollarımı açıp bekleyeyim, haç haline geleyim.</p>

  <p class="normal">* A gönül, zünnâr kuşan, manastırı yurt edin; o kendisinden başka her şeyi yok eden rahipten bir öpücük iste.</p>

  <p class="normal">Âlemin kul köle kesildiği Tebrizli Tanrı Şems’inin yüzünde bize rağbet ettiğini, bize iştiyak çekmekte olduğunu görürsen bu parlak, bu güzel hikâyeye yeni baştan başla.</p>

  <h3 class="h2baslik" id="calibre_toc_529">CXXVII</h3>

  <p class="normal">Bil ki iki dünyada da iki şey vardır ki olmaz da olmaz; Ne Tanrı âşıkı tövbe eder, ne havayla heybe dolar.</p>

  <p class="normal">Tövbe deniz kesilse elime bir katresi geçmez; toprağa girsem o toprak yanıp tütmeye başlar.</p>

  <p class="normal">Bedenimin toprağını seyret; hevâya, hevese uyan canımın yüzünden her zerresi, şu aşka düşmüş de gönül gibi dönüp duruyor.</p>

  <p class="normal">Benim mayam bu, işim gücüm bu; nereye varsam buyum ben; eyer diken de nereye giderse gitsin, eyer diker.</p>

  <p class="normal">Her var olan, sonucu mezara girecek, toprak esiri olacak derler; fakat daracık kutuya giren misk, yerlere dökülüp saçılmaz ki.</p>

  <p class="normal">Karanlık göğsünde gönlün neşelendi mi o göğüs zindan olmaz, meydan kesilir, meydan.</p>

  <p class="normal">Çocuk ana rahminde neşe buldu mu ordaki gıdası olan kan şaraptan yeğdir, o daracık yer, bu gül bahçesinden hoştur ona.</p>

  <p class="normal">Bunu yayar, anlatırsam korkarım, mukallit hayallere düşer, başı dönmüş düşüncelere kapılır da sapıtır gider.</p>

  <h3 class="h2baslik" id="calibre_toc_530">CXXVIII</h3>

  <p class="normal">Mücessem cansın, sana bakıp da ten gören, aynaya bakmıştır amma demirin karalığından başka bir şey görmemiştir.</p>

  <p class="normal">Zatına and olsun ki abıhayatın ululuktan yağ gibi üste çıkmaz, uzaktır ondan bu hal.</p>

  <p class="normal">A yüzü ay gibi apaydın güzel, can bir kerecik ayağını öpse o öpüşün tadı damağında kalır da mahşere dek ağzını yalar durur.</p>

  <p class="normal">Gönüle, nasılsın dedim, canıma canlar katılmada, çünkü and olsun Allah’a, hayaline yer yurt kesildim dedi.</p>

  <p class="normal">Gönülde hayali olsun da sonra o gönüle gam, gussa gelsin, mümkünü yok. Abıhayatına dalan ölüm tehlikesinden korksun, böyle şey mi olur?</p>

  <h3 class="h2baslik" id="calibre_toc_531">CXXIX</h3>

  <p class="normal">Geldi de bağı bahçeyi bezedi; ne yüzdür bu yüz? Esti de bizi sarhoş etti; ne kokudur bu koku?</p>

  <p class="normal">Burası cennet evi mi, yoksa meyhane mahallesi mi? Yarabbi bu ne biçim ev, bu mahalle nasıl mahalle?</p>

  <p class="normal">(s. 84) Gönülde Kevser gibi kızıl şaraptan bir ırmak akıp durmada; gönül sevgiyle dolmuş; yarabbi, nasıl ırmak bu ırmak?</p>

  <p class="normal">Ey dost, senin yüzünden her tepenin başında yüzlerce adam ölüp gitmiş de sen gene perdeyi salmışsın, perde ardına girip gizlenmişsin, ne huydur bu?</p>

  <p class="normal">Zevke dalan canlar, aşka düşmüşler, aşkla iki bölük olmuşlardır; bir bölüğü aşkla şarap kesilmiştir, bir bölüğü aşkla testi olmuştur.</p>

  <h3 class="h2baslik" id="calibre_toc_532">CXXX</h3>

  <p class="normal">Yüzünün ateşiyle ateşle gönlümü, gönlümün ateşinden bir yalım al, sal şu nakışlarla bezenmiş gökyüzüne, alevle gönülleri.</p>

  <p class="normal">Ey bütün kayıtlardan kurtulmuş hoş can, ey aslında melekten doğmuş can; nereye gidersen hoşça git, soluk aldın mı hoşça al.</p>

  <p class="normal">Canım, şu bedenini candan ayırt ederse elinde kılıç var ya, çal o kılıcı canımın ta tepesine.</p>

  <p class="normal">Düğümlerle, büklümlerle dopdolu saçları, gönüllerdeki düğümleri çözen güzel, o karmakarışık, o darmadağın saçlara bir düğüm daha vur.</p>

  <h3 class="h2baslik" id="calibre_toc_533">CXXXI</h3>

  <p class="normal">A benim cancağızım, nasılsın? N’olur a benim canım, bir öpücük ver; a benim canım, o şeker mi şeker dudaklarından bir yük şeker istiyorum ben.</p>

  <p class="normal">A benim gülüp duran cancağızım, huyunu bilirim, şeker huylusun sen, Allah için olsun bir gül a benim canım.</p>

  <p class="normal">Alıcıyım ben, şeker istiyorum, a benim güzel kokular satan güzelim, kapatma dükkânı a benim canım.</p>

  <p class="normal">Adını sanını öğrendim, yerini yurdunu belledim de dükkânına gittim; esenlik sana a yüce, a usûl boylu selvi, a benim canım dedim.</p>

  <p class="normal">Hilecisin, yankesicisin, düzencisin amma etme bu mihneti bana dedim, hastalanmamı, perişan olmamı revâ görme a benim canım.</p>

  <p class="normal">Gönlümüzü yapmak için oyuna gir, oynamaya koyul ey sevgili, nazla, işveyle o saçları şöylece bir kement gibi kullan a benim canım.</p>

  <p class="normal">A güzellerin güzeli, a gülen gül dalı, güzeller nasıl öpücük verirler, bir göster a benim canım.</p>

  <p class="normal">Bir kulum ben, yerlere döşenmişim, bir güzelce, bir hoşça yanıp tütüyorum, üzerlik tohumu gibi ateşler içinde kaynayıp duruyorum a benim canım.</p>

  <h3 class="h2baslik" id="calibre_toc_534">CXXXII</h3>

  <p class="normal">Ey gül bahçesinin usûl boylu selviye benzer gülü, eli boşları gör, gözet; bir somun ver, yüz tane al, hadi, bir şeyler ver yoksullara.</p>

  <p class="normal">* Peygamber’in sözünü duy, sadakayla altın, gümüş azalmaz buyurdu, hadi, bir şeyler ver yoksullara.</p>

  <p class="normal">Bir tohum ekersen yüz başak biçersin; peki, ne diye kulağını kaşıyorsun? Hadi, bir şeyler ver yoksullara.</p>

  <p class="normal">Az ver, çok karşılığı seyret. Gönül yap, övülmeyi gör, müşkülleri aç, müşküllerin açılışına bak; hadi, bir şeyler ver yoksullara.</p>

  <p class="normal">Sadakan Tanrı’ya gitmiş, ulaşmış da o darmadağın gecede sen rahatça uykuya dalmışsın, o seni bekleyip kuruyor; hadi, bir şeyler ver dervişlere.</p>

  <p class="normal">Lûtfederse onun gölgesine sığınırsın, orda hayli rahat edersin, huzura kavuşursun; hadi, bir şeyler ver yoksullara.</p>

  <p class="normal">Hürmet et, hürmet gör. Nimet ver, nimet bul. Acı, acısınlar; hadi, bir şeyler ver yoksullara.</p>

  <p class="normal">* Ey her yoksula lûtfeden, kerem buyuran; ey her dertliye, her gamlıya acıyan; ey din gününün sahibi; hadi, bir şeyler ver yoksullara.</p>

  <p class="normal">Sesim sana vardı, sırrımı duydun, anladın, beni mahrum etme; hadi, bir şeyler ver yoksullara.</p>

  <p class="normal">Halden hale giriyorum, başım döndü bu halden; dedikodulara dalmışım; bomboş zembile bak; hadi, bir şeyler ver yoksullara.</p>

  <p class="normal">Biliyorsun ki dua etmedeyim, her yerde seni övmedeyim; seni bırakıp da kimlere gideyim ben, kimlere derdimi dökeyim? Hadi, bir şeyler ver yoksullara.</p>

  <p class="normal">Ağrın, sızın olmasın; âmin. Kaza uzak olsun senden; âmin. Tanrı yâr, yaver olsun sana; âmin. Hadi, bir şeyler ver yoksullara.</p>

  <p class="normal">Civarın cennettir, huyun merhamet; hele şu anda, şu saatte; hadi, bir şeyler ver yoksullara.</p>

  <p class="normal">Dua ettik, yürüdük, mahallenizden geçip savuştuk; hoşça kal, işte biz gittik; hadi, bir şeyler ver yoksullara.</p>

  <h3 class="h2baslik" id="calibre_toc_535">CXXXIII</h3>

  <p class="normal">Leylâ bir yandan, Mecnun bir yandan kulağımı çekip duruyor. O, o yana çekmede beni, bu, bu yana.</p>

  <p class="normal">Bir kulağım bunun elinde, öbür kulağım onun elinde; bu yücelere çekiyor beni, öbürü ovaya, yazıya sürüklüyor.</p>

  <p class="normal">Bu çekişin elinden, şu ateşlerle dopdolu gök kubbenin yüzünden ben de gök değirmisi gibi dönüp durmada, ağlayıp yanmadayım.</p>

  <p class="normal">Kendimde olmadığım zaman kulağım, bunların elinden kurtulur da padişahlar gibi atlaslara bürünür, ağır libaslar giyinir, salınırım.</p>

  <p class="normal">Kendi hırkamı kendim yırtar, dikerim ya, işte o güne âşıkım ben; sen de keyfiyete sığmayan, dile, söze gelmeyen hırkaya yama keyfiyetsizlik yamasını.</p>

  <h3 class="h2baslik" id="calibre_toc_536">CXXXIV</h3>

  <p class="normal">Ne onsuz adım atıp gitmeye imkân var, ne ağız açıp söylemeye. Ne onsuz oturmak mümkün, ne onsuz yatmak.</p>

  <p class="normal">Ey bu kapının halkasını çalan, kapının açılmasına imkân yok; çünkü aklın başında, ayıksın, her an baş çekip duruyorsun.</p>

  <p class="normal">* Baş çekmek, tamahtan ileri gelir, böyle kişi altın ister, kan döker; gebe kadın gibi kil yemeye âşık olur.</p>

  <p class="normal">Halbuki o tatlı yüzlü âşık, altınını da verir, canını da; gönül kuşu gibi şu penceresiz kubbeden uçar gider.</p>

  <p class="normal">* Bu gerek, şu gerek sözü, gizli şirkten doğar; fakat kul olan, süsen gibi bu vesveseden kurtulur.</p>

  <p class="normal">Ne gerekse o yapar, o meydana getirir, o tamamıyla inciler yağdırır; yarabbi, o yolu yordamı tatlı sâkînin neleri vardır, neleri.</p>

  <p class="normal">Bir evde iki ev sahibi olursa ev yıkık yere döner. Odur ev sahibi, bense kulum; ben su gibi alttayım, o yağ gibi üstte.</p>

  <h3 class="h2baslik" id="calibre_toc_537">CXXXV</h3>

  <p class="normal">* Ey Tanrı yardımının sancağı, ey Yâ Sîn meşalesi; yarabbi, ne de hafif rûhlusun, gel de gözümün, başımın üstünde otur.</p>

  <p class="normal">Ey hünerlilik tacı, ey akıllılık miracı, zaten tarife ne hacet var, sen baştan başa nefissin.</p>

  <p class="normal">Oynayan her zerre, el çırpan her yaprak, dilsiz, ayaksız gel der sana, gel gökyüzünde yurt edin.</p>

  <p class="normal">* Sevgili, herkesin canısın, a efendimizin devleti, ikbali, canı fülâneddinin nazından, edasından kurtardın gitti.</p>

  <p class="normal">Yücelerdeki meleklerin kanatları senin üfürmenle biter, sayende uçarlar. Şehvetten, iktidardan kalmış feleğin beli, senin doğundan kızışır, döl döş sahibi olur.</p>

  <p class="normal">Dünyayı yakan aşkın, ciğerleri delen iştiyakın yüzünden hiçbir dua eden yokken âlem âmin sesiyle dolmuş.</p>

  <p class="normal">* Ne bir yarık vardı, ne bir yol; ansızın bir seher çağı can hekimi bir küp dolusu efsintin getirdi de.</p>

  <p class="normal">Şu hasta bedenim, şu ağlayıp inleyen gönlüm dirildi, çevikleşti, başını yastıktan kaldırdı;</p>

  <p class="normal">Ona dedi ki: Pek alımlısın sen, öyle benziyor ki Mesîh’sin; hoş geldin ey padişah, ey her yoksulun çaresi, safâlar getirdin.</p>

  <p class="normal">Hastaların peygamberisin, onlara yağmurdan daha faydalısın, daha feyzlisin; küpünde ne var? Hekim dedi ki: Gamlı, dertli gönlün ilacı.</p>

  <p class="normal">* Yakub’un gönlüne dermanım, Eyyub’a şifa veren ırmağın kaynağıyım; hem çirkinim ben, hem güzel; hem Husrev’im ben, hem Şirin.</p>

  <p class="normal">Böyle bir deniz şu küpceğize nasıl sığar dedim; dedi ki: Sen bu yolu, bu yordamı nerden bileceksin?</p>

  <p class="normal">* Siccîn âlemine İlliyyîn’i sığdıran bir üstadın neliksiz-niteliksiz üstadlığını kim bilebilir, nasıl bilinebilir?</p>

  <p class="normal">Yusuf, kuyunun dibinde yedi kat göğü görür, seyreder; Yunus, balığın karnındayken Ülker yıldızının da üstündedir.</p>

  <p class="normal">İster yücelerde ol, ister aşağılarda, varlığı, sarhoşluğu dile; bu baht ne yücelere vakfedilmiştir, ne aşağılara.</p>

  <p class="normal">Sus, bu hisse, şu kıssaya sığmaz; yürü, gözünü yücelere dik onun ay gibi yüzünü seyret.</p>

  <h3 class="h2baslik" id="calibre_toc_538">CXXXVI</h3>

  <p class="normal">Varlık yurdunu zevkten başka bir şey bilme ey can; bu tatlı nükteyi canında sakla ey can.</p>

  <p class="normal">* Çünkü arazı da, cevheri de zevk meydana getirir; babayla ananın zevki bu dünyaya konuk etti seni ey can.</p>

  <p class="normal">Nerde bir zevk varsa orda iki kişi vardır, gelip birleşirler; o iki bedenin birleşmesinden bir zevktir meydana gelir ey can.</p>

  <p class="normal">Her duygu, bir duyulana çifttir, onunla birleşmiştir; her akıl bir akıllıya eştir, onun üstüne titrer durur ey can.</p>

  <p class="normal">Ey duygu, seni duygu olarak yaratana eş olur da başkalarından kesilirsen sultan olursun ey can.</p>

  <p class="normal">Halktan gelen zevk, beden varlığını meydana getirir; Hak’tan gelen zevkse gönlü, canı meydana getirir ey can.</p>

  <p class="normal">Nerde o göz ki görsün; her yana perdeler salınmış; her zerre gizlice eşiyle birleşmiş ey can.</p>

  <p class="normal">Âşık da güzelle birleşip kaynaşmış, zahit de; zevkten varlık âlemine de sığmıyor, mekân âlemine de ey can.</p>

  <p class="normal">Aklıyla fikriyle işe güce koyulan ihtiyar da, gencin canı da her an, bütün dünyadan gizli, hamamcı olup duruyor ey can.</p>

  <p class="normal">Gizleme ey Rüstem, senin gizlediğin şeyi aradım, aktardım da ahvalini bildim, öğrendim, işve satma bana, aldatma beni ey can.</p>

  <p class="normal">(s. 85) Ekşi bir yüzün varsa bunun bir hile olduğunu, senin bir düzenci bulunduğunu, başa geleceklerden, kötülerin düzeninden korktuğunu biliriz ey can.</p>

  <p class="normal">Bekâr evinin bir bucağında inci tanesi gibi bir huri yatmış, uyumuş; yabancıların dudaklarından uzak, sen kalk da yakalayıver onu ey can.</p>

  <p class="normal">Yüz çeşit aşk oyununa girişir, yüzlerce naza, işveye kalkışır; sana döndü, el uzattı mı hemen bir öpücük alıver ey can.</p>

  <p class="normal">Denizin üstünde balıkların cünbüşü görülür mü hiç? Su, zevk edenleri, sevişenleri örtmeye yarar bir perdedir ey can.</p>

  <p class="normal">Bunca hayvan orda, çobandan gizli koyun çalmış kurt gibi avını çiğner, doğurur durur ey can.</p>

  <p class="normal">Her zerre şaşılacak işler başaranın işlerine bakıp hiçbir şeyden haberi olmadığı halde usûl tutup el çırpar; hayvan abıhayatı nerden bilecek ey can.</p>

  <p class="normal">Her zerrenin gönlünde bir güneş doğmuş, parlamış; her katrenin özünde yüzlerce ırmak akıyor ey can.</p>

  <p class="normal">Sus, her ağzını yummuş kişi o lokmayı çiğneyebilir mi? Sus, ağzını yum da lokmayı düşürmeyesin ey can.</p>

  <h3 class="h2baslik" id="calibre_toc_539">CXXXVII</h3>

  <p class="normal">A köpeğe benzeyen nefis, niceye bir diş bileyip duracaksın? Başkalarının ululanmasından inciniyorsun amma sende yüzlerce kat fazla ululanma var.</p>

  <p class="normal">Ağlıyorsun, zehirle dopdolusun, halka bu kahrın ne? Pişmiş kebap olmuş kelle gibi sırıtıyorsun da gülüyorum diyorsun.</p>

  <p class="normal">Ben soflar giyinmiş bir sûfîyim, iyilikleri buyuran bir adamım diyorsun; zindanda bulunan kişi, nasıl olur da şahnelik eder?</p>

  <p class="normal">Mazursun, yalnız kendini görüyorsun, kendi kendini sıkıp üzüyorsun, sonra da hüner sahibi olgun kişiler gibi başkalarını mazur görmeye kalkışıyor, onların özürlerini dilemeye girişiyorsun.</p>

  <p class="normal">* Kur’an’ı kendi bilgine, kendi haline göre tevil ediyorsun da tutuyorsun, halk içinde örse vurur gibi Kur’an’a vuruyorsun.</p>

  <p class="normal">Yola toprak kesilirsen abıhayatı bulursun; fakat ululanır, kendini büyük görürsen bağlarla bağlanır da ateşlere atılırsın.</p>

  <p class="normal">Şu geçitten geç, Tebrizli Tanrı Şems’inden başkasına, o şekerler gibi tatlı dosttan gayrısına kapıyı kapa.</p>

  <h3 class="h2baslik" id="calibre_toc_540">CXXXVIII</h3>

  <p class="normal">Birlikte mekânsız bir hale gel, yokluğun ta kendisinde yer edin, ikilik fikrini taşıyan her başı kes, as puta tapanın boynuna.</p>

  <p class="normal">Bu kudsî dudu kuşunu, kanatları belirmeden, varlık kafesinde, şükrane olarak şekerle besle.</p>

  <p class="normal">* Ezel sarhoşu oldun mu ebed kılıcını al, bir Hintli’ye benzeyen varlığı Türk’çesine yağmaya koyul.</p>

  <p class="normal">Varlık tortunu süz, sızır, arıt, o mâna şişesini arı duru şarabıyla doldur.</p>

  <p class="normal">Yeryüzünün yılanı oldukça nerden din balığı olacaksın? Sevgili, balık oldun mu da her şeyi at denize.</p>

  <p class="normal">Hayvanlara bak, hepsinin de başı yere eğilmiştir; adamsan kendine gel de başını yücelere kaldır.</p>

  <p class="normal">Âdem medresesinde Tanrı’ya mahrem olduysan meleklerin âleminin başköşesine geç, otur da onlara Tanrı adlarını öğret.</p>

  <p class="normal">* İllâ saltanatını elde etmek istiyorsan yokluğa var, yok ol; yokluktan bir süpürge al da her şeyi sil süpür.</p>

  <p class="normal">Yola çıkarsan mâna bineğine bin, bir yeri yurt edineceksen gök kubbenin en üstünü yurt edin.</p>

  <p class="normal">İstiska illetine tutulmuş da susuzluğu gitmez adam gibi hiçbir şeye kanma, ne kadar yücelirsen yücel, daha da yücelmeye çalış.</p>

  <p class="normal">Başı olan rûh, yüzünü kapıya döner; senin de başında bu sevda varsa, sarıl bu sevdaya canla başla.</p>

  <p class="normal">Beden gölgesiz olmaz, gölge de aydın olmaz; sen var, yapayalnız pencerenin bulunduğu yere doğru kanat çırp da uç.</p>

  <p class="normal">Mecnun’un töresine uy da kavganın, gürültünün başı kesil; çünkü bu aşk, daima halktan ayrıl demektedir.</p>

  <p class="normal">Hem yakıp yandıran ateş ol, hem piş, kavrul; hem sarhoş ol, hem şarap kesil, hem de ikisi de olmaksızın ikisinin de neşesine sahip ol.</p>

  <p class="normal">Hem baş ol, mahrem ol; hem soluk al, hem soluk kesil. Hem biz ol, hem bizim ol, hem de kulluk et bize.</p>

  <p class="normal">Hıristiyan’ın senin manastırına gizlice yol bulamaması için gâh zünnâra âşık ol, gâh haça sarıl.</p>

  <p class="normal">Bilgi sahibi oldun amma varlık yüzünden oldun; varlık gözünü bırak, varlığı görme de yürü, can gözünü aç, can gözüyle gör.</p>

  <p class="normal">* Başını ayak yap da Hızır huylu Mûsa olan Tebrizli Tanrı Şems’ine yürü, yed-i beyzâyı görmeye çalış.</p>

  <h3 class="h2baslik" id="calibre_toc_541">CXXXIX</h3>

  <p class="normal">Ey sarhoşların gümüş bedenli dilberi, ey yüzünden işimin gücümün altın kesildiği güzel, hem gümüşümü yele ver, hem gümüşümü, altınımı al.</p>

  <p class="normal">Kışın tam ortasında atını bir hızlı sürdün mü meydanının kızgınlığından yaz bile yanar, kavrulur.</p>

  <p class="normal">Bir günlük çocukcağız bile senin koşa sıçraya oynayışını görse sütten de kesilir, anadan da vazgeçer, memeden de.</p>

  <p class="normal">* Eyvahlar olsun o andan ki file benzeyen gönlüm, sizin sarhoşunuz olur da Hindistan’ı hatırlar.</p>

  <p class="normal">Bir gün olur da aşkınla ölüm ıztırabına düşersem, ölüm titreyişi bütün vücudumu kaplarsa her parçam o aşkın ateşiyle bir gül bahçesi kesilir.</p>

  <p class="normal">Sen gönül perdesinin ardından bir baş çıkar, bir görün de bedenimdeki her kıl sarhoş olsun, yeni baştan geçsin kendinden.</p>

  <p class="normal">Sana ait her hâtıram, her yâdım, aşkının damına, kapısına çıkmış bir kızoğlankızdır; o kadar cilvelenmektedir, o kadar işvelenip aldatmakta.</p>

  <p class="normal">Derken yüzünün parıltısıyla her bir hâtıram, her bir yâdım, senin gibi bir padişaha gebe kalır.</p>

  <p class="normal">Ey Tebrizli Tanrı Şems’i, kim seni sorarsa kıskançlığımdan hemencecik kimdir, hangi adamdır soran diye onu hem görmeye başlıyorum, hem söylenmeye.</p>

  <h3 class="h2baslik" id="calibre_toc_542">CXL</h3>

  <p class="normal">Gönül perdesinden bak da o gönüller bucağındaki, o sarhoşlar secdegâhındaki yüzlerce gebe kadını seyret.</p>

  <p class="normal">Dinle de gönlüme o damdan ne sesler geliyor, bir işit: Bir an bu yana gel, bir an kadehi al eline denmede.</p>

  <p class="normal">* Bunca güzeller aşk yüzünden kavgaya girişmiş, Türkistan ordusuyla Hindistan ordusu birbirine girmiş.</p>

  <p class="normal">Akla sordum, bu meşhur güzeller ne biçim güzel dedim; dedi ki: Kendileri gizli de hileleri, düzenleri meydanda.</p>

  <p class="normal">Bunlar Tebrizli Tanrı Şems’inin sahip olduğu doğunun sayesinde her çayır çimene, her bağa bahçeye gelirler, giderler.</p>

  <h3 class="h2baslik" id="calibre_toc_543">CXLI</h3>

  <p class="normal">* Ey beyhude gamlara düşen, yürü, bu âyeti oku: “Nice bahçeler terk ettiler ve nice akarsular.” Ey günden güne hırsı artıp duran, yürü, bu âyeti oku: “Nice bahçeler terk ettiler ve nice akarsular.”</p>

  <p class="normal">Atcağızı, eyerceğizi yüzünden öfkecikle, kinceğizle dopdolu kesilen, dertlere gussalara bulanan, yürü, bu âyeti oku: “Nice bahçeler terk ettiler ve nice akarsular.”</p>

  <p class="normal">Bağırsaklar içindesin, pisliksin, heves, kin yelinden ibaretsin; ey pisliklere bulanmış akıllı, yürü, bu âyeti oku: “Nice bahçeler terk ettiler ve nice akarsular.”</p>

  <p class="normal">Ey dâvalarla dolu şeyh, ey mânadan mahrum kılık kıyafet, ey yokken var görünen, yürü, bu âyeti oku: “Nice bahçeler terk ettiler ve nice akarsular.”</p>

  <p class="normal">Padişahlığına, beyliğine bakma; ölüyorsun, öleceksin, bir yığın toprağın altına gireceksin, ona bak; yürü, bu âyeti oku: “Nice bahçeler terk ettiler ve nice akarsular.”</p>

  <p class="normal">O işveceğiz, o yumurcuk, o çirkin benliceğin, varlıcağın çürümüş, dağılmış gitmiş; yürü, bu âyeti oku: “Nice bahçeler terk ettiler ve nice akarsular.”</p>

  <p class="normal">Yanağını, güzellerin yanağına pek dayama, sonuca bak; yanağın, yüzün çürüyüp gitmiş; yürü, bu âyeti oku: “Nice bahçeler terk ettiler ve nice akarsular.”</p>

  <p class="normal">İsterse bağın bahçen olsun, isterse konağın, sarayın; ölüme karşı nedir ki, dayanabilir misin, yenebilir misin bunlarla ölümü? Balçıkla sıvanmış mezara var da bu âyeti oku: “Nice bahçeler terk ettiler ve nice akarsular.”</p>

  <p class="normal">İnsanların tabutlarını görüp de uzaktan gülen, a gözleri açılmamış kişi, yürü, bu âyeti oku: “Nice bahçeler terk ettiler ve nice akarsular.”</p>

  <p class="normal">Söz söylemeyi bırak artık, sözden ne umuyorsun a yel ölçen, su biçen. Yürü, bu âyeti oku: “Nice bahçeler terk ettiler ve nice akarsular.”</p>

  <h3 class="h2baslik" id="calibre_toc_544">— V —<br class="chapter"/>
  CXLII</h3>

  <p class="normal">Hem umuyordum, hem ummuyordum; ansızın o güzel, konuk geldi bana; gönül, hah dedi, geldi işte; can, işte dedi, buracıkta o ay yüzlü.</p>

  <p class="normal">O eve geldi de biz hep birden pervaneler gibi o ay yüzlüyü aramak için sokaklara döküldük.</p>

  <p class="normal">O, evden burdayım ben diye bağırıp durmadaydı, benimse bu bağrıştan haberim bile yoktu da nerdesin diye her yana bağırıyordum.</p>

  <p class="normal">O sarhoş bülbülümüz, gül bahçemizde şakıyıp duruyordu da biz üveyik kuşu gibi kû, kû – nerde, nerde diye feryat ederek uçuyorduk.</p>

  <p class="normal">Gece yarısı bir bölük halk sıçrayıp yatağından kalkmış, hırsız var diye bağırıyordu; o hırsız da onlarla beraber hırsız var diye bağırmadaydı, halbuki hırsızın ta kendisiydi o.</p>

  <p class="normal">Onun bağrışı, öbürlerinin bağrışıyla öylesine karışmıştı ki onların bağırış çığrışlarından sesi bile ayırt edilemiyordu.</p>

  <p class="normal">* “O sizinledir”, yâni bu arayışta o da beraber; bu bakımdan arıyorsan asıl onu ara.</p>

  <p class="normal">* Sana senden yakındır, ne diye dışarıya gidiyorsun? Yoksullaş, kar gibi eri, kendini kendinde aramaya koyul.</p>

  <p class="normal">İnsan aşka düşünce süsen gibi dilleşir, söze başlar amma sen dilini tut, sus, süsenin de huyu budur, dili vardır da söylemez.</p>

  <h3 class="h2baslik" id="calibre_toc_545">CXLIII</h3>

  <p class="normal">(s. 86) Akıl çengimden benlik-senlik telini kopar da hemencecik gönül nağmesine koyul, bir benim için çal, bir senin için.</p>

  <p class="normal">İştiyak birliğinde hepimiz de birleşiriz, bir oluruz; fakat söze başladık mı ben bir ayrı dost olurum, sen ayrı bir dost.</p>

  <p class="normal">Bir mağaraya daldık mı Ahmed’le Ebû Bekr’e döneriz, çünkü ikilik benim için ayrı bir mağaradır, senin için ayrı bir mağara.</p>

  <p class="normal">Dikenlik âleminde çok sefer ettik, artık sen, ayağımdan benlik-senlik dikenini çek, çıkar.</p>

  <p class="normal">A gönül, Mesîh’inin gölgesine sığın da sarhoş bir halde yat, uyu, o gitmişti de onun için ben de ağlayıp inlemedeydim, sen de.</p>

  <p class="normal">Ben altına daldım, sense ey baş, secde edip durmadasın; evet, benim de işsiz güçsüz durmam yaraşmaz, senin de.</p>

  <p class="normal">Beni arayan kişi, senin mahallende aramalı; çünkü bir kişi Leylâ olsa ancak sen olabilirsin, Mecnun’a dönse ancak bana dönebilir.</p>

  <p class="normal">Yol kesen hırsızlar tutuldu, kısas çağı geldi, şimdi ona bir darağacı ben kurayım, bir darağacı sen kur.</p>

  <p class="normal">Sus ki susmak, bana da övünmedir, sana da; söyleyişte, sabretmeyişte, sana da ayıp, âr vardır, bana da.</p>

  <h3 class="h2baslik" id="calibre_toc_546">CXLIV</h3>

  <p class="normal">Yüreğim oynamaya başladı, gene söyle ey can, gene söyle ey cihan; hadi şu zinciri oynat, söze başla ey can sâkîsi.</p>

  <p class="normal">Güzeller padişahı geldi, o şahane güzel geldi; niceye bir kulağımı çekip durursun ey kulağıma yapışmış, çekip duran, hele bir dile gel.</p>

  <p class="normal">* Bir sırdır bu, semender ateşten yanmaz; fakat Kalender’de bir can vardır ki ondan da daha ötedir, ondan da daha şaşılacak bir can, hele bir konuş, gene söze gel.</p>

  <p class="normal">Sarhoşların topluluğunu seyret, masalı bırak elden; koca sağrakla gel meydana, tok sözlerle konuşmaya başla.</p>

  <p class="normal">O ok gibi bakışlarını, o nişancı kaşlarını, o silahşorluk sırlarını okla, yayla dile getir de anlat.</p>

  <p class="normal">Söyle hele canım benim, söyle, herkesin önünde söyle; bildiğin o nükteyi ona gizlice söyle.</p>

  <p class="normal">Onu seven, ona gönül veren, arı duru şarabıyla sarhoş olmuş gitmiştir; onun akıyk dudaklarına ait haberleri söyle ey madenin has incisi, söyle.</p>

  <p class="normal">Altüst olmuşum ben, o arslanın pençesine düşmüşüm ben; doymuşum şu cihana, karnım tok bu âlemin olaylarına; filânın ahvalinden bahset bana.</p>

  <p class="normal">Gam nağmesi alta düştü, hafifledi, bamteli neşeye tam lâyık tel; bir an böyle çal, böyle söyle, bir an öyle çal, öyle söyle.</p>

  <p class="normal">Güneş yardımcın oldu, devlet eşin, yoldaşın; maksadına erdin mi erdin, muradını buldun mu buldun, ilişiksiz, işkilsiz konuş.</p>

  <p class="normal">* Ey gerçeği bilip anlayan, şu sızıp damlayan, eriyip akmayan balçıktan geçtin de mâna âlemine vardın mı hatif gibi adsız sansız söze gel artık, anlat o âlemi.</p>

  <p class="normal">Can âleminde yurt edin, gayb âlemini seyredegör, yürü, oralara yüz tut, şu ateş gibi gidenlerden, şu yalım gibi koşanlardan bahset.</p>

  <p class="normal">Kendimde değilim, sarhoşum, köpek ağzını kapadım; ey kulu kölesi olduğum padişah, dilsiz-dudaksız sen söyle artık.</p>

  <h3 class="h2baslik" id="calibre_toc_547">CXLV</h3>

  <p class="normal">Bizim susuzluğumuza bak da o feyzli perdeden çalıp söyle; a gözümün nuru, nemli gözlerimizi gör de çal, söyle.</p>

  <p class="normal">Bir araya toplanmış şekerlere bak, bizi seyredenleri gör, tatlı bakışları seyret de bu şeker gibi bakışlardan bahset.</p>

  <p class="normal">Bugün öylesine sarhoşsun ki atlamışsın, şu cihan ırmağını aşmışsın; bugün dilersen hani o bir başkası var ya, ondan söz et.</p>

  <p class="normal">Biliyoruz, ustasın, iki âlemin de hakkını verdin; fakat kimin eline düştün, sen o şaşılacak haberden bahset bize.</p>

  <p class="normal">Yerinden kıpırdamadın amma gönlünle, gözünle bir hayli âlem gezdin, bir hayli yer dolaştın, sefer ahvalini anlat.</p>

  <p class="normal">Gemiye binmişsin, denizler aşıyorsun; dalgalandıkça dalgalanıyor, arındıkça arınıyorsun; gâh aşağılara iniyorsun, gâh yukarılara çıkıyorsun, aşağıdan bahset, yukarıdan dem vur.</p>

  <p class="normal">Sabra hemdem olmuşum, gama iyiden iyiye dayanıyorsun; dil kılıcını çek de sabrı anlat, kalkandan bahset.</p>

  <p class="normal">Topluluğun sarhoşluğuna bak, kadehleri yastık edinmişler; yarabbi, sen arttır şu sarhoşluğu, âmin; şu hikâyeyi gel de yeni baştan söyle bize.</p>

  <p class="normal">Kim bu delili elde eder de gösterirse can bulur, hem de yüzlerce can; inanmıyorsan var git de taşa, tahtaya söyle.</p>

  <p class="normal">Ona uyarsam, onun fikrine kapılırsam yüzünü tırmalarım dedi ya, ey işin içyüzünü bilen, bunu da ona bir seher çağında söyle.</p>

  <p class="normal">Köyden bir başkası geldi, bir başka tencere koy ateşe; tacını rehine koyduysan kemerini de rehine vermekten bahset.</p>

  <p class="normal">* Konuştuğun bir Râfızî’yse Ali’nin lûtfundan dem vur, Sünnî’yse Ömer’in adaletinden söz et.</p>

  <p class="normal">Bir karınca Süleyman’ın tahtından ne kadar bahsedebilir? Ağzını aç da sen anlat, yücelme çarelerini söyle.</p>

  <h3 class="h2baslik" id="calibre_toc_548">CXLVI</h3>

  <p class="normal">Hem lûtuf, ihsan sahibi, hem ey ay yüzlü efendim benim, nerdesin? Ben ne haldeyim, sen ne âlemdesin, nasılsın? Bunu sormak için seni aramadayım.</p>

  <p class="normal">Ne de güzel bir sabah bu canım efendim, bütün rintler sarhoş; ta geceye dek hepsi de sevgiliyle beraber çırçıplak ırmağın içinde.</p>

  <p class="normal">Ey kavim, size geldik, sevginize feda olduk, canlar verdik. Sizi göreli dileğimiz arındı, tertemiz bir hale geldi.</p>

  <p class="normal">Efendi, şarap kadehini sunsan da sevinir, neşelenirim, sövüp saysan da. Sen ne istersen, ne dilersen ben de onu ister, onu diler, onu yapmanı rica ederim.</p>

  <p class="normal">Bu kul, sarhoş oldu mu artık saçma sapan, darmadağın sözlerini duyagör. Tanrım, yardım et bana, saçma sapan söylenip duruyorum.</p>

  <p class="normal">A hanımım, fincanımı kahveyle doldur, birbiri ardına sun bana. Seni ayık olarak ziyaret edenin vay haline; o da sakınsın bundan, sen de sakın.</p>

  <p class="normal">Ey bu meydanın atlısı, başı dönmüş bir halde dönedur; o ay yüzlünün kulluğunda gökten de aşağı değilsin ya.</p>

  <p class="normal">Çelebi, seviyorum seni, seviyorum seni; fakat sen nerdesin, nerde? Kibrin, gururun da yok senin; şu anda ara bizi, ele al gönlümüzü.</p>

  <p class="normal">Mademki rahatlaştın, sükûn buldun, nerde uyumuştun, ne rüya görmüştün, söyle ey gönül; bildiğin gibi gene sarhoş oldun, dilerim, ayılmayasın hiç.</p>

  <p class="normal">Vah benim dayancım, vah. Sevgilinin ağzı açıldı mı sunduğu şarap ne de güzeldir; tatlılaştıkça tatlılaşır, biteviye ağdalaşır gider.</p>

  <p class="normal">Sen bir tuzlasın sanki, hem de her canın ta gönlünün içindesin; ey lûtfu umulan, ihsanı beklenen, herkesin tadı tuzu, her şeyin güzelliği, alımı, senin güzelliğinden gelmede.</p>

  <p class="normal">Her güzel, birazcık sana benziyor, yoksa ne erkeğe bakardım, ne kadına, dünyadan göz yumar giderdim.</p>

  <p class="normal">Halk bana gülse de, tutup ellerimi bağlasa da, kınasa, azarlasa da burdan gitmeme imkân yok.</p>

  <p class="normal">* Soğuk, donuk kişilerden gönül soğur, üşüyüp donar, mazı sararıp soldu mu gönlü kararır insanın.</p>

  <p class="normal">Senin sesini duydu mu önünde yüzlerce perde, yüzlerce burç, yüzlerce kale olsa güvercin onların hepsini de aşar, uçup gelir, buluşma kulesine konar.</p>

  <p class="normal">Bir kavim var ki kötülük için yaratılmış, sana ulaşma hususunda yalanlar söylerler, lâflar uydururlar; fakat biz o sözleri işitmeyiz bile a efendim.</p>

  <p class="normal">Şu inatçı nefis, keçi yavrusu gibi dağlara, tepelere çıkmak ister, yücelmeyi diler, fakat sakalından başka nesi var, ona kabasakal adından başka ne ad takayım?</p>

  <p class="normal">Sus, sus, sözü unut artık; aklını başına devşir de bu yana gelme artık, üveyik kuşu gibi o yana uçmaya bak<sup class="calibre2"><sup class="calibre2"><a href="../Text/divanson_split_650.html#footnote-200-4" id="footnote-200-4-backlink">[4]</a></sup></sup></p>

  <h3 class="h2baslik" id="calibre_toc_549">CXLVII</h3>

  <p class="normal">Ey gönlü Kalender dost, ne diye gönlünü daraltırsın, içini sıkarsın? Kuzgunu ne diye düşünürsün, devlet kuşunun canısın sen.</p>

  <p class="normal">Şöylece canlarıyla oynayanların halkasına salına salına gir de canınla oyna ey yerden yurttan ayrılıp giden, sonucu nerdesin sen.</p>

  <p class="normal">La’l dudakların sahip olduğun madeni bildirmede; o can incisini sonucu meydana çıkarırsın sen.</p>

  <p class="normal">Pek güzelsin, pek lâtifsin, pek çeviksin, pek zarifsin; ay gibi bir yüzün var, ah ne belâsın sen, ne belâ.</p>

  <p class="normal">Öylesine parlaksın, öylesine güzelsin ki güzelliğinden, alımından can, kulağına takılmış, bir halka olmuş; fakat hiçbir halkaya girmiyorsun sen.</p>

  <p class="normal">A güzelim benim, ay huzurunda bir kul, bir köle; can, tapına gelmiş, beline kemer kuşanıp hizmete durmuş; sen de bizi hür, serbest bir hale getirmek için tutmuşsun da elbiselere bürünmüş, sûret kaydına girmişsin.</p>

  <p class="normal">Gönülden derdi, gamı aldın, gönlümüzü kederden azat ettin ya, artık gönül Cem’in küpüne döndü; artık bu kadeh senin için parlar durur.</p>

  <p class="normal">Her gün bezenir, güzelleştikçe güzelleşir de çıkagelirsin, fitneler, kargaşalıklar çıkararak sarhoşların meclisine dalarsın.</p>

  <p class="normal">Ey Tebrizli Tanrı Şems’i, ey görüşümüzün aslı, temeli, bizi görüşten mahrum etme, gözsüz bırakma, sensin gözümüz, görüşümüz bizim.</p>

  <h3 class="h2baslik" id="calibre_toc_550">CXLVIII</h3>

  <p class="ortayazi">“Tercî-i Bend”</p>

  <p class="normal">(s. 87) Bugün Konya’da yüzlerce ay yüzlü güzel gülüp durmada; yâni senin anlayacağın, Lârende’den şeftali geliyor.</p>

  <p class="normal">Böyle gülüşe can da kul köle olur, cihan da; her yandan yüzlerce yeni can geliyor, yüzlerce yeni cihan.</p>

  <p class="normal">Eskisini bırak, yürü; yeni bir dost bul, yeni bir sevgiliye sarıl; yeni daha fazla lezzet verir a benim canım, a benim cihanım; yeniyi ara.</p>

  <p class="normal">Dünya şu güzellerle dopdolu; ne oldu bize ey can? Her yanda güzel dudaklı, güleç, Şirin huylu bir Husrev var, bir padişahlar padişahı.</p>

  <p class="normal">Her bir güzelin yüzüne ebedi ol, alçalma buyruğu yazılmış, elma gibi çene topağına, âşık olan ayılmaz, kendine gelmez sözü nakşedilmiş.</p>

  <p class="normal">Kalk da biz de kalkalım, dostla birleşelim, birbirimize karılalım; falanın ne haberi olacak bizden, ne haberi olacak o inciden?</p>

  <p class="normal">Varlık, ebedîlik bahçesinde biten gül yüzüne karşı her can bülbülü, üveyik gibi, kumru gibi kû, kû – nerde, nerde deyip dem çekiyor.</p>

  <p class="normal">A canımızı sarhoş eden, a derdimize derman olan, a can, bu şekerse peki, o şeker ne oluyor ki?</p>

  <p class="normal">Gene geldi, gene geldi o güzel yüzlü, gene geldi fitneler koparmak için, ortalığı birbirine katmak için, karıyı kocasından ayırmak için.</p>

  <p class="normal">Sevgilimin güzelliğine karşı kadın nedir ki? Dümbelek çalan biri ancak. Onun aşk mutfağında koca dediğin de kim? Bir bulaşıkçı ancak.</p>

  <p class="normal">Onun parmak uçlarını bile bir hoşça, bir güzelce görsen ne soyun sopun yenine, yakasına yapışırsın, ne uğlagu çarşafına bürünürsün.<sup class="calibre2"><sup class="calibre2"><a href="../Text/divanson_split_651.html#footnote-200-5" id="footnote-200-5-backlink">[5]</a></sup></sup></p>

  <p class="normal">Canım benim, gece uyumuştun sen, başı dönmüş bir halde dolaşıp duruyordum ben, o padişah da şu kale burcunda ta sabaha dek davul çaldı durdu.</p>

  <p class="normal">Boşboğazlık ettim de ey güzel, a aydın padişah dedim, bu iş senin işin değil, Sencer nerde, Kutlu nerde?<sup class="calibre2"><sup class="calibre2"><a href="../Text/divanson_split_652.html#footnote-200-6" id="footnote-200-6-backlink">[6]</a></sup></sup></p>

  <p class="normal">Dedi ki, seyret de gör, efendi de benim gibi yüce, benim gibi güzel bir padişahın aşkına düşmüş, sokak ortasında yıkılmış kalmış, kul da.</p>

  <p class="normal">Âşık, bir başkasının çaldığı davula kulak asmaz, bir başkasının çaldığı davul sesiyle uyanmaz; bu koku Yusuf’un gömleğine mahsustur ancak.</p>

  <p class="normal">Sarhoşum, başım bir hoş dönüyor, suçlu olmak, yazıklı olmak için bir başka türlü söz söylemek istiyorum.<sup class="calibre2"><sup class="calibre2"><a href="../Text/divanson_split_653.html#footnote-200-7" id="footnote-200-7-backlink">[7]</a></sup></sup></p>

  <p class="normal">Fakat tutayım ki söyledim, ne fayda bu söylemeden? Çünkü o büyücü bütün âlemin gözünü boyar, kulaklarını sağır eder, duyurmaz sözlerimi.</p>

  <p class="normal">Güldün a benim canım, onun için ben de tercî beytini söyleyeyim de ceylan bir güzelleşsin, öylesine bir sarhoş olsun ki sıçrasın, atılsın arslanın üstüne.</p>

  <p class="ortayazi">*</p>

  <p class="normal">A güzelim, bayram sana kul köle kesilmiş, can o gülen dudaklarına karşı yeni bir can bulsun da dirilsin diye kurban olmuş.</p>

  <p class="normal">Canın tapına gelmesi gerek; onun için o söz bilen, güzel sözler eden, bala, şekere bile gülüp geçen, lâ’l dudaklarının tapısına ballar gibi, şekerler gibi gelir.</p>

  <p class="normal">Aşka düşüp alçalan kişi yücelir, üstün olur; senin abıhayat kaynağından, susuzdan başka kim su içer de kanar.</p>

  <p class="normal">A sarhoşların zevki, neşesi, a yüzlerce gül bahçesinin alımı, parlaklığı, eli boşlara bak; her biri de sana konuk olmuş.</p>

  <p class="normal">A sonsuz, uçsuz bucaksız rahmet lûtfedip, kerem buyurup o inciler saçan denizin bir dalgalansın, tam zamanı bunun.</p>

  <p class="normal">Doldur kadehi şarapla, sun da gönül kayıtlardan kurtulsun, huri olsun; can da ey sevgili, sofrandaki nimetlerle doysun.</p>

  <p class="normal">Nice sırlar gizledim, nice şaraplar içtim de gene o sırları açmadım; fakat o gizli şarabın yok mu, onu içer içmez bütün sırlarım meydana çıktı, yayıldı gitti.</p>

  <p class="normal">Dalgalandır kerem denizini de her canın eteği, incilerle, mücevherlerle dolsun, balıklar, lûtuf, ihsan denizinde dalgalar yutsun.</p>

  <p class="normal">Sarhoşların eve yönelmelerinin, evlerinin yolunu tutmalarının tam zamanı; gece oldu, karanlık bastı amma parıl parıl parlayan ay yüzün ortada oldukça geceden ne gam bize?</p>

  <p class="normal">A bayram, yay sofrayı da ramazandan öç al, o darmadağın, o büklüm büklüm, o simsiyah saçlarla yeni bir düzen ver, yeniden topla bizi, bir araya getir.</p>

  <p class="normal">Yeni elbiseler giy, bir hoşça, bir güzelce yürü, minbere çık da yüzlerce yeni doğan güneş, yüzlerce Horasan güneşi şükür secdesine kapansın.</p>

  <p class="normal">Ey hakkında kötü düşüncelere dalan can, hiç çekinmeden gir huzuruna; kapıcı seni tutarsa günahı, vebali boynuma olsun.</p>

  <p class="normal">Vallahi kapıcı yüzünü görünce şaşırır kalır, kapıyı açar, kahkahalarla güler de yerlere kapanır, ayaklarını öper senin.</p>

  <p class="normal">Sevgilimin karşısında gizlice gülmeye imkân yok; her an canına, gönlüne koca bir sağrak gülüş dökmede.</p>

  <p class="normal">Ey can, o acı şarapla öylesine semirdin, öylesine şişmanladın ki boynunun yoğunluğundan gömleğinin yakası yırtıldı.</p>

  <p class="normal">Yüzümüz canfes gibi kıpkırmızı, bu yeter bize; o sana da yüz verirse, sana da lûtfederse sen de bize dönersin.</p>

  <p class="normal">Geçtim bunlardan, şu apaydın kadehi al da sarhoşluk et, geri kalanını da yüce saydığın, aziz tuttuğun kişilere sun.</p>

  <p class="normal">Onlar gece olur da eve giderlerse ben yapayalnız kalırım, ta sabaha dek gece Zencileriyle oynar, ayak vururum.</p>

  <p class="ortayazi">*</p>

  <p class="normal">Bugün o şekerler çiğneyen, tatlı mı tatlı güzelle bir hoş uzlaşmışım; ben mi daha tatlı, daha güzel gülmedeyim, o helvaya benzer dudaklar mı?</p>

  <p class="normal">Benim bir ağzım var, o da yâri âdeta; artık ne kadar gülebilirim? Halbuki o, gül fidanı gibi baştan ayağa dek gülüşten ibaret.</p>

  <p class="normal">Sevgili, bir güzelce sarhoş et beni de can onu anlatmaya koyulsun; anlatmaya koyulsun şehir, bu fitneyle dolsun, bu kavgayla birbirine girsin şehir.</p>

  <p class="normal">Şehir de nedir ki? Aşkın dünyayı öylesine altüst eder ki bu sevgiyle denizdeki balık bile deli divane olur.</p>

  <p class="normal">Bu aşkın gölgesi yeryüzüne düşmüştür de bu haller olmuştur yeryüzünde; yücelerde bu aşkla neler oluyor? Artık Tanrı bilir ey can.</p>

  <p class="normal">Cisim âlemi nerde, rûhanî âlem nerde; balçıktan yapılmış baş, ayak nerde, gönüllerin şanı şöhreti, debdebesi nerde?</p>

  <p class="normal">Sevgilinin meşalesine, can yalımlarına karşı yıldızlar bile kararır. İkizler burcu bile cansız, özsüz bir hale gelir.</p>

  <p class="normal">* Ateş görünür amma sonucu nur olur o, Kelîmullah da ateş gördü amma yed-i beyzâyı elde etti.</p>

  <p class="normal">Gamdan kaçma ey can, dermanı dertte ara; çünkü gül de dikenden biter, lâ’l de, mücevher de taştan meydana gelir.</p>

  <p class="normal">Bütün bunlardan geçtim, ey güzel, yüzünü gördüm mü, zindanın bile her bucağı bana bir ova kesilen sâkî, sun can kadehini.</p>

  <p class="normal">Ey rûhanî sâkî, ey can sâkîsi, sun can şarabını, sen abıhayat kaynağısın, bizse susamış kişileriz, suya muhtacız, suya hasretiz.</p>

  <p class="normal">Ağzımızı yummuş, başımız döner bir halde bırakma bizi ey can, cana canlar katan şarapla dolu kadehi döndür, sun bize hele.</p>

  <p class="normal">O cana canlar katan kadeh, gönülden derdi, gamı siler süpürür; her gussayı, her matemi düğüne derneğe çevirir.</p>

  <p class="normal">Can kadehi, cana güzellik verir, düzene kor onu; canın adı anıldı mı gönül bile yerinden sıçrar, ona doğru koşar.</p>

  <p class="normal">Gönüle dedim ki mihnetlere dalma, bir an olsun geri gel; gelmem dedi; bu diken hurmadan da hoş.</p>

  <p class="normal">Gelirsem alçalırım, varlığa dalar da donakalırım; güneşe tapıyorum ben, o ıssıya alışmışım.</p>

  <p class="normal">Önceden denize alışan balık derede rahat edemez, havuz yurt olmaz ona.</p>

  <p class="normal">Onun aşkının mihnetinde yüzlerce rahat vardır, yüzlerce huzur; bu güzelim mihnetten kâfirden başka kimdir kaçan?</p>

  <h3 class="h2baslik" id="calibre_toc_551">CXLIX</h3>

  <p class="normal">A benim canım, altı yanında da güzelliğinin resmi var, her tarafta seni görüyorum; aynada da parıl parıl senin yüzün parlamada, çünkü sen cilâlamışsın, arıtmışsın onu.</p>

  <p class="normal">Fakat ayna ancak kendi miktarınca görebilir seni; olgunluğun çeşit çeşit şekilleri nasıl sığabilir aynaya?</p>

  <p class="normal">Güneş, senin güneşine sordu, ne vakit görebilirim seni dedi. Güneşin cevap verdi de dedi ki: Sen batarsan o vakit doğarım ben.</p>

  <p class="normal">Bu yana rahvan yürüyüşle gelemezsin sen; çünkü deven dizinden bağlı ey aklı kendisine bağ olan kişi.</p>

  <p class="normal">Işığı, aydınlığı yedi göğe bile sığmayan akıl, nasıl oldu da senin tuzağına düştü, nasıl oldu da senin çuvalına girdi ey aşk?</p>

  <p class="normal">Akıl, aşk harmanından bir buğday tanesi ancak; fakat o buğday tanesi senin kolunu kanadını kıskıvrak bağlamış.</p>

  <p class="normal">Tanrı’nın ebedî hayat denizine daldın, bir dalgadır yuttun da ebedî canı gördün, şu can bir vebal kesildi sana.</p>

  <p class="normal">Artık aşka sahip oldun, şu mal mülk ne işe yarar sence; şu âlemin mevkii, devleti, senin ulaştığın mevkie, devlete karşı nedir ki, kaç para eder?</p>

  <p class="normal">(s. 88) Cevabındaki letafet, sualindeki zevk yüzünden dünyanın kulağında yüzlerce altın küpe var, bir bak da gör.</p>

  <p class="normal">Elinden, potadan çıkmış ayarı tam altına nail olamayan ham kişiler bile altın yerine senden gelen taşlar, kırık dökük şeyler yüzünden neşe içindeler.</p>

  <p class="normal">Yerinin çevresinde yüzlerce gök dönüp durmada; yeniayına karşı yüzlerce dolunay secde etmede, yerlere kapanmada.</p>

  <p class="normal">Sana karşı köpek nefsimiz tilkilik edecek, düzenlere başvuracak ha; imkân mı var buna? Senin çakalına arslan bile secde etmede.</p>

  <p class="normal">Gece gibi, gündüz gibi elsiz-ayaksız yollara düşmüşüm, yelip duruyorum a benim canım; çünkü gökyüzünden her an senin, “Gel” diye çağırdığını duymadayım.</p>

  <p class="normal">Senin nuruna karşı bizim karaltımız da nedir? Senin güzelim işlerine karşılık bizim kötü işlerimizin ne değeri olabilir?</p>

  <p class="normal">Gündüzün, ağacının çevresinde gölgeyiz sanki; geceleyin de seher çağına dek, derdinden, eleminden emin olduğumuz halde ağlayıp inlemedeyiz.</p>

  <p class="normal">* Âdem bile azarlayışının verdiği şevkle cennetin başköşesini bıraktı da huzurunda, kapı eşiğini makam edindi.</p>

  <p class="normal">Gönül denizi, ovuşunla köpürür, gürler; kabarır, coşar; fakat senin sözlerine müştakım, o yüzden dudağımı yumdum.</p>

  <h3 class="h2baslik" id="calibre_toc_552">CL</h3>

  <p class="normal">Öyle de öyle, para pul varken de gamlar içindesin, para pul yokken de; bâri paran varken gamlara bat, bu daha iyi; mademki yola düştün, bâri seni köye kadar götürecek yola düş.</p>

  <p class="normal">Dostların sözlerini dinle, yankesicilerden kaçma; topluluktan ayrılma, inada kalkışma, bağırıp çağırma.</p>

  <p class="normal">Âdem neden çırılçıplak kaldı, dünya neden viran oldu, nasıl oldu, neden oldu da âlemi tufan bastı? Küçüğün büyükle çekişmesinden, aşağılık kişinin yüce kişiyle inada girişmesinden oldu bu işler.</p>

  <p class="normal">Mum ağlamadıkça alev gülmez. Beden eriyip zayıflamadıkça can semirmez, kuvvetlenmez.</p>

  <p class="normal">Melek huyuna sahip ol da Şeytan’a beylik et, buyruk yürüt. Öküzün kurban oldu mu yürü, ayağını gökyüzünün başına bas.</p>

  <h3 class="h2baslik" id="calibre_toc_553">CLI</h3>

  <p class="normal">Gül bahçesinin yoksulluğuna bak, deli kış geldi çattı, yeşillik güzelleri bahçeden eve gittiler.</p>

  <p class="normal">O güzellerin ayrılığıyla bağın bahçenin rengi sarardı, gül bahçesi mezarlığa döndü, köşk zindana benzedi.</p>

  <p class="normal">Bak, peri yüzlü güzeller, şimdicek sefere niyetlendiler, bir bir yabancıların yağmasından kurtulmak için kışlağa yüz tuttular.<sup class="calibre2"><sup class="calibre2"><a href="../Text/divanson_split_654.html#footnote-200-8" id="footnote-200-8-backlink">[8]</a></sup></sup></p>

  <p class="normal">Ne vakit şu güzeller, gene kışlaktan gelecekler, ne vakit viranenin bucağından define gibi meydana çıkacaklar?<sup class="calibre2"><sup class="calibre2"><a href="../Text/divanson_split_655.html#footnote-200-9" id="footnote-200-9-backlink">[9]</a></sup></sup></p>

  <p class="normal">Ne vakit bu sarhoşlar, terütaze, hoş, hayran bir halde, sarhoşça güle oynaya gül bahçesine gelecekler?</p>

  <p class="normal">Ambar boşalır, kap dolar; o âlem ambardır, bu âlemse kap.</p>

  <p class="normal">Kap boşaldı mı doldurmak için ambarı aramak gerek; o gizli ambarı ki orda tane çürümez.</p>

  <h3 class="h2baslik" id="calibre_toc_554">CLII</h3>

  <p class="normal">A gönül, tavadaki balığa benziyorum de; o da inada kalkar, çarpınır, çırpınır amma lâf olsun diye.</p>

  <p class="normal">Hayır hayır, ağla ey gönül, çünkü ben öyle bir yoksulum ki o olmadıkça hamamlardaki resimlere döner, cansız bir halde kalakalırım.</p>

  <p class="normal">O benimle olmadıkça ev zindan kesilir bana; o benimle yatmadıkça geceleri uyku nedir bilmem.</p>

  <p class="normal">Senin güzelliğin de yayıldı şehre, benim aşkım da. Her çalgıcı tefle, âhenkle onu çalıp çağırıyor.</p>

  <p class="normal">A güzelim, sûfî de seni elde etmeye heves etmiş, bu hevese batıp gitmiş, hırka da; çaresiz kul da, soyu sopu olan zengin de.</p>

  <h3 class="h2baslik" id="calibre_toc_555">CLIII</h3>

  <p class="normal">Arlanma a çaresiz âşık, beri gel de görüş ehli ol, her şeyin aslını gör, her şeye bakıp duran, fakat aslını, künhünü görmeyen adam olma.</p>

  <p class="normal">A yalnız O’na âşık kişi, şu huyu yıldızlardan al; güneş doğdu, ışıdı mı yıldızlar yok olur, görünmez.</p>

  <p class="normal">Güçleri kuvvetleri olanlar, neden elini bağladılar, bilir misin? Çünkü sen çocuksun şimdi, bu âlemse beşiğe benzer.</p>

  <p class="normal">* O, söz incilerini deldi de “Yeryüzünü bir beşik olarak halk ettik” dedi a mıh gibi yeryüzüne çakılıp kalan, gönül şehrinden âvâre olan.</p>

  <p class="normal">A yolu yordamı hoş, edebi erkânı tatlı kul, bedene tutsak olmuşsun; davran, akıl dişlerini göster de boyuna nimet yiyedur.</p>

  <p class="normal">Padişah çocuk kaldıkça dadı, taya, her yanı zindan eder ona. Ana, sütnine sütünü emdikçe padişah kesilemez, şarap içemez.</p>

  <p class="normal">Taştan testi korkar, fakat taş, çeşme oldu mu her an o taşa testiler gelir durur.</p>

  <p class="normal">Testi der ki: Bundan sonra beni kırsa da neşeliyim, çünkü yüz kere bana can verdi o taştan akan su.</p>

  <p class="normal">Onun yolunda ölsem bile ne çıkar, o beni diriltti, gene de diriltir; hattâ beni kırıp paramparça etsin diye para pul veririm ona.</p>

  <h3 class="h2baslik" id="calibre_toc_556">CLIV</h3>

  <p class="normal">Mademki gitmeyi kurdun, Tanrı lûtfuyla güle güle git, sağlıkla, esenlikle döner gelirsin gene inşallah.</p>

  <p class="normal">Ey gönüllere neşe veren, bütün konaklarda güzellikte de teksin sen, vefada da, Tanrı lûtfuyla güle güle git.</p>

  <p class="normal">Lûtuf, ihsan bayrağını da Arş’a dek yücelttin, iman bayrağını da; sağlıcakla, güle güle git.</p>

  <p class="normal">Azı çoğaltırsın, gönülden gamları siler süpürürsün, benzimizin sarılığını giderirsin sen; Tanrı lûtfuyla güle güle git.</p>

  <p class="normal">Yüzünün ateşiyle, şekerler yağdıran lâ’l dudaklarınla kışta bile soğukluk kalmaz; Tanrı lûtfuyla güle güle git.</p>

  <p class="normal">Köyde aklı başında bir sen varsın, doğrusu ne de güzel içiş, içenlerin başısın maşallah; hem şarap sundun, hem içtin durdun; Tanrı lûtfuyla güle güle git.</p>

  <p class="normal">Ey Tebrizli Tanrı Şems’i, aşkta sahibimiz sensin; madem aşk gibi hazırlandın, kendini düzüp koştun; Tanrı lûtfuyla güle güle git.<sup class="calibre2"><sup class="calibre2"><a href="../Text/divanson_split_656.html#footnote-200-10" id="footnote-200-10-backlink">[10]</a></sup></sup></p>

  <h3 class="h2baslik" id="calibre_toc_557">CLV</h3>

  <p class="normal">Her gün peri gibi bir güzel perde ardından çıkar da, bizi de, iş erlerini de oyuna sokar.</p>

  <p class="normal">Sûfî onun havasına kapılır da sof hırkasını yırtar, bilgin onun belâsıyla şaşırır, sarığı çözülür, sarığını yerlerde sürür.</p>

  <p class="normal">Herkesi aldatan sûret uğrusu bile düzene kalkışamaz, böylesine bir rindin elinde rıza sağrağını içtikten sonra kendisini gizleyemez artık.<sup class="calibre2"><sup class="calibre2"><a href="../Text/divanson_split_657.html#footnote-200-11" id="footnote-200-11-backlink">[11]</a></sup></sup></p>

  <p class="normal">Dün mezarlığa gitmişti, ölüler bile birbirlerine girdiler; mazurum, ne yapayım ben, ölüden de aşağı değilim ya.</p>

  <p class="normal">Her gün, elinde kadeh, çıkagelir de vallahi der, şehirde bir tek donmuş, taş kesilmiş adam bırakmayacağım.</p>

  <p class="normal">A benim canımın huzuru, a benim canım, seni öylesine kıvrandıracağım ki kıvamında sirkeyken sonucu bal olacaksın, şeker kesileceksin.</p>

  <p class="normal">Ciğerini yaraladım; bir başka ciğer al, a pörsümüş kedi, arslan ciğerlerinden bir ciğer edin.</p>

  <p class="normal">Benim rengime boyan, çünkü ben kıpkırmızı, bembeyaz bir renkte olayım da senin sapsarı, karamsı bir benzin olsun, yaraşmaz bu.</p>

  <p class="normal">Sus, sus da gönül evinin ta içine gir; o gönül evinde incinmiş gönülden başka bir şey yoktur.</p>

  <p class="normal">Ey Tebrizli Tanrı Şems’i, dilerim kötülüğü isteyenin gönlü bir dilimcik ekmek elde etmek için şu dünyanın çevresini dolaşsın dursun.</p>

  <h3 class="h2baslik" id="calibre_toc_558">CLVI</h3>

  <p class="normal">O köşkten, o saraydan ansızın böylesine bir kuyunun dibine düşüverdim; ne bir şey yiyebildim, ne bir şey elde edebilirim.</p>

  <p class="normal">Dünya bayram yeri olmaz bana, gördüm onun çirkinliğini; o sapsarı suratlı kahpe allık sürüyor yüzüne.</p>

  <p class="normal">Fakat allık, aslı nesli diken olanı nasıl bezeyecek? O diken her ciğere, her ayağa batmış, sancılmış.</p>

  <p class="normal">Takma saçlarını bırakmış da kel kafasıyla çıkmış ortaya; o kör karı, kaşlarını rastıkla karartmış, bezenmiş sanki.</p>

  <p class="normal">* Halhallerine bakma, o kapkara baldırını seyret; geceleyin oyun hoştur amma perde ardında.</p>

  <p class="normal">* A yüzünü yumuş sûfî, yürü, elini de yu ondan; a başını ustura ile kazıtmış er, gönülden de kazı onun sevgisini.</p>

  <p class="normal">Kutsuzdur, ağırcanlıdır o kişi ki ondan kutluluk umar; büyüklük, ululuk kaydına düşer de kavurma gibi yanar, kavrulur.</p>

  <p class="normal">Ey sevgili, ey bizi yoktan, yokluktan yaratıp şu âleme atan, oynatıp duran, feryadımıza eriş, kurtar bizi ağırcanlılardan.</p>

  <p class="normal">Sus da o sonu bulunmayan güzelim nefesten bahset; sükut içinde söz söyle; ne vakte dek şu sayılı nefesini sözle geçirip duracaksın?</p>

  <h3 class="h2baslik" id="calibre_toc_559">CLVII</h3>

  <p class="normal">Ekmeğe karşı yum ağzını, şeker gibi oruç geldi çattı. Yiyip içmenin hünerini gördün, bir de orucun hünerini seyret.</p>

  <p class="normal">O yüzlerce ülkenin padişahı, başına bir taçtır koyar; çabuk belini sık, oruç kemeri geldi.</p>

  <p class="normal">Şu Siccîn’e benzeyen âlemden İlliyyîn’e doğru uç; hemencecik orucun bakışından Tanrı’yı gören görüşü elde etmeye bak.</p>

  <p class="normal">Ey sayılan, sevilen gümüş, şu sayılı günler ocağında ateş, oruç kıvılcımlarıyla seni sızdırır, ayarı tam bir hale getirir.</p>

  <p class="normal">* Oruç, Zemzem oldu Meryemoğlu İsa’ya; oruç yolculuğuna çıktı da dördüncü kata göğe ulaştı.</p>

  <p class="normal">(s. 89) Kuşların kanat çırpışları nerde, meleklerin kanat çırpışları nerde? Bu, yem için, yemek için kanat çırpmadır, oysa oruç için.</p>

  <p class="normal">Orucun zararı varsa yüzlerce çeşit hüneri de var; oruç sevdası bambaşka bir sevda.</p>

  <p class="normal">Şu oruç, çarşafa bürünmüş, kendisini gizlemiş bir güzeldir, çadırını aç da haber al, bir gör neymiş oruç?</p>

  <p class="normal">Boynunu inceltir, fakat ölümden emin eder seni. Mide dolgunluğu yiyip içmeden olur, sarhoşluksa oruçtan.</p>

  <p class="normal">Otuz gün şu denizde bir baştan bir uca, bir uçtan bir başa yüzer durursun da sonucu, oruç incisini elde edersin a benim efendim.</p>

  <p class="normal">* Şeytan’ın bütün tedbirleri, bütün düzenleri, hileleri, bütün okları oruç kalkanına çarpar da kırılır gider.</p>

  <p class="normal">Oruç, şevketiyle, kudretiyle, senden sana bir güzelce der ki: Söz kapısını ört, oruç kapısını aç.</p>

  <p class="normal">Ey Tebrizli Tanrı Şems’i, sen hem sabırsın, hem perhiz; hem şekerler saçan bayramsın, hem orucun şanı, şevketi, gücü kuvveti.</p>

  <h3 class="h2baslik" id="calibre_toc_560">CLVIII</h3>

  <p class="normal">Ben de kendimde değilim, sen de kendinde değilsin, şimdi bizi kim götürecek eve? Sana kaç defa söyledim; iki üç kadeh az iç.</p>

  <p class="normal">Şehirde de aklı başında kimsecikleri göremiyorum ki; herkes öbüründen beter deli divane, ötekinden beter taşkın, coşkun.</p>

  <p class="normal">Sevgili, meyhaneye gel de can lezzetini seyret; sevgilinin sohbeti olmadıktan sonra ne bir tat vardır cana, ne bir lezzet.</p>

  <p class="normal">Her bucakta bir sarhoş, koltuğunda bir testi; o her çeşit sarhoşluğu meydana getiren, o herkesi esritip coşturan sâkî de şahane bir sağrakla meydanda.</p>

  <p class="normal">Sen meyhaneye vakıfsın; gelirin de şarap, giderin de; sakın bu vakıftan bir habbecik bile verme aklı başında olanlara, verme ayıklara.</p>

  <p class="normal">Ey berbat çalan şuh, nazik çalgıcı, sen mi daha sarhoşsun, ben mi daha sarhoşum? Senin gibi bir sarhoşa karşı afsunlarım efsane kesilmiş; hangimiz daha sarhoşuz, söyle.</p>

  <p class="normal">Evden dışarı çıktım, bir sarhoş karşıma çıkageldi; her bakışında yüzlerce gül bahçesi gizliydi, yüzlerce köşk gizli.</p>

  <p class="normal">Demir atmamış gemi gibi eğri büğrü gidiyordu; onun hasretiyle yüzlerce akıllı fikirli kişi ölmüş gitmişti.</p>

  <p class="normal">Nerelisin dedim, beni alaya aldı da dedi ki: A benim canım, yarımız Türkistan’dan, yarımız Fergane’den.</p>

  <p class="normal">Yarımız sudan, topraktan, yarımız candan, gönülden; yarımız deniz kıyısı, yarımız baştan başa inci.</p>

  <p class="normal">Bana yoldaşlık et dedim, senin hısımınım ben; dedi ki: Ben hısımla yabancıyı, yadla bilişi tanımıyorum ki.</p>

  <p class="normal">Âşıkım ben, sarığım yok, meyhanecinin yurdundayım; bir gönlüm var ki sözlerle dopdolu; şimdicik anlatayım mı, söyleyeyim mi, yoksa söylemeyeyim mi?</p>

  <p class="normal">Topalların halkasında topallamak gerek; bu öğütü yüce hocadan duymadın mı sen?</p>

  <p class="normal">* Böyle bir güzelin sarhoşu, nihayet bir tahta direkten de aşağı olamaz ya; Hannâne direğinden de bir feryat, bir figan kopmuştu hani.</p>

  <p class="normal">Şimdi âleme fettanca bir fitnedir saldın da ey Tebrizli Tanrı Şems’i, halktan ne diye çekinmedesin, ne diye kaçınmada?</p>

  <h3 class="h2baslik" id="calibre_toc_561">CLIX</h3>

  <p class="normal">Ey yüzü, yüzümü ay gibi parıl parıl parlatan; gözü vücudumun bütün cüzlerini görüş, anlayış sahibi eden,</p>

  <p class="normal">Rüzgârın ağacımı oynatmada, adını anmam, ağzımı ballarla, şekerlerle dopdolu bir hale getirmede.</p>

  <p class="normal">A benim dalımı, ağacımı yapraklarla, meyvelere dolduran, bilir misin ağacım neden oynuyor?</p>

  <p class="normal">Yapraklandığından dolayı nazlanmaz, meyvelerle dolduğundan dolayı oynamaz a benim ağacımın sabrını altüst eden.</p>

  <h3 class="h2baslik" id="calibre_toc_562">CLX</h3>

  <p class="normal">Ne vakit olacak, ben seninle varımı yoğumu rehin vererek şarap içeceğim? Sen başını alıp da gideceksin de ben kalacağım, hırkamı rehin bırakacağım?</p>

  <p class="normal">Şaraba gark olacağım, kadehe, testiye döneceğim, perdeci, perde olmadan, hiçbir engel bulunmadan sevgiliyle bir arada bulunacağım?</p>

  <p class="normal">Sen afiyetlerle yüzlerce kadeh şarap içeceksin, güzelim, ağır elbiseler giyeceksin de şu donmuş, buz kesilmiş dünya canlanacak, coşup coşup köpürecek?</p>

  <p class="normal">Ay, nasıl güneşin nuruyla aydınlanırsa benim de senin ışığınla gönlüm aydınlanacak; imbikten çekilmiş gülyağı gibi gönlüm, senin gül kokunla hoş, güzel bir hale gelecek?</p>

  <p class="normal">Ne afsun okudun güle ki bu çeşit neşelendi, gülüp durmada; ne cefa ettin dikene ki öylece soldu, kurudu kaldı.</p>

  <p class="normal">A görülmemiş işler başaran, duyulmamış sanatlar meydana getiren, bir an olur güldürürsün, bir an gelir ağlatırsın insanı.</p>

  <p class="normal">Aklı olan, kötü iş ettin diye gücenmez sana, incinmez senden; hiç karanlık aya darılır mı, hiç diken gülden incinir mi?</p>

  <p class="normal">Yüzlerce dert, tasa, elçi olarak nimet veren tarafından gelir de on batman şeker yedin der, birisi tutmuş, ölmüş, bırak, varsın ölsün.</p>

  <p class="normal">Nice nice düşünceler, âdeta denizdir, hikmetse sanki o düşünceler içinde yüzen balık; düşünürken söz diridir de söylerken ölü.</p>

  <p class="normal">Hayır; düşünce ağdır âdeta, deniz bu ağın ardında; ağa sayılı balıktan başka ne sığabilir ki?</p>

  <p class="normal">* Artık sen gönlü cennet say, dile gelen sözleri de cehennem; şu düşünceyse günahıyla sevabı bir olanların yeri, A’raf.</p>

  <h3 class="h2baslik" id="calibre_toc_563">CLXI</h3>

  <p class="normal">Sarhoş et bizi, var et, canlandır bizi ey mahmur bakış; sen güzelsin, ustasın, bizim işimizse işte bu, gördüğün gibiyiz.</p>

  <p class="normal">Her tepede ipin ucunu kaçırıyoruz, yolumuzu yitiriyoruz, senin çaresiz kulunuz, sense çaresizlere çaresin.</p>

  <p class="normal">Mermer gibi göğüslerden de yüzlerce kaynak coşturur, akıtırsın ey mermerden, granitten sular akıtan.</p>

  <p class="normal">* Sen Karataş’ı göze ilaç etmişsin; ümitsizlikten sonra Sâre’den bir gül açtırmışsın.</p>

  <p class="normal">Gözlerimizin yağından nur akıtmışsın, yürekteki kandan düşünceler yürütmüş, meydana getirmişsin.</p>

  <h3 class="h2baslik" id="calibre_toc_564">CLXII</h3>

  <p class="normal">Balıkların çokluğundan deniz görünmez olmuş, bedenler çoğaldı da cana perde kesilmiş.</p>

  <p class="normal">O denizin ayrılığıyla şeker zehre dönmüş, zehirse o denizin hevesiyle abıhayat olmuş.</p>

  <p class="normal">O denizin zevkine dalınca ne bu varmış, ne o, fakat gemi şu kıyıya yanaştı mı bu da meydana çıkmış, o da.</p>

  <p class="normal">Ey su kuşuna benzeyen can, deniz hevesine düşmüşsün de ne kadar bu çeşit şakımış, bu çeşit sözler etmişsin, aşkla öyle bir hale gelmişsin ki.</p>

  <p class="normal">Dün o denizden öylesine biri belirmiş ki bakışı bir katı yaymış sanki.</p>

  <p class="normal">Gönül, dudaklarını kımıldatmadan gizlice eyvah demiş, ben şundan canımı kurtaramam, and olsun gönlün canına, o iş de öyle olmuş sonunda.</p>

  <p class="normal">O işveli bakışlar, o misli bulunmaz Bağdatlı güzelin güzelliği yüzünden gönlüm öylesine neşelendi ki canım Hemedan’a dönmüş.</p>

  <p class="normal">Gece yarısı, ormana bir ateştir düşmüş; ormandaki şu arslanlar ta beyinlerine kadar pişmişler, olgunlaşmışlar.</p>

  <p class="normal">Düşünce bile o ormanın yalımlarından aydınlanmış da işi gücü cana uymaktan ibaret olan ceset yerden yurttan, zamandan mekândan kurtulmuş.</p>

  <p class="normal">* Rûhanî hamam, ah, perileri nasıl da davet etmede, soyunan o âleme dalıyor, şu mezarlık elbise soyulan camekân sanki.</p>

  <p class="normal">Bu çeşit sırrı açma, bir süsenlere dikkat et de gör, baştan ayağa dek dil kesilmişler, fakat söylemelerine izin yok.</p>

  <p class="normal">Tebrizli Tanrı Şems’i, pencereden öylesine parlamış, Ay gibi öylesine görünmüş ki anlatmama imkân yok.</p>

  <h3 class="h2baslik" id="calibre_toc_565">CLXIII</h3>

  <p class="normal">Ey ayağının bastığı toprağa gökyüzünün haset ettiği güzel, senin canınla benim canım aslında birdi.</p>

  <p class="normal">Resimlerle bezenmiş evde bir Çin güzeli gördüm ki yüzlerce adamın kanını içiyordu, kendisi de melek canına sahipti.</p>

  <p class="normal">Gecenin gönlünde yüzlerce yakıyn Ay’ı doğdu bana; yüzlerce yakıyn nuru gördüm ki şüpheye iştiyak çekmedeydi.</p>

  <p class="normal">* Eyaz’a a hür kişi dedim, sonucu a Mahmud, aybeyceğiz oldun işte, padişaha neler yaptın da buna nail oldun?</p>

  <p class="normal">* A köpek, sen de mağaradaki arkadaşlara katıldın, mağarada uyuyakaldın, evvelce köpekceğizdin, sonunda Tanrı arslanına döndün.</p>

  <p class="normal">A ateşler içine düşmüş balık, denize yüz tut, orda şu dünyadaki yaratıklardan da daha fazla balık var.</p>

  <p class="normal">* Ey Tebrizli Tanrı Şems’im benim, senin rengine boyandım; birleştim âdeta, sense çevremde tuzlu bir denizsin.</p>

  <h3 class="h2baslik" id="calibre_toc_566">CLXIV</h3>

  <p class="normal">Ey bir çarşının başında durmuş, sarığını yana eğmiş, yüzünü başkalarına tutmuş, bizi şaşırtmış, tasalar içinden bırakmış güzel.</p>

  <p class="normal">Bu gece gelirim diye dudağını ısırarak bize işaret etmiş, sonra da tutmuş, o şekerler gibi yalnızlığa şeker dudaklarıyla dalmış dilber.</p>

  <p class="normal">Bütün hilebazlıkla beraber sende şu Ebû Bekir doğruluğu varken artık kimin haddine düşmüş ki tutsun da sana bunu yaptın, şunu yaptın desin.</p>

  <p class="normal">Zahitlik senin yüzünden her şeyi mubah görür oldu, tespih sürahiye döndü; can kurtuldu amma bu kurtuluşu da o koca sağrakla sağlamış.</p>

  <p class="normal">(s. 90) Can güvercin kesildi, güvercin. Hele ey can, biraz çabuk, biraz daha; ey ten-teni-ten diye nağmeye koyulmuş dost, ey teni baştan başa can etmiş sevgili.</p>

  <p class="normal">Geceye benzeyen saçlarının aşkıyla şu Ay bile erimiş gitmiş, yüzünün ışığına karşı güneş bile feryatlara dalmış.</p>

  <p class="normal">Ey her sırrın defteri Tebrizli Tanrı Şems’i, ey bulunmaz, eşsiz Bağdatlı dilber, ey bizi Hemedan’a çeviren dost.</p>

  <h3 class="h2baslik" id="calibre_toc_567">CLXV</h3>

  <p class="normal">Gönül, o tanınmış, bilinmiş güzelle, eline de bir kâse almış; fakat güzelim, parmağını kaldırmış da sus diye ağzıma koymuş.</p>

  <p class="normal">Gönül, gammazlık etmiş de onun bir vaadini söylemiş; hani ondan istemiştim o vaadi, o da lûtfetmişti, kerem buyurmuştu.</p>

  <p class="normal">Aşkı kıskançlığa düştü de karşılık olarak can ver dedi ya; bu sözü can duymuş da baş üstüne demiş.</p>

  <p class="normal">Bunca tatlılıktan, bunca ahitten sonra ayrılık askeri, gene tutmuş da bana sitemlerde bulunmuş.</p>

  <p class="normal">Ayrılığın şu zulmü etmesi, şu sitemde bulunması, şaşılacak bir şey değil; çünkü o, âşıkların saçlarını darmadağın etmiş de yüz çeşit bayrak meydana getirmiş.</p>

  <p class="normal">Ey güzelliğinin şimşek gibi bir çakışıyla bütün şu varlığımı hemencecik yokluğa çeviren dilber.</p>

  <p class="normal">Sonra da kendi varlığıyla bütün şu sonradan var olan varlıkları önsüz-sonsuz bir halde belirten güzel.</p>

  <p class="normal">Canlar on göz gibi olmuş, hepsi de ney gibi feryada koyulmuş. Canlar çenge dönmüş, hepsinin de belleri bükülmüş.</p>

  <p class="normal">Ne neşedir o neşe ki cana sen verdin, fakat hasetçiler duymasın diye onu gam şekline, elem kılığına bürümüş de vermişsin.</p>

  <p class="normal">Âlemin kul köle olduğu Tebrizli Tanrı Şems’ine beden de ne vakit olacak kul kesilecek, izinin tozunu gözlerine çekecek?</p>

  <h3 class="h2baslik" id="calibre_toc_568">CLXVI</h3>

  <p class="normal">Ey bu tapıda bulunmayan, bizden Tanrı esenliği sana; ey herkesten ziyade ortada belirip duran, bizden Tanrı esenliği sana.</p>

  <p class="normal">Ey bedene bürünmüş can, ey geliştirip olgunlaştıran Tanrı rahmeti, ey inanan kişiye de rahmet, inanmayan kişiye de; bizden Tanrı esenliği sana.</p>

  <p class="normal">Dolunay gibi doğarsın, derken damdan inersin, ey Ay’ın bile kul köle olduğu güzel, bizden Tanrı esenliği sana.</p>

  <p class="normal">Ey hem herkesten fazla beliren, hem burda bulunmayan, hem de her halimizi görüp gözeten; ey incilerle dolu deniz, bizden Tanrı esenliği sana.</p>

  <p class="normal">A noksansız güzel, canı şakır şakır oynatan dilber, a sarhoşluğu başımızı döndüren, bizden Tanrı esenliği sana.</p>

  <p class="normal">Şarap senin yüzünden coşmada, kamıştaki şeker senin yüzünden meydana gelmede; fakat sen ikisinden de güzelsin, bizden Tanrı esenliği sana.</p>

  <p class="normal">Ey Tebrizli Tanrı Şems’i miskler, amberler çalkamadasın, hem misksin, hem amber; bizden Tanrı esenliği sana.<sup class="calibre2"><sup class="calibre2"><a href="../Text/divanson_split_658.html#footnote-200-12" id="footnote-200-12-backlink">[12]</a></sup></sup></p>

  <h3 class="h2baslik" id="calibre_toc_569">CLXVII</h3>

  <p class="normal">Sâkî, ayıldım; uzat elini, gene şarap sun bana; ya doldur sakanın tulumunu, ya tulumu doldur, ver sakaya.</p>

  <p class="normal">Yarısını iç, artanını sun bana; hayır, hayır, and olsun Tanrı’ya, yanlış söyledim, hepsini bize sun.</p>

  <p class="normal">Ey erkeğe de fitne kesilen, kadına da, bu gece kır kapımı; malımı mülkümü, varımı yoğumu al, her şeyimi ver yağmaya.</p>

  <p class="normal">Bütün denizin abıhayat olmasını dilersen kendi şarap kadehinden bir yudumcağızı dök denize.</p>

  <p class="normal">Oruç ayının uçup dolaşmamasını, zebunlaşıp alçaklara inmesini istiyorsan elindeki koca şarap kadehini yücelere serp.</p>

  <h3 class="h2baslik" id="calibre_toc_570">CLXVIII</h3>

  <p class="normal">Ey canından canıma, durmadan, gizlice haber salan; her an seni düşünmedeyim, her an seni kurmada; ne düşünüyorsan hemen bu kula malûm olmada.</p>

  <p class="normal">Ne düşünüyorsan, hatırına ne geliyorsa o, hemen bu kulun gönlüne de doğmada, aklından da geçmede.</p>

  <p class="normal">Canım, işvelerinle, nazınla oyalanıyor, hilen, düzeninse gizlice bir başka hale sokuyor beni.</p>

  <p class="normal">Her seher çağı ney, dudağını anıyor da feryat ediyor; aşkın, neyin dudağını ballara, şekerlere gark ediyor.</p>

  <p class="normal">Bir göz ucuyla baktın, gönlümü altüst ettin, öyle bir hale geldi gönül ki kendinden de geçti, başıboş, yollara düştü gitti.</p>

  <p class="normal">Kemer haline geldim, belki kucağıma gelirsin a göz ucuyla bana hışımla bakan dost.</p>

  <h3 class="h2baslik" id="calibre_toc_571">CLXIX</h3>

  <p class="normal">Benim o garip dostum eve çıkageldi, artık bugün olmayacak, görülmemiş şeyleri seyrededur.</p>

  <p class="normal">Vefalı dostları gör, tertemiz kardeşleri seyret; o define gene viraneye geldi diye oynayıp duruyorlar.</p>

  <p class="normal">A göz, yeşilliğe bak; a kulak, sözler topla, ey masalı hoş, hikâyesi güzel sevgili, tatlı dudaklarını aç.</p>

  <p class="normal">Sâkî, arta kalan şarabı düşünmeden, tükenir diye korkmadan sun bugün, iki üç kadehle ne eksilir denizden?</p>

  <p class="normal">Bir kadeh, bir kadeh daha, bu, şarapta bir ikilik yaratmaz mı? Bir olmasını istiyorsan kır o iki kadehi, vazgeç ikilikten.</p>

  <p class="normal">Ey can, ben alıcı doğanım; ey can, bağlama ayağımı benim; bundan böyle baykuş gibi viranede kalmayacağım ben.</p>

  <p class="normal">Seninle oyalanıp kalamam, gönlümde sabır denilen şey kalmadı; yürü, başkasına söyle, masal dinlemiyorum artık.</p>

  <p class="normal">Göklerin tohumuyum, bir zamancağız şu toprağın içinde kalırım; baharın adaleti geldi mi tohum biter, yeşerir.</p>

  <p class="normal">Sen kuşlara bir belâsın, o bildiğin tohumdan, o tohumla dolu ambardan tutuyor, bir avuç alıyor, serpiyorsun onlara.</p>

  <p class="normal">Ey bana çekidüzen veren, ey beni parlatıp ışıtan, yüzlerce gök kubbe haline getiren, mutlaka, söyle ey dost, bu, böyle mi, değil mi?</p>

  <p class="normal">* Benim canım, bir kere daha zinciri oynat da şöyle bir uzaktan deli divaneleri seyret.</p>

  <p class="normal">Bu, baht gül bahçesinin ta kendisi, yarabbi, nasıl bir ağaç bu ki her an yüzlerce sarhoş bülbül yuva kuruyor bu ağaca.</p>

  <p class="normal">Can, kulağını bura bura geliyor, gönül güzellerin bulunduğu yere gelmede; çünkü bahar geldi, o yabancı, o zalim kış öldü gitti.</p>

  <h3 class="h2baslik" id="calibre_toc_572">CLXX</h3>

  <p class="normal">Ben sarhoşum, senin de gönlün hoş, gamınsa ne gönlü kaldı, ne başı; bu daha iyi. Gönül ver sevgiliye, elinden şarap iç onun, bu, elbette daha iyi.</p>

  <p class="normal">Dünya sanki baştan başa bir deniz, bedense sedef âdeta; can inci gibi sanki; bunların içinde en iyisi de inci zaten.</p>

  <p class="normal">Şekil çarşafa, örtüye benziyor, can bu örtüye bürünmüş, fakat şekilsiz, bedensiz, akla gelen her şeyden hür olması daha hoş.</p>

  <p class="normal">Sen beden perdesini gördün, gönüle ait bir şey duymadın; halbuki gönlün vurduğu o mızrap yok mu, o daha bir başka perdeden, daha da güzel o.</p>

  <p class="normal">Altın gibi sapsarı yüzün; vazgeç de şu sapsarı yüzünle de ki: Altınımız olsa da gamlıyız, olmasa da, mademki iş böyle, paramızın pulumuzun olması elbette daha iyi.</p>

  <h3 class="h2baslik" id="calibre_toc_573">CLXXI</h3>

  <p class="normal">Dervişlere her gün hem bayram, hem cuma; ne bayramları eskir, ne cumaları dünkü cuma olur.</p>

  <p class="normal">Sof hırkan yok amma canım benim, kendi güzelliğinden biçilmiş bayramlıklara bürünmüş, bayram ayı gibi bezenmişsin.</p>

  <p class="normal">Akıl gibi, din gibi için de tatlı, dışın da; zaten badem helvasının içine sarmısak konmaz ki.</p>

  <p class="normal">Böyle bir hırka giy, dostların halkasında göğüsteki aydın gönül gibi gez, salın.</p>

  <p class="normal">Akarsuda çerçöp nasıl durabilir a benim canım? Canda, gönülde nasıl olur da kin bulunabilir a benim canım?</p>

  <p class="normal">Can gözü, şimdi terütaze bir dal görmede; duygu gözüyse eski masala dalmış.</p>

  <h3 class="h2baslik" id="calibre_toc_574">CLXXII</h3>

  <p class="normal">Bugün o gülen güzel, gülüşler bağışlamada, dünya baştan başa güldü, gülüş haddi aştı.</p>

  <p class="normal">Haset, daima dertle, tasayla doluydu, fakat şimdi o bile coşuyor, hasedin bile gözleri gülüyor.</p>

  <p class="normal">Bana bak da canım benim, ikimiz de beraberce gülelim; çünkü o sonu gelmez gülüş yardımcı gülüşler getirdi.</p>

  <p class="normal">Şu yaşayış âleminde canlı da gülüşlere gark olmuş, cansız da; ölümsüzlük âleminin ta içinde ikisi de gülüşe dalmış gitmiş.</p>

  <p class="normal">Niceye bir gizli güleyim, bundan böyle gizlemeyeceğim, zaten gizlesem de coşuyor benden gülüş.</p>

  <p class="normal">Sen arlanır da benden gizlersen ne çıkar, bilirim ben, her kılının dibinden yüzlerce gülüş fışkırmada.</p>

  <p class="normal">Yelip yortan her zerre, gülmeden gelişmez. Yokluktan varlığa kim çeker bizi? Gülüş.</p>

  <p class="normal">Babayla ananın gülüşü seni oynatıp durmuş. O tek Tanrı’nın lûtufları, her haline, her hareketine gülüp duruyor.</p>

  <p class="normal">Ağız gülmeye koyuldu mu canın gülüşünü seyret; çünkü o ağızsız, dudaksız, o dişleri göstermeyen gülüş, ağzını açtırmada, seni güldürmede.</p>

  <h3 class="h2baslik" id="calibre_toc_575">CLXXIII</h3>

  <p class="normal">Yarabbi, o ay yüzlü güzel nasıl bir kimse, yarabbi, nasıl bir kimse o ay yüzlü güzel? Yüzünün ateşiyle harmanı da ateşlere vermiş, otağı da.</p>

  <p class="normal">O Yusuf’un çene topağındaki kuyu, nasıl bir kuyu ki yüzlerce Yusuf-ı Ken’an o güzelim kuyunun dibinde.</p>

  <p class="normal">(s. 91) Yusuf ne yapsın, nasıl meram anlatsın o kuyuya? Kuyuya düşenleri o kuyu yolda giderlerken görmüş de kapıvermiş.</p>

  <p class="normal">Bakışıyla kehribarları bile çeken kişiye karşı, insaf et, bir saman çöpü ne yapabilir ki?</p>

  <p class="normal">Amanın, sakının canlarınızı o bakıştan; sarhoştur, uyumuştur amma herkesin halini bilir o.</p>

  <p class="normal">Kuluyla satranç oyununa girişir; tuhafı da şu ki iki dünyanın da padişahıdır, tutar, kulundan bir şeyler ister.</p>

  <p class="normal">Can bağışlar, yoklara, yokluklara öylesine can bağışlar ki eve barka hem yas çöker, hem feryat.</p>

  <p class="normal">Baharların canıdır, canlar onun ağaçları; canlar ondan gebe kalır, hem soy verir onlara, hem boy.</p>

  <p class="normal">Ansızın Tebrizli Tanrı Şems’ini gördü mü ayna, hem hah, işte der, hem de yanar tutuşur.</p>

  <h3 class="h2baslik" id="calibre_toc_576">CLXXIV</h3>

  <p class="normal">Kâfirin yüzünü gördüm, bize karşı gül gibi açılıp saçılmış; hem yapayalnız, hem de vakitsiz zevk, safâ manastırına gidiyor.</p>

  <p class="normal">Yüzü Ay’ın on dördü gibi, üstesine bir de sarhoş olmuş, oynamada; bir eline saçlarını dolamış, bir eline şarap kadehini almış.</p>

  <p class="normal">O dağınık güzellik, çarşıda pazarda onu tanımayanların, bilmeyenlerin bile canlarına bir ateştir salmış.</p>

  <p class="normal">La’l dudaklarını açtı mı ballar yer, şekerler çiğner, dinleyenlere Arş’tan gelmiş nice delinmemiş inciler saçar.</p>

  <p class="normal">Gönül çalar, kapar gider, gönlündeki sırları bilir, söylenmemiş, dile gelmemiş gizli şeyleri bir bir okur, anlatır.</p>

  <p class="normal">O periden doğmuş güzelin güzelliği yüzünden her yana teker teker, çifter çifter yüzlerce âşık, yüzlerce gönül kaptırmış er düşmüş, yerlere serilmiş.</p>

  <p class="normal">Ondan parlayıp çakan nur, hangi göze vurursa o göz ebedî uyanıklığa kavuşur, uyuyakalmış kalbinin içinde vuslatlara erer.</p>

  <p class="normal">* Yedi gökten de dışarıdır, iki cihandan da artık; böyle olduğu halde tuhafı şu ki o neliksiz-niteliksiz güzel, tutmuş da gönüle sığmıştır, gönülde gizlenmiştir.</p>

  <p class="normal">Böyle bir müşkülü halletmek için Tebriz konak oldu bize; Şemseddin’in ardından gönlümün ayağı hep o yolları çiğnemiş.</p>

  <h3 class="h2baslik" id="calibre_toc_577">CLXXV</h3>

  <p class="normal">A gönül, nerdesin sen, haberin var mı, yoksa yok mu? Hey gönül, yoksulca sevgiyi at başından.</p>

  <p class="normal">Böylesine padişahın meclisinde, böylesine bir ayın ışığında iki dünyaya da boş ver; artık bir evin sözü mü olur yâni?</p>

  <p class="normal">Bir padişahın devleti, ikbali uğruna bir can kaybolmuş ne çıkar? Bir canın da sözü mü olur sevgilinin tapısında.</p>

  <p class="normal">Kötü düşünceli canın tutar da sana karşı padişahın aleyhinde bulunursa vur ağzına, vur da masalı bıraksın.</p>

  <p class="normal">Alışveriştir bu, bir tohuma bir bostan, ver bostanı da al o tohumu, ondan sonra da tohum amma ne tohum diyedur.</p>

  <p class="normal">Bir padişah görürsün ki gülüp duruyor, ay gibi, yüzlerce aya bedel; ne kavminin yakınlarının nazını çekmek var, ne yabancıların zahmeti.</p>

  <p class="normal">Nerde Tebrizli Tanrı Şems’i, nerde ki tekrar dönüp sana gelsin; o, Arş’ın alıcı doğanı, Arş’a yuva kurar o.</p>

  <h3 class="h2baslik" id="calibre_toc_578">CLXXVI</h3>

  <p class="normal">Bugün ben varım, şarap var, o periden doğmuşa benzer güzeller güzeli sevgili var. Maşallah, ne de kutlu dost, nazar değmesin hani, ne de hoş şarap.</p>

  <p class="normal">Her topluluğun karşısında, her caddenin başında sevişmektense kilim altında gizlice bir aşk oyununa girişmemiz daha iyi elbet.</p>

  <p class="normal">Şu altın halkayı küpe yapıp kulağıma takayım: Bu hizmetten azat oldum ben, hürüm ben.</p>

  <p class="normal">Benim aşkımla senin yüzünün güzelliği ezelîdir, ta ezelden yüzümü yüzüne tutmuştum, sana tutulmuştum.</p>

  <h3 class="h2baslik" id="calibre_toc_579">CLXXVII</h3>

  <p class="normal">Her dal, bir başka çeşit oynuyor, her dalda ayrı renkte bir meyve var; herkes bir başka kadehle sarhoşcağız olmuş, şaşırmış kalmış.</p>

  <p class="normal">Yüzlerce kadın perde ardına girmiş, yüzlerini yırtmışlar; her biri bir başka kocadan dul kalmış, yüzüne vurup duruyor.</p>

  <p class="normal">Her balığın damağında bir balıkçının oltası takılı; o ah diye feryat etmede, bu eyvah diye sızlanmada.</p>

  <p class="normal">Cebrâil, Tanrı güzelliğine kapılmış, oynamada; Şeytan da bir başka şeytanın sevgisiyle sıçrayıp zıplamada.</p>

  <p class="normal">Ey iştiyak çekenlerin çalgıcısı Tebrizli Tanrı Şems’i, bu perdeden feryat et, aman bu şiveyi bırakma sakın.</p>

  <h3 class="h2baslik" id="calibre_toc_580">CLXXVIII</h3>

  <p class="normal">Bir gün görürsün beni sen; meyhanede düşmüş, yıkılmışım, sarığımı rehin vermişim, seccadeden bezmiş gitmişim.</p>

  <p class="normal">Ben de sarhoşum, dostum da sarhoş, onun güzelim saçları elimde; maşallah, ne de güzel dost; nazar değmesin, ne de hoş şarap.</p>

  <p class="normal">Ağzım, dudağım da sarhoşcağız olmuş da öpüş yolunu kaybetmiş; ben bir sarhoşcağız, ağız, dudak bir sarhoşcağız; o öpüş de bize dönmüş, esrimiş gitmiş.</p>

  <p class="normal">Şu fitneci mi fitneci güzel, bütün bu düzenlerden başka bir de yatmış, uyumuş; işret meclisiyse bütün gece öylece hazır durumda.</p>

  <p class="normal">Bütün şu şekiller onun ışığından meydana geliyor, yoksa kutlu can tertemiz, aparı; şekillere sığmaz o.</p>

  <p class="normal">Tebrizli Tanrı Şems’inin bunlara dair şerhleri var, o can âleminin padişahlar padişahı, o padişahoğlu padişah anlatabilir bunları ancak.</p>

  <h3 class="h2baslik" id="calibre_toc_581">— Y —<br class="chapter"/>
  CLXXIX</h3>

  <p class="normal">Ey Yakub’un düştüğü ateşe düşmüş, onun Yusuf’a yandığı gibi yanıp tutuşmuş er, gâh beyit okuyor, gazel söylüyorsun, gâh ibadete koyuluyor, ayağını diriyorsun.</p>

  <p class="normal">Gâh dönüp dolaşıyorsun, gâh şekerler saçıyorsun, bâzı bâzı da Eyyub’un yıkandığı kaynağa çırılçıplak dalıyor, o suda dalgalar yutuyorsun.</p>

  <p class="normal">Erkek, kadın, bütün halk dudağını yummuş, fakat feryat ediyor; bizse onun lûtfuyla, onun ihsanıyla şu güzelliğe gark olmuşuz, kendimizden geçmişiz.</p>

  <p class="normal">Mademki aşka düştün, nasıl olur da uyur âşık olan? Sevgili bile, herkes onu özlediği, onu istediği halde gene de uyumuyor.</p>

  <p class="normal">Mademki o sevgili gerek, mademki o bir gün sana gelecek; öylesine bir konuk için ne diye evi silmez, süpürmezsin?</p>

  <p class="normal">Savaşa hazırlanmıyorsun, işe adamakıllı koyulup yalvarmıyorsun, utancından başını bile kaldırıp bakamıyorsun.</p>

  <p class="normal">* Şu beşten, altıdan kurtulup o yana gidesin diye o yanda senin adına ateşe nal atmışlar; şu gama dalman, tasalara düşmen yok mu, o âlemin seni çekişinden meydana geliyor bunlar.</p>

  <p class="normal">Ne vakit olacak, ne vakit? Ne vakit şu balçıktan tamamıyla kurtaracak seni; ayıpsız, kusursuz, şu canları huzuruna alacak, bütün noksanlardan arıtacak?</p>

  <p class="normal">Ağaçlara değer verdiren meyvedir, bir bak da seyret, o ağaç parçası, şu güzellikle neye dönüyor, ne hale geliyor?</p>

  <p class="normal">Bundan da daha iyi anlatılabilir amma sen sus, söze son ver; hesabı verilmiş, kitabı dürülmüş âlemde hesaptan, kitaptan söz açma artık.</p>

  <h3 class="h2baslik" id="calibre_toc_582">CLXXX</h3>

  <p class="normal">A şaşırıp bakakalan, beri gel, araştır, bul da bir yudumcuk su iç; beyhude yere suyun çevresinde dolap gibi ne dönüp duruyorsun?</p>

  <p class="normal">Şekerlerle dopdolu bir ova, incilerle dopdolu bir deniz; fakat çalışmadıkça, sebeplere el atmadıkça bu nimetten bir arpa tanesi bile elde edemezsin.</p>

  <p class="normal">Seyir seyran ehliysen ne diye gözünü açmazsın? Ay ışığının güzelliği göz açıp bakmaya değer.</p>

  <p class="normal">Çok mihrap gördük, fakat hiçbirine girmedik bile, halbuki savaş erinin bakışına dayanamaz, mihrap bile yarılır da öte yanı görünür.</p>

  <p class="normal">Susuzlarız, her yanımızda bir abıhayat kaynağı; umup duruyoruz, önümüzde, ardımızda deniz gibi verici bir ele sahip tek, eşsiz ihsan edici.</p>

  <p class="normal">Belimizi sıkıp işe koyulmuyoruz, onun için yolumuz ulaşmıyor, kusurumuz bu. Uykumuz ağır, gözümüzü açamıyoruz, bu yüzden aramızda perde var.</p>

  <p class="normal">Tanrı’nın ihsan ettiği buluttan altı nur, yağıp durmada; bedenin bir dama benzer, altı duygunsa birer oluk âdeta.</p>

  <p class="normal">Bu altı kaynak, her gece durur, akmaz; o kapılar açan, onları o yana yürütüp götürür.</p>

  <p class="normal">Ayla güneş, bâzı kere olur ki geceleyin bir kuyuya düşüverir; tutar, araçsız, ipsiz, onu kuyudan çeker, çıkarır.</p>

  <p class="normal">Padişahça yüzlerce sanatı vardır ki gizlidir senden; çünkü zayıfsın sen, gücün kuvvetin yok, takat getiremezsin buna.</p>

  <p class="normal">Şu yayılıp döşenmiş yeryüzü, o Zühal yıldızı, ardındaki gökler, hepsi de Tanrı’nın avcunda cıva tanesi gibi titrer durur.</p>

  <p class="normal">Deniz bile bu hale gelirse, onun lâyığı ancak köpük olursa artık o padişahın vasfına kalkışan akıl, şaşıdır, yalancıdır.</p>

  <p class="normal">* Akılla can, o padişahın heybetinden, Hattâboğlu Ömer’-den korkup kaçan Şeytan gibi korkar da kaçar.</p>

  <p class="normal">Kızoğlankız, kocadan kaçar, halbuki dünyada tek sevdiği odur, kendi canına bile yabancıdır da ona dosttur, onun üstüne titrer.</p>

  <p class="normal">Salıvermiş, azat etmiş amma tuzağına doğru sürmede; yüz kuzgunu bir tek doğanın peşine takmış, doğan tutup tuzağa geldi mi de onu vurmak için çomağı eline almış.</p>

  <p class="normal">Sus ki o en kutlu er, satıcının satışı, alıcının hırsızlığı olmaksızın, bu sırrı daha da güzel söyler, bundan da daha iyi anlatır.</p>

  <h3 class="h2baslik" id="calibre_toc_583">CLXXXI</h3>

  <p class="normal">Ben ayağımı vurup duruyorum, oynuyorum ey can, oynuyorum ey cihan, sen de el çırp. El çırp ey can, el çırp ey cihan bir sarhoşun hatırı için, ne olur.</p>

  <p class="normal">A sarhoş, ortalığı mahşere çevirme, kötülükten beri gel, o elini şu gönlün üstüne bir koy; fakat nerde gönül, keşke olsaydı.</p>

  <p class="normal">(s. 92) Gönülden de vazgeçtim, candan da, sonucu gönülsüz kaldım, cansız kaldım; bir canın da sözü mü olur? Yüzlerce gönül yurdu, sayısız gönül olsaydı hepsinden de vazgeçerdim.</p>

  <p class="normal">Ağacı seyret ey can; oynamada, boy atıp gelişmede; şarap içmediyse, sarhoş olmadıysa ne diye açılıp saçılıyor, çiçeklenip bezeniyor?</p>

  <p class="normal">Şu seher yeline bak, şu kaynaşmayı, şu dostluğu seyret; baştan başa lûtuftan, ihsandan ibaret olmasaydı yeryüzüne esmezdi şu yel.</p>

  <p class="normal">Sevgiliden feryat etme, mihnetsiz, cefasız aşk olmaz. Aşkın yolu yordamı bu olmasaydı o hiç bizim gönlümüzü incitir, yaralar mıydı?</p>

  <p class="normal">Yüzlerce lûtfu vardır, yüzlerce ihsanı. Yüzlerce sevgisi vardır, yüzlerce vefası; gayreti bıraksaydı o da bize gönül verirdi elbet.</p>

  <p class="normal">Bütün şu cefakârlığıyla beraber gene de herkese arka olur, dostlukta bulunur, böyle olmasaydı herkesin belini kırardı o.</p>

  <p class="normal">Bilirsin ya, ona karşı Zümrüdüanka bile kolsuz kanatsız, elsiz-ayaksız bir hale gelir; onun rahmeti olmasaydı serçe şu tuzaktan nasıl sıçrar, kurtulurdu?</p>

  <p class="normal">Ey söz yeli, sus, sakinleş; gönül yelini estirmek için yüzlerce yelpaze gerek, fakat sen gene de esme.</p>

  <p class="normal">Ey Tebrizli Tanrı Şems’i, şu karanlık gecede yapayalnızız biz; fakat böyle deme; geceleyin de güneş olmasaydı kendinden nasıl geçerdin sen?</p>

  <h3 class="h2baslik" id="calibre_toc_584">CLXXXII</h3>

  <p class="normal">Burdan gitmek istiyorum, ayağımı tutmuşsun, bırakmıyorsun; gönlümü kapmışsın, sonra da tutmuş, gönlüme kurulmuş, oturmuşsun.</p>

  <p class="normal">Başta sevda yelleri esiyor, gönül elsiz-ayaksız kaldı; bütün bu hallere, gösterdiğin ay, söylediğin sır yüzünden düştüm.</p>

  <p class="normal">Ey uçup gitme, varıp ulaşma sevdasıyla nice geceleri uykusuz geçiren, oruç kanadıyla uç, aş şu gök kubbeyi.</p>

  <p class="normal">Yanıp yakıldığımı gördü de ben kılavuzum, gitmediğin, bilmediğin o yolu göstereyim dedi.<sup class="calibre2"><sup class="calibre2"><a href="../Text/divanson_split_659.html#footnote-200-13" id="footnote-200-13-backlink">[13]</a></sup></sup></p>

  <p class="normal">Dedi ki: Bir duvar ardında gizliyim amma yanındayım senin; cevirlere eşsin, cefalar çekiyorsun amma yakınım sana ben.</p>

  <p class="normal">Ey bir güzelce saldırıp koşmak isteyen, bir hoşça varıp ulaşmak dileyen; her gördüğün rüyayı doğru çıkarayım, her kaynattığın tencereyi bir iyice pişireyim.</p>

  <p class="normal">Ey dost, onu kaybettin, bir ömür boyunca ayrısın ondan, teksin; fakat hep dışarda aradın onu, evinde aramadın.</p>

  <p class="normal">Tuhafı da şu ki bu arayıp taramanda o güzel de seninle beraber; nereleri dönüp dolaştınsa elinden tutup seni çeken o.</p>

  <p class="normal">Onunla beraber onu arayadur, o da seninle aynı yolda, seninle beraber. Ah ey sevgili, o kadar meydandasın sen ki bu yüzden gizlenmişsin, görünmüyorsun âdeta.</p>

  <h3 class="h2baslik" id="calibre_toc_585">CLXXXIII</h3>

  <p class="normal">Şu bucakta kendimizden geçtik, varlıktan gizlendik; ey dost, sarhoşluktan hepsi de bir can kesilmiş, bir şu erleri seyret.</p>

  <p class="normal">O söylediğin sır yüzünden candan da geçmişler, cihandan da, hepsi de ağızlarını yummuşlar, yalnız hafif hafif, yavaş yavaş nefes almadalar, kimseye duyurmadan o sırrı söylemedeler.</p>

  <p class="normal">A güzel, biz şu yalnızlık âleminde rahmetlere gark olmuşuz; el çırp, el çırp, çünkü sen de bizdensin, sen de bu eldensin.</p>

  <p class="normal">Alçalmaya âşık olmuşuz, yokluğa, yoksulluğa, eli boş bir hale gelmeye gönül vermişiz; fakat hey gidi hey; bütün yücelikler, işte şu alçalışa karşı toprak kesilmiş de yerlere serilmiş.</p>

  <p class="normal">Ey şeyh, kendinden başkasını görmedin, boyuna kendine sarılmışsın; neyi büküyorsun, neyi büzüyorsun? Kendinden geç, kurtuldun, ulaştın gitti.</p>

  <p class="normal">Evin kapısını ört, o açtığın yüzü, o ördüğün saçı gösterme yabancıya.</p>

  <p class="normal">Sevgili, dünkü cilveye kalkışma bugün; hani bizi şaşırtmıştın da evden dışarıya fırlamış, kaçıp gitmiştin.</p>

  <p class="normal">Görünüşte kaçıp gittin amma gizlice gene de kucağımızdaydın; gözden kayboldun amma gönül yurdunu konak edindin, orda oturup yerleştin.</p>

  <p class="normal">Kimin aklını aldıysan o akıl aparı bir hale geldi, tortusu kalmadı. Kimi yaraladıysan o yaralı her yaralıya derman oldu, ilaç kesildi.</p>

  <p class="normal">A gönül, o ay yüzlüyü över durursun, ne istersin, ne umarsın şu sözlerden? A balık, şu oltanın düşmanıysan dal denizin dibine.</p>

  <h3 class="h2baslik" id="calibre_toc_586">CLXXXIV</h3>

  <p class="normal">* Kan içici nerkis gözleri aman verseydi, zehir şeker kesilirdi, kurt çobanlık ederdi.</p>

  <p class="normal">Ay devri bize kul köle olurdu sevgili, o padişahlara lâyık koca sağrak da döner dururdu.</p>

  <p class="normal">Dağ bile o katılığıyla erir, şıra haline, süt haline gelirdi; deniz bile o acılığıyla abıhayata dönerdi.</p>

  <p class="normal">Gizli yüzünden halka bir nurdur vururdu, mahmur nerkise benzeyen gözleri bize bakar dururdu.</p>

  <p class="normal">Hiçbir sarhoşun gönlünü kırmamıştır, hiç kimseye kötülüğü yoktur; iş böyleyken şükretmeyip de şöyledir, böyledir diye bu kınama da nedir?</p>

  <p class="normal">Lûtfeder, kerem buyurur, vuslatını bir kemer gibi belimize kuşatır amma belimiz onun vuslat kemerine lâyık olsa keşke.</p>

  <p class="normal">Şekiller meydana getiren şekilsiz, sûretsiz usta ortada durup dururken şu şeklin ölmesi, şu sûretin yok olması kime ne ziyan verir ki?</p>

  <p class="normal">Bakış, görüş yolunda gizlenmiş bir yol kesen yoksa neden her kirpik, her kaş, ok kesilmede, yaya dönmede?</p>

  <p class="normal">Ağzını yum, çünkü deniz ağız yummayı ister, denizde ağız açmamak gerek; böyle olmasaydı balığın ağzı da dillerle, sözlerle dolardı.</p>

  <h3 class="h2baslik" id="calibre_toc_587">CLXXXV</h3>

  <p class="normal">A benim can evimde oturan, canımı yurt edinen, sonucu nereye gittin sen? Evde mi gizlendin, yoksa havalara mı uçtun?</p>

  <p class="normal">Gönlümün ahdini duydun, gördün de ahdinden döndün, kuş gibi uçtun; ey dost, nerelere gittin sen?</p>

  <p class="normal">Canıma baktın da can gibi yollara düştün; halktan çekindin de ayrıldın gittin.</p>

  <p class="normal">Bu çabuklukla tezce gittin, zaten de seher yeliydin sen, gül kokusu gibi seher yeliyle estin gittin.</p>

  <p class="normal">Hayır, sen ne seher yeliydin, ne havalarda uçan kuştun; Tanrı nurundan gelmiştin, gene Tanrı nuruna gittin.</p>

  <p class="normal">Ey bu evin sahibi, ey bu eve mum kesilen, ışık olan; böyle bir evden utandın, sıkıldın da gök kubbeye vurdun, yücelere ağdın gittin.<sup class="calibre2"><sup class="calibre2"><a href="../Text/divanson_split_660.html#footnote-200-14" id="footnote-200-14-backlink">[14]</a></sup></sup></p>

  <h3 class="h2baslik" id="calibre_toc_588">CLXXXVI</h3>

  <p class="normal">A dost, yanlış iş yaptın, bir başka dosta gittin; işini gücünü bıraktın, bir başka işe güce koyuldun, bir başka kâr peşine düştün.</p>

  <p class="normal">Yüz kere bağışladım seni, yüz kere bir bir gösterdim, söyledim yolu yordamı; a kendini beğenmiş dost, gene de dinlemedin, tutup gittin sen.</p>

  <p class="normal">Yüz kere okudum, üfledim sana, tuttum, ayağından dikeni çıkardım; fakat gül bahçesinin kadrini bilmedin, bir başka dikenliğe kalktın gittin.</p>

  <p class="normal">Sen bir aysın, ne diye yılanla yoldaş oluyorsun dedim, a halini, şanını unutup yanılan, tuttun, bir başka yılanla dost oldun, onunla kalktın gittin.</p>

  <p class="normal">Çulhanın elindeki eğri mekik gibi yüzlerce ipliği kopardın, gene ne bir başka ipliğe gittin, dolandın.<sup class="calibre2"><sup class="calibre2"><a href="../Text/divanson_split_661.html#footnote-200-15" id="footnote-200-15-backlink">[15]</a></sup></sup></p>

  <p class="normal">Dedin ki: Dostum, seni mağarada göremiyorum. Halbuki o dost, o mağaradaydı; başka mağaraya gittin.</p>

  <p class="normal">Kadrin, kıymetin nasıl kaybolup gitmez, benzin nasıl değişip bozulmaz? Benim pazarımı gördün de tuttun, bir başka pazara gittin sen.</p>

  <h3 class="h2baslik" id="calibre_toc_589">CLXXXVII</h3>

  <p class="normal">Aşk yolumu vurduysa, aklım sarhoşlukla başımdan gittiyse ne çıkar? A benim devletlim, a benim ikbalim, sonucu sen varsın ya, varlık olarak yetersin bana.</p>

  <p class="normal">Şu dapdaracık dünyadan gidiş, öyle pek de az değildir; fakat padişahın ayak bastığı yerin toprağı nerden elde edilir?</p>

  <p class="normal">Ey dudu kuşuna benzeyen can, kanat çırp, şeker harmanına doğru uç, şanlı, şevketli bir ömre doğru yönel, çünkü kafesten kurtuldun artık.</p>

  <p class="normal">A can, sevgiliye doğru git, erlerin halkasına gir; mademki varlığından kurtuldun, gül bahçesine yüz tut.</p>

  <p class="normal">Sana şaşırdım da ağlamadan da oldum, gülmeden de; senin yüceliğine ulaştım da yücelikten de geçtim, alçalıştan da.</p>

  <p class="normal">A gönül, benlik-senlik zahmetine düşmeden parmak şıkırdatadur; ebedî devlete ulaştın, ebedî devlet kesildin.</p>

  <p class="normal">O şarap satan çok söyledi kulağına bu sözü: Bedenine tapmazsan canlar bile tapar sana.</p>

  <p class="normal">A şen, şuh hoca, a yüzlerce nazik, nazenin dilberi fitnelere salan; çabuk ol, ne diye eğlenip duruyorsun? Artık gönlümüzü sıktın, yaraladın.</p>

  <p class="normal">Hayrın, şerrin olsun, debdebeye, saltanata sahip ol, hattâ yüzlerce de hünerin bulunsun; ne çıkar? Değil mi ki o oltaya tutulmuşsun.</p>

  <p class="normal">Dostum, bir çevik er olsa da taş gibi gönlüyle yürüse, durmasa dinlenmese, yolumuzu kesse bizim.</p>

  <p class="normal">Şu sözde hem açılış, anlatış var, hem kapayış, gizleyiş; bir perdeyi kaldırdın, yüz perde saldın âdeta.</p>

  <h3 class="h2baslik" id="calibre_toc_590">CLXXXVIII</h3>

  <p class="normal">Ay yüzlüm sarhoş bir halde geldi, yardım et ey felek, bir küpceğiz şarap sun bana, kendimden geçtim, yok olup gittim ben, bâri varlık âleminde bir var olan var mı?</p>

  <p class="normal">Bir kadehle, yüz kadehle sarhoş olmaz gönül; şarap birinin gönlüne tesir etti mi o adam bedeninden kurtulur gider.</p>

  <p class="normal">Gene seher çağı içtiğin o şaraptan bir sağrak doldurdun, getirdin, dolu dolu sunuyorsun bana; bu şişeyi kırmasaydın sunmazdın ya.</p>

  <p class="normal">Sarhoşlukla bir taş attın, kadehimi kırdın; fakat zararı yok, tasam bile değil. Senden başkası kırsaydı gam yerdim, çünkü eski haline getiremezdi, bu da olabilirdi.</p>

  <p class="normal">Âdem bu şaraptan tattı da kendisinden geçti; ölü bile içseydi canlanır, mezarından fırlardı.</p>

  <p class="normal">(s. 93) Aklın başındaysa yücelerden aşağılara vuran, ışığını alçacık yerlere de veren Ay’ı hor görme, zebun sanma kendine gel.</p>

  <p class="normal">Bu ne pervasızlık? Namazımın vaktini geçirttin; fakat gönülde gayret olmasaydı beden aşka tapardı zaten.</p>

  <p class="normal">O sarhoş güzel, o sarhoşlukla namaz safına girseydi kıble bile yüzünü ona dönerdi, Kâbe bile onu görünce yüzünü yaralardı.</p>

  <h3 class="h2baslik" id="calibre_toc_591">CLXXXIX</h3>

  <p class="normal">Eşsiz güzelim halka apaçık görünseydi halk, ne mutlu bir hale gelirdi, dünya ne hoş, ne kutlu dünya olurdu.</p>

  <p class="normal">Âlemin altı yanı da onun güzelliğine bürünseydi yüce yerler bağ olurdu, aşağılar maden kesilirdi.</p>

  <p class="normal">Halktan, ne varsa hepsini benim olsun diye gizledi, yoksa halk onu görseydi her şey onun olurdu, varlık o kesilir giderdi.</p>

  <h3 class="h2baslik" id="calibre_toc_592">CXC</h3>

  <p class="normal">Ey dost, şehrimizden ansızın sefere çıktın, biz acılara düştük, fakat sen şeker madenine kavuştun.</p>

  <p class="normal">Can, kafese benzeyen şu kalıptan uçtu mu gider, bir nura ulaşır ya, işte o nur sana bir baktı, o bakış nuruna gittin sen.</p>

  <p class="normal">Altüst oldun da gittin amma şu aşağılık yerden neşeyle, sarhoş bir halde o üstün âleme, o hükmediş, buyruk yürütüş âlemine gittin.</p>

  <p class="normal">Hayale benziyorsun, her an bir başka şekle giriyorsun; bu şekilden çıktın da başka bir şekle büründün sen.</p>

  <p class="normal">Bugün cana döndün, cennetlerin başköşesindesin. Ay devrinden kurtuldun, Ay’dan da yücelere gittin.</p>

  <p class="normal">Sevgili, şimdi ağlayıp inleyen bedeninden soyundun, külâhından vazgeçtin de kemerle bağlandın, gittin.</p>

  <p class="normal">Ekmeğe ihtiyacın, ekmekçilere minnetin kalmadı. Sudan vazgeçtin, ciğerdeki hararetten kurtuldun.</p>

  <p class="normal">Sevgili, mideye, dişe hacet bırakmayan bir ekmek, varıp daldığın denizden de arı duru su verir sana.</p>

  <p class="normal">Yüce canından, lâtif halinden bir haber gönder bize, çünkü haberin ta kendisine gittin zaten.</p>

  <p class="normal">Amma haber vermesen de nerelerde olduğunu bilirim; deniz kıyısındasın, çünkü inci gibi, mücevher gibi gittin.</p>

  <p class="normal">Hadi ey aydın söz, şu pencereden vur içeriye; çünkü kulağı bıraktın da akla, görüşe ulaştın.<sup class="calibre2"><sup class="calibre2"><a href="../Text/divanson_split_662.html#footnote-200-16" id="footnote-200-16-backlink">[16]</a></sup></sup></p>

  <h3 class="h2baslik" id="calibre_toc_593">CXCI</h3>

  <p class="normal">Ey şekle bürünmüş can, bugün ne armağan getirdin? Armağanı bilmiyorum amma şunu biliyorum, beni benden aldın, kendimden geçtim gitti.</p>

  <p class="normal">A güzellik, iyilik gül bahçesi, bugün ne de güzel kokuyorsun; kimin dalında güldün, açıldın, kimin bahçesinde yeşerip geliştin?</p>

  <p class="normal">Bugün acayip bir şeyler olmuşsun; düşüyorsun, kalkıyorsun; kimin bahçesinde açılıp saçıldın, kimin elinden şarap içtin?</p>

  <p class="normal">O altınlar saçan tabiatın, o padişahlara lâyık himmetin, cömertliği, ihsanı ihtiyarlara da öğretti, gençlere de.</p>

  <p class="normal">Cömertlikten de geç, o da ikilikten meydana gelir; aynı derde tutulanlara katıl, onların birlik âlemine gir de çek bir kadeh tortulu şarap.</p>

  <p class="normal">Sen hem yoldaşsın, hem dert ortağı; hem topluluksun, hem tek, hem âşıksın, hem maşûk; hem kırmızısın, hem sarı.</p>

  <p class="normal">Bütün bunlarla beraber gene de mecliste otur, gelme benimle; korkuyorum, yol ortasında kaçarsın, birdenbire dönüp gidiverirsin.</p>

  <p class="normal">Sonra geldin mi de gönlü seninle beraber götürme; çünkü gönülden iki gönüllülük meydana gelir, gâh ısınır, sıcaklaşır, gâh soğur, buz kesilir.</p>

  <h3 class="h2baslik" id="calibre_toc_594">CXCII</h3>

  <p class="normal">Ey perdeler üstüne salınmış perde, ey gizliden gizli güzel; bir bak da gör, neler ettin, neler; gönlü de aldın götürdün, canı da; burda ne bıraktın ki zaten?</p>

  <p class="normal">Ey dilekleri alıp giden, kafesleri kırıp döken, gönül kuşumuzu yaraladın, sonra da uçup gitmeye kalkıştın.</p>

  <p class="normal">Uçup gitmeye de kalksan, cevretmeyi, cefa etmeyi de kursan haddim mi ki dostum, neden ettin bunu diyeyim.</p>

  <p class="normal">O yanıp yakılan mum neden ağlıyor? Dur, söyleyeyim: Onu balından kahırla ayırdın da ondan.</p>

  <p class="normal">O çeng neden ağlayıp inliyor? Dur, anlatayım: Ayrılıktan boyunu, bu kulunun boyu gibi iki büklüm ettin de ondan.</p>

  <p class="normal">Bunca cefalar edersin amma yüzünü gösterdin mi, zehrim şeker kesilir, derdimi devâ haline getirirsin.</p>

  <p class="normal">Her yaprak azıksızlıktan duaya koyuldu, el açtı sana; önce keremler ettin, lûtuflarda bulundun da dileklerini yerine getirdin.</p>

  <h3 class="h2baslik" id="calibre_toc_595">CXCIII</h3>

  <p class="normal">Can hekimi, bir tabla yol hediyesi getirdi; öylesine hediye bunlar ki yedin mi kocamış, bunamış bile olsan güzelleşirsin, gençleşirsin.</p>

  <p class="normal">Bedene can verir, cana sarhoşluk; gönülden alçalışı siler süpürür, benizden sarılığı alır götürür.</p>

  <p class="normal">* O İsa’ya gelen tablaydı, hekimlere miras kaldı; ecel zehrini bile yemiş olsan panzehrini orda bulursun.</p>

  <p class="normal">A o tablayı dileyen, şu kıbleye yüz çevir; oraya yüz çevirdin mi dünyanın ay yüzlü dilberi kesilirsin.</p>

  <p class="normal">O tablada bir hap gizlidir ki dişe dokunmaz; ne yaştandır, ne kurudan, ne sıcaktır, ne soğuk.</p>

  <p class="normal">O hapın bir habbeden az bir parçasını yesen gök kubbeye ağarsın; o habbe ufacık olmakla beraber seni İsa’nın yurduna yüceltir.</p>

  <p class="normal">Lûtfunla, ihsanınla her âciz, güç kuvvet buldu, dilediğini elde etti; senin geliştirip beslediğin, zaten hiç mi hiç arıklaşmaz, zebun düşmez.</p>

  <p class="normal">Bugün can hekimine, belki binlerce defa dedim ki: Ayağına sağlık, mademki zahmet ettin, geldin, bizim de doğruluğa ayak basmamız, doğru yolda ayak dirememiz gerek.</p>

  <p class="normal">Birisine sen devlet verir, birisini sen ikbale eriştirirsen hiçbir kimse, hiçbir şey ondan o devleti, o ikbali alamaz; bir gönülden tuttun, sen gamı, kederi giderdiysen o gönüle artık gam, keder gelemez.</p>

  <p class="normal">Artık sus, nefesini kes, çünkü tecrübe ettik; o devlet, o debdebe yalnızlıktan, teklikten meydana gelmiştir.</p>

  <h3 class="h2baslik" id="calibre_toc_596">CXCIV</h3>

  <p class="normal">Ey perde üstüne salınmış perde, ey gizliden gizli güzel; bir bak da gör, neler ettin, neler; gönlü de aldın götürdün, canı da; burda ne bıraktın ki zaten?</p>

  <p class="normal">Tutalım cefa ettin, amma dünyanın güneşisin sen, padişahların padişahısın sen, canları kendinden geçirensin sen.</p>

  <p class="normal">Sonunda da ey padişahım, hepsini de aldın götürdün, konuk ettin; lûtuflarda bulundun, bağışlarda bulundun, dileklerini yerine getirdin.</p>

  <p class="normal">Eline aldığın her taşı lâ’l haline, mücevher haline getirdin, besleyip yetiştirdiğin sineğe yüzlerce Zümrüdüanka gücü kuvveti verdin.</p>

  <p class="normal">Bir topluma a benim canım, yanlış yola gidiş buyruğunu sundun, amma tuttun, bir toplumu da tertemiz arkadaşlar topluluğu yaptın, doğru yola sevk ettin.</p>

  <p class="normal">Göklerin tesiriyle yeryüzünü meydana getirdin, derken yeryüzü cüzlerine letafet verdin, gök haline getirdin onları.</p>

  <p class="normal">Zaten ben yerleri göklerden nasıl ayırt edebilirim ki? Sen kuralları, yolları yordamları da kırıp döktün, derdi derman haline getirdin.</p>

  <h3 class="h2baslik" id="calibre_toc_597">CXCV</h3>

  <p class="normal">Zümrüt renkli dokuz göğü tuttun, havada hapsettin, dileklere, isteklere düşürdün de böylece topraktan düzüp koştuğun insanı meydana getirdin, oynatıp duruyorsun.</p>

  <p class="normal">A su, ne yıkayıp durursun; a yel, ne arar, gezersin; a gök, neden gürlersin; a kâinat, ne diye dönersin?</p>

  <p class="normal">A aşk, ne gülersin; a akıl, ne bağlarsın; a sabır, neden rahatsın; a yüz, niçin sararır solarsın?</p>

  <p class="normal">Vefa etme yolunda başın da sözü mü olur; cömertlikte canın ne değeri vardır?</p>

  <p class="normal">Olgun, o kişiye derler ki yokluğa av kesilir, can verir; çünkü birlik, teklik dairesine bir kıl bile giremez.</p>

  <p class="normal">Gâh gama düşmek, gâh neşeye kavuşmak, hürlükten, kayıtsızlıktan uzaktır; ıssı da, soğukta kalan kişi, ne de soğuktur ya.</p>

  <p class="normal">Benim ay yüzlü güzelimi gördüysen nerde alnında o parıl parıl parlayan nur? Can şarabını içtiysen hani sarhoşluk yalımın?</p>

  <p class="normal">Ne bu keseden tasalandın, ne o kâseden; kör bir eşek değilsin ya, neyin çevresinde dönüp duruyorsun?</p>

  <p class="normal">Gönlünü yıkayıp arıtmamışsın, yüz yumaktan ne fayda var sana? Hırstan, tamahtan süpürgeye dönmüşsün, daima toz toprak içindesin.</p>

  <p class="normal">Her günüm cumadır benim, şu hutbemse daimî. Şu minberim yücelerden yücedir, maksûrem erlik, insanlık.</p>

  <p class="normal">Bu minberin basamağı, bir gün gelir de insanlardan boşalırsa, canlar, melekler tutarlar da gayb âleminden armağan olarak birini bulurlar, getirirler, oraya korlar; boş bırakmazlar o minberi.</p>

  <h3 class="h2baslik" id="calibre_toc_598">CXCVI</h3>

  <p class="normal">Kuvvetli bir arkan var, dayancın, güvencin büyük; fakat gene de tutar, yüz çevirirsen güneşe benzeyen o yüzün yüz çeşit yardım eder sana.</p>

  <p class="normal">Ay’a benzer yüzün olmadıkça tutar da Ay’a yüz döndürür, bakarsam sen olmadıkça Ay yüzlerce fersah uzaklaşır benden, yüzlerce kere bezer, bıkar benden.</p>

  <p class="normal">Can sensiz kaldı mı yetime döner; Ay sensiz oldu mu ikiye bölünür; cefa tohumunu ekersen gül bahçesi bile cefalar bitirir.</p>

  <p class="normal">Serkeşliğe girişir de cefa atına biner, koşturursan, baldırlarını sıktın mı kimin eli erer sana, kimin gücü yeter?</p>

  <p class="normal">Canım efendim, konuğunum senin, ey her konuğa zevk olan, neşe kesilen; lûtfedip, kerem buyurup şu an başımı kaşısan yeri.</p>

  <p class="normal">A çaresiz gönül, kefen giyin, boynuna kılıç takın da huzuruna öyle git; kötü işli, düzenbaz kişi nerden tapısına varabilecek onun?</p>

  <p class="normal">(s. 94) A canım benim, ağacım bahçende bitip yeşermedi mi? Gelişip de işretle, sarhoşlukla uzlaşmadı mı, huy edinmedi mi bunları?</p>

  <p class="normal">A canım benim, varlığımın bütün cüzleri senin sarhoşun; şu sarhoşlarımı ağlatıp inleterek bırakma.</p>

  <p class="normal">İsterim, o gizli sağrağı al da doldur, sun birer birer herkese; sarhoş bir halde çık ortaya, bırak kibri, gururu, vazgeç benlikten, vurup kırıcılıktan.</p>

  <p class="normal">O sağrakla o testi yok mu? Orucumu bile bozmaz benim onlar; fakat başta da ne akıl kor, ne ayıklık.</p>

  <p class="normal">Fakat sen hem akılsın, hem can; hem busun, hem o; hem su senden ibaret, hem ekmek; hem dostsun, hem dostla buluşulan mağara.</p>

  <p class="normal">Ey görünmeyen sağrak, kadeh misin sen, can mısın; abıhayat mısın; hastaya gelen sağlık mı yoksa?</p>

  <p class="normal">Ya abıhayatsın, ya kurtuluş fermanı; ya şekerler şekerisin, ya şekerler yağdıran bulut.</p>

  <p class="normal">Söz uzadı, sürüp gitti de bitti diye değil, gönül uçup gitmesin diye sustum artık, sustum.</p>

  <h3 class="h2baslik" id="calibre_toc_599">CXCVII</h3>

  <p class="normal">Ay istiyorsan, Güneş istiyorsan işte buracıkta Ay, buracıkta Güneş. Yok, sabah olmasını, seher çağının gelmesini diliyorsan işte buracıkta seher çağı.</p>

  <p class="normal">Ey Ken’an Yusuf’u, ey Süleyman’ın canı, taç, kemer istiyorsan işte buracıkta taç, buracıkta kemer.</p>

  <p class="normal">Ey savaşların Hamza’sı, cenklerin Rüstem’i, kılıç, kalkan istiyorsan işte buracıkta kılıç, buracıkta kalkan.</p>

  <p class="normal">Ey güzel kokular koklayan bülbül, ey tatlı sözler söyleyen dudu, bal mı istiyorsun, şeker mi istiyorsun; işte buracıkta bal, buracıkta şeker.</p>

  <p class="normal">Ey aklın fikrin düşmanı, ey âşık öldüren âşık, altüst olmak mı istiyorsun, işte buracıkta altüst.</p>

  <p class="normal">Ey seyri seyranı arayan can, tecelliyi dileyen Mûsa, göz, kulak istiyorsan işte buracıkta göz, buracıkta kulak.</p>

  <p class="normal">Ey gönlü kinle dopdolu Şeytan, ey eski düşman, fitne mi istiyorsun, şer mi; işte buracıkta fitne, buracıkta şer.</p>

  <p class="normal">Sus, bu kadar söyleme, kalk, yola düş; yol arkadaşı istiyorsan işte buracıkta yol arkadaşı.</p>

  <p class="normal">Ey Tebrizli Tanrı Şems’i, gönüller alan güzelliğine karşı bir ciğerinden vurulmuş mu istiyorsun, işte buracıkta ciğerinden vurulmuş âşık.</p>

  <h3 class="h2baslik" id="calibre_toc_600">CXCVIII</h3>

  <p class="normal">O ay yüzlü, yankesici gibi evden fırladı gitti dedim, vefa edeceğine dair verdiği ahdi kınamaya başlamıştım.</p>

  <p class="normal">Derken gammaz derdin dedi ki: Bir eli uzun gibi gönüller çalan o kıvırcık saçlı dilberi, o saçları önüne dökülmüş güzeli evde ara, evde.</p>

  <p class="normal">Yanmış yakılmış ciğerinde çak çakmağı, iki gözünün yağ tabakasında suyu alevle.</p>

  <p class="normal">Böylesine bir mum yak da evin içinde dön dolaş; bir duvar ardında gizlenmiş olabilir.</p>

  <p class="normal">Bir duvar ardında, güneşinin gölgeliğinde şu ayrılık gecesinin tam yarısında başıma bir iş açtı ki.</p>

  <p class="normal">Elimde böylesine bir ışık, evi öyle bir döndüm dolaştım ki nurunun parıltısından elimdeki ışık karardı gitti sonucu.</p>

  <p class="normal">Bu zindanda ey can dedim, seni nasıl da buldum; tatsız tuzsuz bir halde tuzluya doğru nasıl da yol aldım.</p>

  <p class="normal">A benden kaçan şuh, a inatçı, kavgacı padişah, a iki âleme de can bağışlayan güzel, şimdicek nasıl da buldum seni.</p>

  <p class="normal">Hemencecik gizlendi, mânalar gibi gizli bir hale geldi, madendeki mücevhere döndü, kıskançlığı onu örttü gitti.</p>

  <p class="normal">Ben ellerimle başıma vurmaya başladım, kapının dışındaki halkaya döndüm, oysa güzelim bir alışveriş bulmuş da beni kınamaya koyulmuştu.</p>

  <p class="normal">Âlemin kul köle kesildiği Tebrizli Tanrı Şems’inin nurunu görmüş de güneşindeki ışıktan utanıp kararmış aya dönmüştüm âdeta.</p>

  <h3 class="h2baslik" id="calibre_toc_601">CXCIX</h3>

  <p class="normal">A güzelim, her taşın başında lâ’l dudaklarından bir nur var, parıl parıl parlıyor. Saçlarının karışıklığı her yanda bir kargaşalık yaratmış.</p>

  <p class="normal">Cennete benzeyen güzellik bağında, ağaçlarının altında, her yanda bir sâkî var, her yanda bir huri.</p>

  <p class="normal">Her yanda, bir yanda değil, her tarafta, senin aşk şarabından doldurulmuş bir küp var, üzüm şırası gibi tatlı mı tatlı, bal mı bal.</p>

  <p class="normal">Her sabah şu akıl, aşkınla deli divane olmada, beynimin damına çıkıp tambur çalmada.</p>

  <p class="normal">Ne mutludur o şehir ki padişahı aşktır; o şehrin her mahallesinde bir meclis kurulur, her evinde bir düğün dernek olur.</p>

  <p class="normal">Bir manastırın önünden geçtim, karşıma bir keşiş çıktı, birlik kapısında, senin aşkınla nefir çalmadaydı.</p>

  <p class="normal">Nerde bir İblis varsa ondan ders aldı da İdris kesildi; o kâfirle sohbet etti de gece bile kâfur gibi ağardı, bembeyaz oldu.</p>

  <p class="normal">Dedim ki: Bu kudreti kimden aldın? Bir padişahtan ki dedi, hem sevendir, hem sevilen, hem yardım edendir, hem yardım gören.</p>

  <p class="normal">Şekerler saçan bir padişah o, Tebrizli Tanrı Şems’i o, her yakın olanın canına can veren, onu yetiştirip geliştiren o, her uzak kalana fitneler salan, şerler veren o.</p>

  <h3 class="h2baslik" id="calibre_toc_602">CC</h3>

  <p class="normal">Ölümsüz bir canın var, ne diye korkarsın ölümden? Tanrı nuruna sahipsin, nasıl sığacaksın mezara?</p>

  <p class="normal">Hoş tut gönlünü, âlem o incinin yüzünden baştan başa altın kesildi, onun gibi, ona benzer bir güzel nerde var, göster.</p>

  <p class="normal">Beden aşka düştü, boğazına dek işrete daldı, sen hocam, ne diye bana bakıp yüzünü ekşitiyorsun?</p>

  <p class="normal">Renksizlik âleminde sarhoşluk vardır, şuhluk vardır; a şeyh, senin neden gönlün daralıyor, neden bu gussaya dalmışsın?</p>

  <p class="normal">Bu kadar gam yeme, niceye bir yaslara batacaksın? Bağışımıza nail olmuşsan aynı renge boyan bizimle.</p>

  <p class="normal">Sevgili, gönül, nurunla öyle bir bilgin kesildi ki… Buyur ey bilgin, mademki sende de bizim şarabımız var, buyur.</p>

  <p class="normal">Ey Tebrizli Tanrı Şems’i, sen aparısın, şekerler saçmada, ballar dökmedesin arı duru bir denizin var, tortulanmazsın, bulanmazsın sen.</p>

  <h3 class="h2baslik" id="calibre_toc_603">CCI</h3>

  <p class="normal">A bizim canımız, cihanımız, bir an olsun iyilik etsen de yüzünü bize döndürsen ne ziyan edersin ki?</p>

  <p class="normal">A yüzü ateşe benzeyen, a gül gibi güzel kokan; yarabbi, nasıl da bir yüzün var, nasıl da bir kokun?</p>

  <p class="normal">İki gözümün önünde daima hayalin dönüp dolaşmada; uyanıkken ne de güzel bir rüya görüyorum.</p>

  <p class="normal">Hayalin gönlü okşayıp duruyor, yoksul gönül de bu gönül alıştaki tattan derisine sığamıyor.</p>

  <p class="normal">Dolunaya benzeyen yüzünden mi bahsedeyim, görüşündeki nurdan mı? Bağışladığın o bambaşka candan mı söz edeyim, derde derman oluşundan mı?</p>

  <p class="normal">Seni görmüş, utanmış da gül dalı başını yere eğmiş. Benim feryadımı duymuş da bülbül şakıyıp çilemeden kalmış.</p>

  <p class="normal">Her şeyden vazgeç, çünkü orda hem sen olasın, hem o; buna imkân yok. Oraya sen sığamazsın, orda ondan başka dost, ondan başka yardımcı yok.</p>

  <p class="normal">Yunus, balık karnında kiminle dertleşti? Kapkaranlık gece yarısında ondan başka kimdir munis?</p>

  <p class="normal">* Sen devenin iğne yordamından geçmesini istiyorsun, üstelik bir de tutmuşsun, deveye altı denk de yük yüklemişsin.</p>

  <p class="normal">Bütün bunlarla beraber gene de ümitsizliğe düşme ey göz, bahar bulutuna dön, aşkla inciler saç.</p>

  <h3 class="h2baslik" id="calibre_toc_604">CCII</h3>

  <p class="normal">Ey çarşısının pazarının başında yüzlerce hırkanın bir zünnâra satıldığı dilber, yüzünün şevkiyle âlemde her yüz bir duvara dönmüş.</p>

  <p class="normal">Her zerre güneşinin ışığına girmiş de Tanrı’yım ben diyor, her bucakta Mansûr gibi biri, bir darağacına asılmış.</p>

  <p class="normal">Şaşılacak şey şu ki herkes bir küpten gelen başka çeşit bir şarapla sarhoş; şu acayip ki bir gülden herkesin ayağında bir başka diken var.</p>

  <p class="normal">Her dal, sarhoş oldum ben, medet demede, her akıl, şaşırdım gittim, aman demede.</p>

  <p class="normal">Gül, iştiyakla yenini, yakasını yırtmış, aşk kendinden geçmiş de sarığını, külâhını atmış.</p>

  <p class="normal">Bir bölük halk akıldan sarhoş, bir bölük halkın da aklı başında değil, fakat gene sarhoş; evet, akıllılarla akılsızlardan ayrı bir bölük halk daha var.</p>

  <p class="normal">Biz Tur Dağı’na benziyoruz, Mûsa’nın kadehini içmişiz; Firavun’un zahmetinden de kurtulmuşuz, ağyarın gamından, gussasından da; geçmişiz kendimizden.</p>

  <p class="normal">Şarap gibi meyhane küpünün içinde coşup duruyoruz, gerçi küpün ağzı anlayış, seziş balçığıyla kapalı amma içten içe kaynayıp duruyor.</p>

  <p class="normal">Hattâ şarabın kaynayışından, küpün ağzına sıvanan samanlı balçık bile oynamaya koyulmuş; and olsun Tanrı’ya, dünyada bundan hoş bir şey de yoktur.</p>

  <h3 class="h2baslik" id="calibre_toc_605">CCIII</h3>

  <p class="normal">Bu gece, ta sabaha dek ben perilerleyim, onlar benim gönlümü alacaklar, ben onların gönüllerini alacağım; yiyip içmede, geceleyin dönüp dolaşmada onlara uymak, onlara yardım etmek istiyorum.</p>

  <p class="normal">Perilerin âdetlerini, gece vakti toplandıkları, sevişip oynaştıkları, işe güce koyulup şarap içmeye başladıkları zamanları öğrendim, belledim ben.</p>

  <p class="normal">Cinler gizlidir, emniyet içindedir onlar; fakat biz perilerden de daha gizliyiz, onlardan da daha ziyade görünmüyoruz.</p>

  <p class="normal">(s. 95) Periler, cinler bile şeklimizi görüyorlar, ancak canımızdan haberleri bile yok; o kavim ağyar kesilmiş de Tanrı düzenine tutulup gitmiş.</p>

  <p class="normal">Sen kendini bilmiyorsun da ondan perileri arayıp duruyorsun. Kendini çabucak bu kadar ucuza satma.</p>

  <p class="normal">Bizim o perimiz pek güzel, yüzü pek yakışıklı, huyu pek hoş; el çabukluğuyla topu Şeytan’dan da kapmış, periden, cinden de.</p>

  <p class="normal">Gece, onun ay yüzüne hayran, Ay, onu seyretmeye âşık; o, öyle çarşıda pazarda satılan tatsız, renksiz pelte değil.</p>

  <p class="normal">Onun kebap şişinden, onun şarap kadehinden, onun çenginden, rebâbından, onun sarhoşça işvelerinden,</p>

  <p class="normal">Geceler deli divane olmuş, dudaklar bulanmış; bütün mezheplerde o, bu ululuğa lâyık.</p>

  <p class="normal">Uyku ölmüş, şalvarını rehine vermiş; onun gecesinde uykuya rastlamazsın; bu perdenin ardında bir başka kimse yok, kimin sırtını kaşıyorsun sen?</p>

  <p class="normal">A fazla söz söyleyen, sözün haddi aştı, artık ağzını yum; aşka âşık değilsin, söze âşıksın sen.</p>

  <h3 class="h2baslik" id="calibre_toc_606">CCIV</h3>

  <p class="normal">Gönlüm, canım, bir düzenbaz güzelin fitnesine kapıldı, aşkına düştü; taş yürekli bir güzelcik, savaşçı bir dilberceğiz; hasta gibi tutmuş, başını çatmış.</p>

  <p class="normal">Uykusu, rahatı kaçmış birinin kapısına gelir, kapıyı çalar, su ister. Ne suyu? Maksadı onu ateşlere atmak, yakıp yandırmak.</p>

  <p class="normal">Bu evi der, bana kiraya ver, ne kadar kira istersin? Ne yapacaksın diye sordun mu, içine ateş dolduracağım, ateş ambarı olarak kullanacağım der.</p>

  <p class="normal">Bâzı kere der ki: Şu oturduğun arsa yok mu, benimdi, bunu sen de bilirsin.</p>

  <p class="normal">Duvarı yıktır şurdan, arsayı geri ver bana; can arsasında senin duvarın bir pislik âdeta.</p>

  <p class="normal">O selvi boylu dilber, birisine kastetti mi işi varmış gibi mahallede dönüp dolaşmaya başlar.</p>

  <p class="normal">Ansızın bir kuyudur kazar; ansızın bir yoldur keser; ansızın sokaktan, pazardan bir ahtır kulağına gelir.</p>

  <p class="normal">Can şekillerini bir bir okur durur. Hepsini de bilir, siler süpürür; mademki pılı pırtı kalmıyor, bu sefer de bâri canı yağmala.</p>

  <p class="normal">Ey şekerler gibi gülen padişah, ey her dirinin zevki, neşesi, gönül dediğin kimdir? Senin bir kulun. Can dediğin kimdir? Senin tutkunun.</p>

  <p class="normal">Gönüldeki zevk, tatlı şarabından senin. Candaki şevk, coşup köpürmenden senin. Kulağını bana ver de ağyar duymasın.</p>

  <p class="normal">Can da, beden de senin bağından bahçenden güller devşirdi, eteğini güllerle doldurdu; yaseminlikte salına salına gezmeyi senden öğrendi.</p>

  <p class="normal">Öyle bir ümide kapılmış da kulağını kaşıyıp duruyor; umduğunu bulacağına da emin, evet kereminden bunu umuyor o.</p>

  <p class="normal">Sayende bilgin kesildim de çenge döndüm sevgili; hele ey ulu bilgin, bir de bu çeşit feryadı dinle.</p>

  <p class="normal">Sonucu yanakları yalım yalım aşk, şunu söylemede: Sus, gönlüm gürültüsüz patırtısız, harfsiz, sessiz bir söz istiyor.</p>

  <h3 class="h2baslik" id="calibre_toc_607">CCV</h3>

  <p class="normal">Ne diye uyanıkların halkasına seyir seyran için giriyorsun? Göğsünü kapatmazsan öylesine bir ok yersin ki.</p>

  <p class="normal">Bu halkada başını eğ, gönlünü daha da kuvvetli tut, inan ki sınıkları onarma kürsüsünde güçlü kuvvetli bir padişah oturuyor.</p>

  <p class="normal">O andan kurtulmak, her an bâzı bâzı lâ’l renkli şarabından, bâzı bâzı zevkler, neşeler veren kadehinden sarhoş olmak istiyorsan,</p>

  <p class="normal">Ağzını aç, fakat şarapta tortu, çerçöp aramaya kalkışma; ayıklık, uyanıklık şarabında nerden çerçöp olacak?</p>

  <p class="normal">Hocam, o sevgiliden ne diye gönül alıcılık diler, vefa umarsın? Güzel yüzünün gönül alması, can okşaması yetmez mi ki?</p>

  <p class="normal">Dün, kendinden geçişe dair yazıp gönderdiği mektubu okudum da şu dünyadan bezip usanmaya dair yüzlerce mektup yazdım.</p>

  <p class="normal">Senin şeklinle, sûretinle benim şeklim, benim sûretim, yanak yanağa vermiş; evet, bana ya gönül derdini söylüyorsun, ya can gussanı.</p>

  <p class="normal">Mâna gözüyle yattım, iç gömleğimi de çıkardım; çünkü aşk, örtüp gizleme perdesini ateşledi gitti.</p>

  <p class="normal">Aşkı yüzümün renginde güzelliğinin aksini gördü de ettiği suçun özrünü dilemek için ayaklarıma kapandı.</p>

  <p class="normal">Ey Tebrizli Tanrı Şems’i, gelirsin de gene görmezler seni; çünkü sen can gibi gelirsin, seher yeli gibi renksiz gelir, esersin.</p>

  <h3 class="h2baslik" id="calibre_toc_608">CCVI</h3>

  <p class="normal">A aklımın düşmanı, a akılsızlığımın derdi, devâsı, bir küpe benziyorum ben, sen de benim içimde şarap gibi kaynayıp coşmadasın.</p>

  <p class="normal">Evvel de sensin, âhir de sen. Dışta da sen varsın, içte de sen. Hem padişahsın, hem sultan. Hem perdecisin, hem çavuş.</p>

  <p class="normal">İyi huylusun, kötü huylu. Gönül yakıcısın, gönül alıcı. Hem ay yüzlü Yusuf’sun, hem kendini göstermezsin, yüzünü örtersin.</p>

  <p class="normal">Pek tazesin, pek yeşil. Pek güzelsin, pek dilber. Şu içimdeki akılsın sanki, şu kulağımdaki küpesin âdeta.</p>

  <p class="normal">Hem uzaksın, yabancısın, hem yakınsın, hısımsın. Hem geçmişsin, hem gelecek. Hem kötü düşünceli bir dostsun, hem yaralarsın, zehir kesilirsin, hem de balsın, şerbetsin sen.</p>

  <p class="normal">Ey kendinden geçenlerin yollarını vuran, kesen. Ey yoksullara define kesilen, hazne olan. Yarabbi, ne de hoş bir hale gelir onlar, seni kucaklarına aldıkları zaman.</p>

  <p class="normal">Aklım başımda mı, o gün kavgalara girişirim, gürültüler çıkarırım; fakat sarhoş muyum, o gün dayanırım, susar dururum.</p>

  <h3 class="h2baslik" id="calibre_toc_609">CCVII</h3>

  <p class="normal">Bir hamle, bir hamle daha; çünkü gece geldi çattı, karartı bastı; çevik davran, Türklük et, yumuşaklığın, Tacikliğin lüzumu yok.</p>

  <p class="normal">Zayıfladıysak, aşkınla boynumuz inceldiyse Ay gibi bedensiz yaşayan bir başımız var ya, bu da yeter bize.</p>

  <p class="normal">Padişahız, üç günlük padişah değil; lâ’liz, firuze değil. Aşkız, öyle kolayına bir iş değil; sarhoşuz, şarapla değil.</p>

  <p class="normal">Bana istedikleri kadar kötü desinler, beni istedikleri kadar kınasınlar; güzellere kulum köleyim; bana iyilik bile etse çirkinle konuşup kaynaşamam ben.</p>

  <p class="normal">Pek çok âşıkları var; onlara haset ederim de onun en yakını olduğum halde gene de yabancı gibi dururum.</p>

  <p class="normal">Mahremden de yüzünü örter, nâmahremden de; birisini ona takdim ederler de filân kulun derler, o da acayip, kim, kim diye sorar.</p>

  <p class="normal">Söz söylemek çocukluktur, susmak adamlık, erlik; sen çevik bir Rüstem misin? Ne gezer, çelikçomak oynayan bir çocuksun sen.</p>

  <h3 class="h2baslik" id="calibre_toc_610">CCVIII</h3>

  <p class="normal">O büklüm büklüm, halka halka saçlarını tuzak ettin mi aşkla bütün dünyanın adını şimdicek kötüye çıkarır gidersin.</p>

  <p class="normal">O bal gibi, o şeker gibi dudaklarını kadehe dokundurdun mu şarap yeni baştan coşup kaynamaya koyulur, meyhane oynamaya başlar.</p>

  <p class="normal">Badem gibi çekik gözlerin, bir renklilik meclisinde, önüne gelen her mezeyi badem eder gider.</p>

  <p class="normal">Hâşâ canım efendim, senin ihsanın veresiye olamaz; eğer susuz, gerçekten susuzsa derhal onu suvarırsın, lûtfedersin, kerem buyurursun.</p>

  <p class="normal">Ey gönülleri gezip dolaşan ay; bizim konağımızdan senin konağına yüz yıllık yol olsa onu bir adımlık bir yol haline getiriverirsin.</p>

  <p class="normal">Lûtfunla akrepten bile sütler coşar, akar; şu felek atını bile emrine râm ediverirsin.</p>

  <p class="normal">Damının bekçisini dama çıkardın mı gökyüzünde yüzlerce kapı açar da dilediğine gayb âlemini gösteriverir.</p>

  <p class="normal">Geceleyin, sabah gibi apaydın yüzünü gösterdin mi her ham pişer, olgunlaşır, her okunmaz şey okunur, anlaşılıverir.</p>

  <h3 class="h2baslik" id="calibre_toc_611">CCIX</h3>

  <p class="normal">Neye üzülüyor, neden sıkılıyorsan hemencecik a gönül de, hani ya sen, ben benden geçtim, yok oldum demiştin;</p>

  <p class="normal">Mademki üzülüyor, sıkılıyorsun, dâvanda yalancısın, rezil rüsvay oldun, çirkinliğin meydana çıktı demektir, vazgeç artık dâvadan.</p>

  <p class="normal">Şu ezilip büzülmene bir bak da düşün a kötü kişi, hiç sen, benlikte bulundukça o yüce mertebeye ulaşabilir misin?</p>

  <p class="normal">Bir seyret de bak, ne de çirkinsin, ne de Şeytan yaradılışındasın; sen, seni bu hale sokuyorsun, peki, kimden feryat ediyor, ağlayıp inliyorsun öyleyse?</p>

  <p class="normal">Dert, eziyet müşkül bile olsa gene ümidini kesme ey gönül, çünkü gayb âleminden o derde, o eziyete karşılık, elbette bir lûtuf, bir ihsan belirir.</p>

  <p class="normal">Zevk adına hiçbir şey yok sende, her an coşup köpürmede, sıkılıp üzülmedesin, a topuk, a ayak, güzelim halhallerden ne de uzaksın sen.</p>

  <p class="normal">Çölde, ovada gezip savaşmak, erlerin harcıdır, orda soğuk, korkak kişilerin işi yok; çünkü bu çöl, bu ova, tek, eşsiz kişileri pisliklerden, rezilliklerden arıtır, pırıl pırıl bir hale kor.</p>

  <p class="normal">Âlemin kul köle kesildiği Tebrizli Tanrı Şems’inin tapısına koş da onun lûtfuyla yücelikler menziline ulaş.</p>

  <h3 class="h2baslik" id="calibre_toc_612">CCX</h3>

  <p class="normal">Aramızda gizli bir padişah geziyor; karıncalar topluluğuna bir Süleyman’dır düşmüş.</p>

  <p class="normal">Bugün şu toplulukta sırları bilen bir padişahlar padişahı var ki dostların sırlarını bir bir görüyor, biliyor.</p>

  <p class="normal">Sırlar, helva tabağı gibi ona karşı apaçık; bir hırsız düzen mi kurmuş, bir can doğru mu yürümüş, hepsi açık ona.</p>

  <p class="normal">Herkesin alnından iyiliğini, kötülüğünü görüyor, okuyor, yazı okumada öylesine bir tecrübesi var ki.</p>

  <p class="normal">(s. 96) Mutfağımıza bir benlikten, bizlikten kurtulmuş er geldi, tuzladan bir avuç tuz alacak da atacak bize, tatlı tuzlu bir hale getirecek bizi.</p>

  <p class="normal">Bugün semâ’ımız pek canlı, pek hareketli; yarabbi, sen ağırcanlılığa düşmekten koru.</p>

  <p class="normal">O sırça gönüllü, hani dün nâmertler gibi kaçıyordu ya, bak, bugün pişman olmuş, utana utana nasıl da geliyor.</p>

  <p class="normal">Yüz yıl dirense, inat etse de tutsa, bir yere kaçsa gülüp duran devlete erişemez, ağlar durur, gamlara batar kalır.</p>

  <p class="normal">Bez yıkayan, bezini kurutmak için serse de güneş çıkmadı diye güneşe kızsa ne gam güneşe; sus; elbette bülbül döner, gül bahçesine gene gelir.<sup class="calibre2"><sup class="calibre2"><a href="../Text/divanson_split_663.html#footnote-200-17" id="footnote-200-17-backlink">[17]</a></sup></sup></p>

  <h3 class="h2baslik" id="calibre_toc_613">CCXI</h3>

  <p class="normal">Ey Müslümanların padişahı, ey Müslümanlığın canı, ey gizlenen, şehri darmadağın eden,</p>

  <p class="normal">A alev alev, yalım yalım ateş, hem şarap çek, hem sar bizi; noksanlardan münezzeh oluş kürsüsünde padişahlar padişahısın sen.</p>

  <p class="normal">Her padişaha padişahsın, yüzlerce yıldıza, yüzlerce aya bedelsin; bütün bir cansın, baştan başa can; ne dilersen buyur, sür hükmünü.</p>

  <p class="normal">Dostum sana, varını yoğunu korur, gözetirim dedin; arslanın çobanlık etmesi pek acayip, görülmemiş bir şey bu.</p>

  <p class="normal">Var olayım, yok olayım, aklım başımda olsun, sarhoş olayım, hiçbir şey bilmesem bile şunu biliyorum ki sen her şeyi bilirsin.</p>

  <p class="normal">Gamlara dalsam, eziyetlere düşsem, derime sığmaz bir hale gelsem gene de senin gibi bir bayrama kurbanım ben, kurban.</p>

  <p class="normal">Geceleyin bütün duyguları yağmalasan bile gündüz oldu mu geceye benzeyen bedende sabah gibi hepsini gene belirtirsin.</p>

  <p class="normal">Bâzı bâzı elbiseni değiştirir de gelir, elçiyim, haber getirdim dersin; yarabbi, elbiseni değiştirdin mi ne yapsın şu can, nasıl tanısın seni?</p>

  <p class="normal">Savaşta atlı sensin, damda bekçi sen. Senden başka görüp gözeten, kollayıp koruyan kimdir ki?</p>

  <p class="normal">Ey aşk, her şey sensin, kime saldırıyorsun? Ey aşk, yokları, yoklukları mı kırıp geçirmek istiyorsun?</p>

  <p class="normal">Ey aşk, ister lûtuf ol, ister kahır, yapayalnızsın, sensin ortada ancak. İster Arapça olsun, ister Süryanca, yalnız senin zurnan çalınmada.</p>

  <p class="normal">Gözlerini yumsan, hiç mi hiç gülmesen gene de alnındaki nur parıl parıl parlar durur.</p>

  <p class="normal">Eve bir mumu, bir ışığı gizlice götürmeye imkân mı var? Ey ay ne diye perde altına gizlenip de gelmeye kalkışırsın?</p>

  <p class="normal">* Ey göz, padişahın şu ordusunu görmüyor musun? Ey kulak, şu vurulan padişahlık nöbetini duymuyor musun?</p>

  <p class="normal">Dedim ki: O hazneyi ne verirsem verirsin? Can bağışlarsan veririm; bir define, bir hazne ki bir habbeye veriyorum, ucuz mu ucuz dedi.</p>

  <p class="normal">Senin sürüp getirdiğin Şeytan, lâ havleyle nasıl kaçar? Senin kopardığın toz, yağmurla nasıl yatışır?</p>

  <p class="normal">Birisinin can gözüne büyücülük sürmesini çekersen baş gözü, nasıl anlar, ayırt eder onu?</p>

  <p class="normal">Her görünmeyen şey, o sürme yüzünden göze görünür; (her vehim kolayca akıldan çıkar gider.)</p>

  <p class="normal">Gerçek arayıcı, sonucu kapına gelsin diye (can gözüne kapının toprağını sürme diye çekmek gerek.)<sup class="calibre2"><sup class="calibre2"><a href="../Text/divanson_split_664.html#footnote-200-18" id="footnote-200-18-backlink">[18]</a></sup></sup></p>

  <p class="normal">Böylece külle cüz, koşar, kavuşur; dağdan akıp gelen selle katre denize ulaşır.</p>

  <p class="normal">Fakat ne sel var burda, ne deniz var orda. Sus, can sırrı asla meydana çıkmaz.</p>

  <h3 class="h2baslik" id="calibre_toc_614">CCXII</h3>

  <p class="normal">A benim canım, can perdesi ardında gizli bir işret, gizli bir âlem var; gayb perdesi ardında yüzlerce Yusuf-ı Ken’an var.</p>

  <p class="normal">Şu beden ortadan kalktı gitti, ortada can kaldı yalnız; ten ölmüş, fakat can cennet bahçelerinde uçup gezmede.</p>

  <p class="normal">Çeşnisini istiyorsan her gece kendine bak; beden ölmüştür âdeta, cansa o cennet bahçelerinde uçup duruyor.</p>

  <p class="normal">Ey aşk, öylesine güzelsin, öylesine bir alımın var ki; yarabbi, ne âlemsin sen? Bunca övdüm, bunca sanatlarını söyledim, bitmedi, yüzlerce defa üstünsün bu övüşlerden sen.</p>

  <p class="normal">* İnanan tatlıdır, tatlı sever, tatlı söyler; aşk yücedir, yücelir durur. Ne dille söyleyeyim sana ki sen o dili bilmeyesin?</p>

  <p class="normal">Topallaya topallaya o kadar koş ki ayağında derman kalmasın; işte o vakit padişahtan yüzlerce yörük at gelir sana.</p>

  <p class="normal">Bir âşık ölüm halindeydi, ölüyordu; birisi, can verme halinde ona, nasıl oluyor da gülüyorsun dedi.</p>

  <p class="normal">Âşık, nasıl gülmeyeyim dedi, tamamıyla ağız kesildim, dişlerimi göstermeden gülüp duruyorum, yüzlerce gülüş kesildim ben;</p>

  <p class="normal">Çünkü yarım kamıştı, şimdi şeker kesildim, öbür yarım da şekerler saçmayı kuruyor, o yana yöneldi.</p>

  <p class="normal">Kim gülerek can vermezse mum deme ona; amber kırıldığı, ezildiği zaman daha fazla koku verir.</p>

  <p class="normal">Ey adı sanı dünyalara yayılan, sana verilecek şey candır; sen sevgilinin çalgıcısısın, ne diye tutar da ekmeğe tamah edersin?</p>

  <p class="normal">Söyle; kimse kesesini boşaltmasın, kimse hırkasını atmasın. Tanrı’nın kesesinden kimin ümidi kesilmiştir, kim ondan ummuştur da mahrum olmuştur?</p>

  <p class="normal">Gökyüzü Tanrı kesesinden yüzlerce ışık saçmadadır; deniz Tanrı vergisiyle durmadan inciler serpmededir.</p>

  <p class="normal">Gökyüzü saçıp duruyor amma şu verilenler de sofra artığı ekmek ufaklarıdır ancak; sen göğü bırak da o sofraya lâyıksan oraya yönel.</p>

  <p class="normal">Avucun yorulursa sana bir başka avuç ihsan eder, boğazın o padişahlık halkasına tahammül etmezse bir başka boğaz verir.</p>

  <p class="normal">Söyle, bir gazel söyle de ayak ücretini Tanrı’dan dile; yanana abıhayat kaynağı gibi bir avuç su serp.</p>

  <h3 class="h2baslik" id="calibre_toc_615">CCXIII</h3>

  <p class="normal">Toplumun rengine boyan da can lezzetini tat; meyhane mahallesine gir de tortulu şarap içenleri seyret.</p>

  <p class="normal">Aşktan bir dolu iç, bırak ârı, hayâyı, rüsvay ol gitsin; baş gözünü yum da can gözün açılsın.</p>

  <p class="normal">Kıyıya çıkmayı istiyorsan sal iki kolunu; kır şu topraktan yapılma putu da güzellerin yüzlerini gör, dal güzelliklerine.</p>

  <p class="normal">Bir kocakarı için ne vakte dek nikâh parası kaydına düşeceksin? Üç lokma ekmek için ne zamana kadar kılıçlara hedef olacaksın?</p>

  <p class="normal">İşte şuracıkta cevretmeyen, cefa nedir, bilmeyen sâkî, meclisinde de kadehler dönüp durmada; gir oturanların arasına, katıl onlara, niceye bir dünyanın dönüşüne dalıp gideceksin?</p>

  <p class="normal">Burda güzel bir faiz muamelesi var; bir can ver, yüz can al; az köpeklik et, az kurtluk et de çobanın sevgisini kazan.</p>

  <p class="normal">Gece durmadan dostluk gösterir sana, bu gece afyon yutma; yiyip içmeyi bırak, kapat ağzını da ağzının tadı yerine gelsin.</p>

  <p class="normal">Düşman filânı benden ayırdı diyorsun, yürü, filânı boşla da yerine yirmi tane filân gör, yirmi tane feşman elde et.</p>

  <p class="normal">Düşünceyi yaratandan başka hiçbir düşünceye kapılma; ekmek, yemek kaygısı, düşüncesi mi daha iyidir, sevgilinin kaygısı, düşüncesi mi?</p>

  <p class="normal">Allah’ın yeri bu kadar genişken ne diye şu hapishaneye yamanıp kaldın? Düşünce düğümünü az düğümle de gönül açıklığını gör, uçsuz bucaksız gönlü seyret.</p>

  <p class="normal">Şu söylenmeyi bırak, sözden vazgeç, geç candan, geç cihandan da o vakit canı da seyret, cihanı da.</p>

  <h3 class="h2baslik" id="calibre_toc_616">CCXIV</h3>

  <p class="normal">Sözden kaldım; sen gel, beni kucakla; ben seni değil; yakın ol bana, kaynaş, birleş benimle, yoldaş olmanı, konuk olmanı istemiyorum.</p>

  <p class="normal">Bir arslan var, coşup kükrüyor; bir kan var, şimdilik uyuyor, ne diye eşeğe kul köle kesildin, padişah oğlusun, pek yücesin sen.</p>

  <p class="normal">Seni birçok perişanlıklardan satın alan altınlar döker, paralar verir de şimdicek satın alır gider.</p>

  <p class="normal">Deve bile çalışıp çabalamadan ormandan gelemez, sen o yerden kolayca nasıl geldin ey can?</p>

  <p class="normal">Yüz yerde ayak diredin, burdan gitmem diye direndin durdun, insansın, insan yaratılmışsın, kendine gel diye kulağını çektim, burdum.</p>

  <p class="normal">Dokuz mavi göğü devre soktum, döndürüp duruyorum, a obur şeyh, sen ne diye inat örmede, savaş eğirmedesin?</p>

  <p class="normal">* İslere bulanmış tencere gibi tutmaç peşindesin; nerde Kerremnâ sırrına mazhar oluşundan doğan ululuk, nerde padişahça himmet, gayret?</p>

  <p class="normal">* Sen dudağının, boğazının kaydına düşmüş bir adamsın, kadir gecesinin eri değil. Sen ilâhîcibaşılık yapan bir çocuksun ancak, perileri davet eden pîr değilsin.</p>

  <p class="normal">Başın sağlamdır amma seni kendi başına bırakmazlar ki; mektep hocası sana sille atar durur.</p>

  <p class="normal">Her an boynuna yeni bir kement atar; günün birinde kemendi bir iyice sıkmaya başlarsa kimden kurtaracaksın boynunu?</p>

  <p class="normal">* Şu yayılan, akan; şu alevlenen, esen unsurlara; şu boy atıp yeşeren, şu durup duran, gezip tozan mevâlîde bak; hani yoldaştın bir zamanlar onlarla; hepsi de varlıklarına sımsıkı yapışmışlar.</p>

  <p class="normal">Fakat senin gibi onları da tutar, ordan ta buraya dek çekerim; bu konak yerinin ardında da daha yüzlerce can konağı var.</p>

  <p class="normal">Hepsine de hadi derim, keçi gibi fırla, sıçra, tapıya gel; sakalını oynatasın diye sakal verdim sana.</p>

  <p class="normal">Sakalını oynatmazsan bir bir yolarım o kılları; benim sayemde çıkan sakalı nasıl kurtarabilirsin benden?</p>

  <p class="normal">(s. 97) Bir an oldu, tarak kesildin, sakala düştün; bir an da ayna ol, yüze göze düş.</p>

  <p class="normal">Hem taraksın, hem saç; hem aynasın, hem yüz; hem arslansın, hem ceylan; hem busun, hem o.</p>

  <p class="normal">Hem başsın, hem zülüf. Hem anahtarsın, hem kilit. Hiçbir hastalığın yokken öksürüp duruyorsun; ne diye sesini titretirsin öyle?</p>

  <p class="normal">Sus, bırak artık söylenmeyi, hadi, yeni bir oyuna giriş; yüzlerce yeni oyunun vardır senin ey yeni bitmiş keçi sakalı.</p>

  <h3 class="h2baslik" id="calibre_toc_617">CCXV</h3>

  <p class="normal">O yüz, o alın hayranlık kıblesi kesildi, her bakanı, her göreni kendinden geçirdi, Müslümanlığı bile şaşırttı; a Ay, kime benziyorsun sen?</p>

  <p class="normal">Tanrı’ya hayranım ben, erlerin halkasındayım; bundan başka bir şeycikler bilmiyorum, a Ay, kime benziyorsun sen?</p>

  <p class="normal">Kulum, hürüm. Yıkılmışım, mamûrum. Hem aşka düşmüş, gönülden kalmışım, hem gönlüm neşeli; a Ay, kime benziyorsun sen?</p>

  <p class="normal">Başsız kalan her beden, can kesildi, Kalender oldu; mümin oldu, kâfir oldu; fakat a Ay, kime benziyorsun sen?</p>

  <p class="normal">Ne mutlu uçsuz bucaksız, dipsiz, kıyısız bir denize ayak atan, görür bir gözle o denize dalan kişiye; a Ay, kime benziyorsun sen?</p>

  <h3 class="h2baslik" id="calibre_toc_618">CCXVI</h3>

  <p class="normal">Mademki yolu bağlıyorsun, bâri ahımızı duy; aman Allah diye feryat ediyoruz, Allah için olsun bu feryadımızı işit.</p>

  <p class="normal">Cana baktım, renksiz bir suya benziyordu; ansızın öyle bir balık beliriverdi ki bu suda.</p>

  <p class="normal">O su coştu, varlık kaynadı, köpürdü, bir kuyuya benzeyen şu dünya yayıldı, bir deniz kesildi.</p>

  <p class="normal">Bir de gördüm ki deniz yüceldi de bir katre oldu. O bir katre, ben bir katre; yola düştük, yoldaş olduk;</p>

  <p class="normal">Daha da ileriye gittim, bir de baktım ki o katre, deniz kesildi, beni kapladı. O katre deniz oldu, ben de bâzı bâzı katre oldum.</p>

  <p class="normal">Denize doğru gel de seyret bizi; belki sen de bir padişahlar padişahının düzenine kapılırsın.</p>

  <p class="normal">Bir sudur, Ay, altında onun; bir sudur, saman altında onun; o, gönüllerin sevdiği, özlediği bir büyücü gibi böyle göz bağlar işte.</p>

  <p class="normal">La’l dudakların varken Bedahşan ülkesini ne diye isteyeyim? Kuyuyla ipe benzer saçın, vallahi mevkiden de iyi, mansıptan da.</p>

  <p class="normal">Tebrizli Tanrı Şems’inin büyücü gözleri, uyanık gönüllerden başkasına büyü yapmaz, onlardan başkasını bağlamaz.</p>

  <h3 class="h2baslik" id="calibre_toc_619">CCXVII</h3>

  <p class="normal">Sevgili, sen lûtfet, yol arkadaşlığı ateşine ait bir remiz söyle, ben ağzımı açıp bir söz söyleyemem; çünkü balık söz söylemez.</p>

  <p class="normal">Şu gök kubbe çadırına dün konuk olmuştun, Ay sana secde edip duruyordu a otağın aybeyi.<sup class="calibre2"><sup class="calibre2"><a href="../Text/divanson_split_665.html#footnote-200-19" id="footnote-200-19-backlink">[19]</a></sup></sup></p>

  <p class="normal">Güneş, senin yüzünden taç vurundu, gökyüzünün padişahı kesildi; gökteki şu Ay senin lûtfunla, senin bağışınla bambaşka bir ay gördü.</p>

  <p class="normal">Şu ikisi nasıl birleşebilir? Sen ateşsin, ben yağım; bu kısmet ne vakit nasip olur? Sen Yusuf’sun, bense bir kuyuyum.</p>

  <p class="normal">Bu coşkunluğum, gene ateşinden amma ister sür beni, kov, ister çağır, kabul et, sana kulum köleyim ben.</p>

  <p class="normal">Şu bilgim, bilgine perde kesildi, bu yok-yoksul kulun feryadı, bilgiden, anlayıştan.</p>

  <p class="normal">Gâh şarabı anarım, güzelden bahsederim, böylece lûtfuna örnekler getiririm; fakat Tanrı’nın birlik âlemine şu ikisi, nasıl olur da sığar?</p>

  <p class="normal">Ey Tebrizli Tanrı Şems’i, sen öylesine bir sahipsin ki gülüp durmadasın; nasıl olur da böyle bir sabahın ardında zahmetlerle dolu bir gece bulunabilir?</p>

  <h3 class="h2baslik" id="calibre_toc_620">CCXVIII</h3>

  <p class="normal">Kimin mahallesinde dönüp dolaşıyorsun, ne istiyorsun ki benim gibi ayağın bağlandı senin de, o otağdaki dilberden mahrum kaldın?</p>

  <p class="normal">Ona bağlansaydın her bağdan kurtulurdun, ne kimseye hizmet etmeyi isterdin, ne padişahlığı, ne sultanlığı.</p>

  <p class="normal">Sarhoşların hizmetleri gibi senin hizmetin de bir masal oldu; âdeta balık gibi, lüzumu yokken su içinde secde ediyorsun.</p>

  <p class="normal">Sarhoş olup yıkıldı da secde ettiği yer su oldu; sevabı bile boşladı, yoldan, yolsuzluktan kurtuldu, yapayalnız, tek başına kaldı.</p>

  <p class="normal">Mademki suyun içindesin, yol nerde? Mademki mihrap kesildin, sana secde edecekler, sen kime secde edeceksin? Ne zulmeden var, ne tövbe eden; ne anan var, ne unutan.</p>

  <h3 class="h2baslik" id="calibre_toc_621">CCXIX</h3>

  <p class="normal">Canım efendim, biz, bu evden başka bir yere gitmiyoruz; yarabbi, burda her an seyre seyrana dalmak ne de hoş.</p>

  <p class="normal">Her bucakta bir bağ, bir bahçe; her köşede bir alay, bir lâtife; hem de ne bir karga, kuzgun sesi var, ne ciğerler yiyen kurt kaygısı.</p>

  <p class="normal">Düşman, bir işin, bir şeyin korkusundan sefere çıkmayı kuruyor diye şehre bir uydurma haberdir saldı.</p>

  <p class="normal">Gayretinden vallahi diyor, bu haber yalan; cansız, kim bir yere gidebilir; başsız, kim bir adım atabilir?</p>

  <p class="normal">Gök kubbenin altında nerde bulacağım onun gibi bir Ay? Fakat o her yanda bir deli divane bulur.</p>

  <p class="normal">Ay, kapının çevresinde, izinin tozunu tavaf etmede; çünkü gözün gibi mahmurluk veren bir gözü, yüzün gibi feyzli bir ovayı nerden bulacak?</p>

  <p class="normal">Şu aşk yok mu? Gerçi her çeşit şekilden arıdır amma her güzel Yusuf da aşktan meydana gelir.</p>

  <p class="normal">Aşkları olmadığı için kardeşleri Yusuf’u bir köpek gibi görmediler mi? Halbuki babası, aşk yüzünden onu, ne de güzel, ne de alımlı gördü.</p>

  <p class="normal">Yolculuğun adını anarsam vur ağzıma benim, kır dişlerimi; selâmet yurdu cennetten kim çıkar da cehenneme gider?</p>

  <p class="normal">Ben başsız-ayaksız bir hale geldim, bir güzelce şu denize gark oldum gitti; denizdeki gemi gibi ayağım olmadığı halde gezip durmadayım.</p>

  <p class="normal">Kapıdan sürersen pencereden girerim içeriye, zerre gibi oynaya oynaya yücelerden aşağılara inerim.</p>

  <p class="normal">Bu evin penceresinde sevdalara dalıp döner dururum; zerre gibi ışıktan bir ip edinirim, o iple oynamaya koyulurum.</p>

  <p class="normal">Otur, bu mecliste zevk, işret hiçbir zaman arıklaşmaz; söyle, bu devlet sayesinde hiçbir rey kararmaz.</p>

  <p class="normal">Ağzını yumarak, sırrının kubbesi altında söylemen daha da iyi, çünkü bu kubbede sesini iki kat artmış olarak duyarsın.</p>

  <p class="normal">Tebrizli Tanrı Şems’i, huylarındaki lûtuf yüzünden bu nükteyi daima harflerden arıtıp durmadadır.</p>

  <h3 class="h2baslik" id="calibre_toc_622">CCXX</h3>

  <p class="normal">Kiminle bağdaşır, uzlaşırsan bil ki rahat edemezsin, huzura kavuşamazsın; seni altüst ederim, çünkü sen bizdensin.</p>

  <p class="normal">Rüsvay olmamak istiyorsan, o sırrın meydana çıkmamasını, o şarabı rezil rüsvay âşıktan başkasının da içmesini diliyorsan,</p>

  <p class="normal">Kaldır sürahiyi, bırak zahitliği, o mubah şarap kadehini dik başına da rahata, huzura kavuş.</p>

  <p class="normal">A yarına âşık kişi, sarhoşların halkasında, lâlelikte, gül bahçesinde bugüne bak, bugün çek kadehi.</p>

  <p class="normal">A hercai maskara, buyruk yürütme törenince öylesine sarhoşluk et ki sonucu geç şu varlıktan.</p>

  <p class="normal">Yosmaların baş fitnecisisin, hiçbir şeyle mukayyet olmayanların giydikleri hırkaya bürünmüşsün; ne diye Mısır’da kalmazsın da daima şeker yemezsin?</p>

  <p class="normal">Ey Tebrizli Tanrı Şems’i, cana ne şekerler dökersin sen; tertemiz canlar, senden başkasıyla uzlaşmazlar, senden başka hiç kimsecik onları huzura kavuşturamaz.</p>

  <h3 class="h2baslik" id="calibre_toc_623">CCXXI</h3>

  <p class="normal">A hercai âşık, küpe başını koy, ayık, akıllı kişilerle düşüp kalkma, kavgacı kişilerle dost olma.</p>

  <p class="normal">Ayık olan, aklı başında bulunan kişi, küpe benzer, savaştan, kavgadan başka bir şey bilmez; halbuki sen Ashab-ı Kehf’in köpeğinin cinsindensin, savaş, kavga yok sende.</p>

  <p class="normal">O akıllı köpek meyhane kapısına başvurdu, çünkü şekeri de o tapıda gördü, tatlılığı da.</p>

  <p class="normal">Hocam, şu güzelim yerden dışarı çıkma; seyir seyran burda sen de seyir seyran ehlisin.</p>

  <p class="normal">Nice çalgıyla neşelenip sarhoş olan var ki âhengi bıraktı da o helvalar yiyen tatlı, güzel dudaklara düştü gitti.</p>

  <p class="normal">Başını küpe daya, testiyi küpün yanına koy, sıçrayıp kalkacaksan sıçra, kalk, küpün yanına var a kavgadan, gürültüden sarhoş olmuş kişi.</p>

  <h3 class="h2baslik" id="calibre_toc_624">CCXXII</h3>

  <p class="normal">Sevgili, bir bak bize, bakışların, görüşlerin canısın çünkü; sana nasıl gönlümü aldın diyebilirim ki gönlümüzün ta kendisinin zaten.</p>

  <p class="normal">Gönlümüzü ayaklar altına aldığın zaman canlar neşelenir, ayak vurarak raksa girer; gönlümün ciğerini yaraladığın zaman gönül âdeta ballar yer, şekerler çiğner.</p>

  <p class="normal">Kollarını saldın da oyuna girdin mi beden canını verir sana. Cilvelendin, oyunlara giriştin mi ölüye bile bir tuhaf hal olur, canlanır âdeta.</p>

  <p class="normal">Cevir, cefa buysa nice vefa ekinine kesat düşmüştür; a gönül, ne duruyorsun? Onun cefasına karşı canınla oyna, can ver o cefaya.</p>

  <p class="normal">Bugün öylesine sarhoşum ki tamamıyla kendimden geçmişim, dostum, tut elimden, nerdeysen oraya çek beni.</p>

  <p class="normal">Sana ne gerekse gökler onu doğurur, hemen sunar sana; incin azalır mı hiç, zaten denizin ta dibindesin.</p>

  <p class="normal">Canım benim, her gözbebeği sayende adam oldu; zaten ey görüşün özü, anlayışın temeli, sen olmadıktan sonra gözün ne değeri var?</p>

  <p class="normal">(s. 98) Ey can, sarhoşluk devletiyle el çırp; varsın, sağ esensin, hem de birlik âleminin ta içindesin, ne de hoşsun ya.</p>

  <p class="normal">A can, ne diye korkuyorsun? Cansın, ten değilsin, nefis değilsin sen. Beden, korku madeni olagelmiştir, sense zevksin, neşesin, seyirsin, seyransın.</p>

  <p class="normal">A gün, ne de güzel bir günsün, neşeyi, çalgıyı arttırdıkça arttıran bir mumsun, bir gün ona can ulaştır, ağırla, rızklandır onu.</p>

  <p class="normal">A sabah çağı, öylesine bir nefesin var ki uyanıklık sermayesi; gönülleri uyuyakalmış olanlara İsa nefeslerini üfür.</p>

  <p class="normal">Ey Tebrizli Tanrı Şems’i, doğudan bir göründün mü güneş bile bir yıldız gibi nuruna dalar, görünmez olur.</p>

  <h3 class="h2baslik" id="calibre_toc_625">CCXXIII</h3>

  <p class="normal">Şu niyetteyim: Sevdalara dalayım; fakat deli divanenin gönlüne nerden niyet sığacak, deli divane, nerden kurduğunu yapacak?</p>

  <p class="normal">Deliliğim, yüzlerce akıllıya sermaye kesildi; şu acılığım, ballar yeme, şekerler çiğneme denizi haline geldi.</p>

  <p class="normal">* Tûbâ ağacının altında alımlı, güzel mi güzel bir dilber gördüm; güzelliğinden âleme nice fitneler salmıştı, nice kargaşalıklar çıkarmıştı.</p>

  <p class="normal">İki âlem de diyordu, benim yüzümden deli divane oldu, bütün sırlar benim yüzümden meydana çıktı; ben geceden de kurtulmuşum, yarından da; nasıl olur da yarından bir şey umarım artık?</p>

  <p class="normal">Canıma dedim ki: Doğduğum, göründüğüm vakit kimin olacağım, kimin canına can katacağım?</p>

  <p class="normal">Mânalar denizi, parasız pulsuz gör, seyret, Şemseddin, Tebriz’den şekilsiz bir deniz halinde belirip görünmüş.<sup class="calibre2"><sup class="calibre2"><a href="../Text/divanson_split_666.html#footnote-200-20" id="footnote-200-20-backlink">[20]</a></sup></sup></p>

  <h3 class="h2baslik" id="calibre_toc_626">CCXXIV</h3>

  <p class="normal">* Sevgili, İsa sen olduktan sonra Hıristiyanlık devleti, ne de şaşılacak bir devlet. Ezelî Lâhût’u Nâsût âleminde göstermedesin.</p>

  <p class="normal">Kâfir saçlarının bir büklümünü açtın mı iman, saçlarından bükülmüş bir acayip zünnâr kuşanır gider.</p>

  <p class="normal">Ey şu toprak dünyayı aşkınla bezemek için yüzü yüzlerce perde ardından parıl parıl parlayan güzel.</p>

  <p class="normal">Dün can sarhoşlukla tuttu da aşkınla bir ahitte bulundu. O biatte can aşkla yapayalnızdı.</p>

  <p class="normal">Aşk, başını canın kulağına yanaştırdı da gizlice dedi ki: Hiç adam kendisiyle ahdeder mi, sen yoksun ki, var olan tamamıyla biziz.</p>

  <p class="normal">Ne kadar çalışırsan çalış, ancak gözünü yumabilir, kendini görmezsin; fakat ne vakte dek kendinden kaçacaksın, bir huzura, bir rahata kavuşmayacaksın?</p>

  <p class="normal">Can dedi ki: A benim tek güzelim, eşsiz dilberim, şuna and içtim; o âşık öldüren, o kara sevdalara tutulmuş olan saçlarına and olsun,</p>

  <p class="normal">Bu ahdi ederken bende ne can vardı, ne beden. Ey tek, ey eşsiz güzel, bensiz, bizsiz ahdettim ben.</p>

  <p class="normal">Sarhoş ne yaparsa suçu yoktur, yaptığını şarap yapar. Suya vurmuştur, orda görünür amma yücelerdedir Ay.</p>

  <p class="normal">Hadi, hemencecik çek şu kadehi, o Hıristiyan sakiye Tebrizli Şemseddin’e ait bir nüktecik bile söylemiyorsun.</p>

  <h3 class="h2baslik" id="calibre_toc_627">CCXXV</h3>

  <p class="normal">Ne mutlu gündür o gün ki yoldan dönüp gelirsin, yücelerde Ay gibi can penceresinden pırıl pırıl içerilere vurursun.</p>

  <p class="normal">O gittikçe dolan, değirmileşen, o süse ihtiyacı olmayan ay yüzünle şu yerlere döşenmiş toprağı Arş gibi bezersin.</p>

  <p class="normal">O zaman nice ayağı bağlı akıllı kişi kendinden geçer, varlığından kurtulur; nice canlar yeni baştan ballar yemeye, şekerler çiğnemeye koyulur.</p>

  <p class="normal">Şu altı köşeli konak yerinden nice kervanlar kalkar, bineksiz, azıksız, mekânsızlık âlemine doğru yola düşer.</p>

  <p class="normal">Canımı aydınlat da can bedene, a yarını uman hoca desin, bırak yarını, bugün beni gör, beni seyret.</p>

  <p class="normal">Sen bir suya benziyorsun, bense dereyim, seninle buluşmaktan başka neyi arayayım, neyi isteyeyim? Suyu açmadın mı derenin bir değeri, bir parlaklığı olmaz.</p>

  <p class="normal">Ne mutlu sana, herkesten ilerisin, yâni herkesten üstünsün; fakat Allah’a and olsun, kendinde oldun mu bir rahata, bir huzura kavuşamazsın.</p>

  <p class="normal">Gönlü arıyordum, yolda rastladım, gördüm onu; safra illetine tutulanlar gibi bu sevdaya düşmüş, yerlere serilmişti.</p>

  <p class="normal">Ey Tebrizli Tanrı Şems’i, ayrılığın ezdi, öldürdü beni, fakat yüz kere daha ezsen, öldürsen aşkından ayrılmam, bunu göremezsin.</p>

  <h3 class="h2baslik" id="calibre_toc_628">CCXXVI</h3>

  <p class="normal">A hoca, ne kuşsun sen, adın ne, değerin ne? A tatlılarla beslenen kuş, ne uçarsın, ne yayılırsın.</p>

  <p class="normal">* Devekuşusun sanki; uç diyorlar sana; diyorsun ki: Ben deveyim, deve uçar mı hiç a dayı?<sup class="calibre2"><sup class="calibre2"><a href="../Text/divanson_split_667.html#footnote-200-21" id="footnote-200-21-backlink">[21]</a></sup></sup></p>

  <p class="normal">Yük yükleme çağı gelince ben kuşum diyorsun, kuş yük çeker mi, ne diye bu teklifte bulunuyorsun?</p>

  <p class="normal">Ne şakıyıp çileyen güzel sesli bülbülsün, ne rengi güzel dudu kuşu; ne boynu halkalı üveyiksin, ne bizim yeşilliğimize, bağımıza bahçemize geliyorsun.</p>

  <p class="normal">Her kuşun boynunda Süleyman’ın bir hakkı var; bütün kuşlar oraya uçup gittiler, sen ne diye duruyorsun?</p>

  <h3 class="h2baslik" id="calibre_toc_629">CCXXVII</h3>

  <p class="normal">İşte o şaşılacak ay yüzlüyü görmeye, yolda yanıp yakılanları, onların isteklerini seyretmeye recep ayı çıkageldi.</p>

  <p class="normal">Bir adam, secdelere kapanarak gelirse emniyete erer, amana kavuşur. Edepsizlik ederse terbiye için silleler yer.</p>

  <p class="normal">Tanrı hükmüne razı olur, neşelenirse ne âlâ; baş çekerse ipi boynunda görür.</p>

  <p class="normal">* Aşka lâyık olursa Şam gibi kutlu bir hale gelir; gönüle gönül vermezse Halep gibi viran olur gider.</p>

  <p class="normal">Sebebi nedir ki der, o mamûr da bu yıkık dökük? Fakat sebebin canını, özünü görmek için Hızır canı gerek.</p>

  <p class="normal">* Rızık veriş de Tanrı ihsanındandır, vermeyiş de; bunu böylece görmemiz için, bu hususta da bize bir berat vermesi için dileye isteye şaban da çıkageldi.</p>

  <p class="normal">Oruç kadehi geldi, bu işreti inkâr edenin şarapsız zevki, şarapsız neşeyi görmesi için tuttu, bütün kadehleri kırdı.</p>

  <p class="normal">Ramazan ayı geldi, ağzı mühürleme zamanı gelip çattı; dudaktaki lezzeti göstermek için oruçla dudakları mühürledi.</p>

  <p class="normal">Mânalar sağrağını sun bomboş mideye, gizli sevgiliyi batıların gözü görür elbet.</p>

  <p class="normal">Devlete mağrur olana de ki: Bu nöbet de gelir geçer elbet. Hem de bu nöbet geçince devlet sahibi sıtma nöbetine tutulur, sıtma nöbeti görür.</p>

  <p class="normal">Nöbeti boşla da çabucak Ahmed’in nöbetini çal. Çal da varlık karın erisin, Arap güneşini gör.</p>

  <p class="normal">Sus, az söyle; mevki, şeref dileyen, ad san sahibi olmak isteyen kişi çok söyler.<sup class="calibre2"><sup class="calibre2"><a href="../Text/divanson_split_668.html#footnote-200-22" id="footnote-200-22-backlink">[22]</a></sup></sup></p>

  <h3 class="h2baslik" id="calibre_toc_630">CCXXVIII</h3>

  <p class="normal">Hayır, hayır, dosta vefa göstermenin bundan da daha üstün olması gerek. Hayır, hayır, bundan da daha az cefa etmek, daha az kusur işlemek lâzım.</p>

  <p class="normal">Sarhoş âşıkını elinle vurur, yaralarsan o yarayı gene senden başka kimsecikler iyileştiremez, tedavi edemez.</p>

  <p class="normal">Senin tuzağındaki lezzeti bir an olsun tadan kuş, bir daha havalanıp uçmak istemez de istemez.</p>

  <p class="normal">A güzelim, gözlerinin işi gücü, suçsuz günahsız âşık öldürmek; a dilberim, lâ’l dudaklarının kârı dilekleri yerine getirmek.</p>

  <p class="normal">Gönül, aşkınla bir hoş işe düştü ki… Ne zora bakıp kalıyor, ne usanıp yolculuğu bırakıyor.</p>

  <p class="normal">Aşkında arılık dâvası, iyilikten, güzellikten ibarettir; tertemiz canla ne yapılır, temizlik nedir, ondan bahsedilir, o anlatılır.</p>

  <p class="normal">Ey Tebrizli Tanrı Şems’i, gökten nurlar saç da can o nurlara bürünsün havalara ağmayı kursun.<sup class="calibre2"><sup class="calibre2"><a href="../Text/divanson_split_669.html#footnote-200-23" id="footnote-200-23-backlink">[23]</a></sup></sup></p>

  <h3 class="h2baslik" id="calibre_toc_631">CCXXIX</h3>

  <p class="normal">Görünmeyen bir ateşle yanmış, kavrulmuş bir gönlüm var, bir Müslüman’ın elinden feryat ey Müslümanlar.</p>

  <p class="normal">Ona bal mı diyeyim, şeker mi, inci, mücevher madeni mi, mum mu, seher çağı mı, yoksa eşi bulunmaz bir padişah mı?</p>

  <p class="normal">Bu fitne, bu kargaşalık, her yana bir ateştir saldı; bizim ateşimizden, bizim dumanımızdan, âleme bir sayvan kuruldu.</p>

  <p class="normal">Bunca padişahlığıyla o din iman düşmanı, tuttu da yolda zorla benim özümü kaptı.</p>

  <p class="normal">Açtı, içimden canımı, gönlümü aşırdı; zaten o öylesine birisi ki bir canın değeri onca bir lokma ekmek.</p>

  <p class="normal">Dün onun kokusunu aldım da mahallesine gittim; ansızın bir bağ, bir gül bahçesi belirdi.</p>

  <p class="normal">Orda bir gönül gördüm, bir gönül alıcı; hem sırları biliyor, hem her şeyi anlıyor, uyanık; hem her yana yayılmış, her yanda duyulmuş, hem de gizli mi gizli.</p>

  <p class="normal">Onun tapısında bir işret var, bir seyir seyran; onun aşk ateşinde, her yanda bir abıhayat kaynağı.</p>

  <h3 class="h2baslik" id="calibre_toc_632">CCXXX</h3>

  <p class="normal">Ey varlığının önü sonu olmayan, ey mülkünün evveli âhiri, haddi sınırı bulunmayan, senin aşkınla benim canım, ateşle kamış.</p>

  <p class="normal">* Öldürülene diyet verilir; ne mutlu bu öldürülene… Öldürdüğü yüzlerce kişi gördüm; hey gidi hey; bir tanesi bile diyet istemiyor.</p>

  <p class="normal">A tuhaf şeyler görmüş kişi, gör de bak, tuhafların tuhafı asıl şu: Sevgili sevenin kucağında; fakat ne onunla beraber, ne de ondan ayrı.</p>

  <p class="normal">Bugün gel gül bahçesine, gir sarhoşların halkasına, katıl sarhoşluktan hayran olmuş, kendilerinden geçmiş erlerin arasına; amma orda ne kadeh var, ne şarap.</p>

  <p class="normal">(s. 99) * Hepsi de sarhoş, fakat kadehsiz, şarapsız. Deveye bak da “Bakmazlar mı” âyetini oku, amma mânası o çeşit değil.</p>

  <p class="normal">Can gözüyle inanana da bak, inanmayana da; yarabbi sesinden, yâ hay narasından başka hiçbir şeyleri yok.</p>

  <p class="normal">Orda yelip yortuyorsun ya, bu taraftan toksun, bu yandan haberin yok da ondan; yoksa ordan bir kaçsan, ayrılsan, lûtuftan, ihsandan başka bir şey bulamazsın.</p>

  <p class="normal">Yarabbi, gönül levhamdan düşünce ebcedini sil; yokluğa ulaşanların mektebinde ne ebced var, ne huttî.</p>

  <p class="normal">Ey Tebrizli Tanrı Şems’i, senin kutlulukla bulunduğun yerde güneşinin ziyası, harareti yüzünden kış, güz korkusu yoktur.</p>

  <h3 class="h2baslik" id="calibre_toc_633">CCXXXI</h3>

  <p class="normal">O Ay, her an gökyüzünde de, yeryüzünde de parıl parıl parlayıp durmuyor mu? Zaten de o Ay’dan başka hiçbir şeycikler yok; böyle mi, böyle değil mi?</p>

  <p class="normal">* Her yolda, her ormanda, düşünce ordusunun içinde, her çevik, her yavaş kişiye karşı pusudan çıkıyor mu, çıkmıyor mu?</p>

  <p class="normal">O kendinden kurtulan, o önünü ardını gören, gelecek günden emin olmuş mu, olmamış mı? O güne boş vermiş mi, vermemiş mi?</p>

  <p class="normal">Her adımda bir tuzak var, hem de şeker gibi, badem gibi tatlı; emin candan başka bu tuzaktan aman bulmuş var mı, yok mu?</p>

  <p class="normal">Yakın gül bahçesine ulaşmak istiyorsan zanna pek güvenme; zan yüce olsa bile yakıyne benzer mi, benzemez mi?</p>

  <h3 class="h2baslik" id="calibre_toc_634">CCXXXII</h3>

  <p class="normal">Ey hoca, esenlik sana; zahmetimizden ne haldesin? Ey güzellik madeni, ey vefa haznesi, nicesin, ne âlemdesin?</p>

  <p class="normal">Cennette de a benim canım, seni soruyorlar, cehennemde de; a can cenneti, a temizlik denizi, nasılsın?</p>

  <p class="normal">Her nur, a benim gözüm, a benim ışığım der sana; her elem, a belâları defeden der, nicesin?</p>

  <p class="normal">A tapısında gökyüzünün gülbeşeker yemeye koyulduğu güzel; bu yaltaklanmadan, şu var ol seslerinden ne hale gelmedesin?</p>

  <p class="normal">Cefa ettiğin vakit bile gönüle yüzlerce taçlar giydirir, kemerler kuşatırsın; cefa ettiğin zaman buysan vefa çağında nicesin sen?</p>

  <p class="normal">A şu zamanın Mûsa’sı, Firavunlardan ne âlemdesin? Ey yed-i beyzâ padişahı, körlerle ne âlemdesin?</p>

  <p class="normal">Sana her gül bahçesi, her nerkis, her süsen, a seher yeli der, verdiğimiz zahmetle nasılsın, ettiğimiz eziyetle ne âlemdesin?</p>

  <p class="normal">A Hızır’ın abıhayatı, şu gök kubbenin dönüşünden ne haldesin? A bütün canların baş tacı, şu ağır elbiselere bürünmüşsün, nicesin?</p>

  <p class="normal">A zahmetler görmüş, eziyetler çekmiş can, sus ki inayetler her an sana sorarlar: Zahmetlerle nicesin, eziyetlerden ne âlemdesin?<sup class="calibre2"><sup class="calibre2"><a href="../Text/divanson_split_670.html#footnote-200-24" id="footnote-200-24-backlink">[24]</a></sup></sup></p>

  <h3 class="h2baslik" id="calibre_toc_635">CCXXXIII</h3>

  <p class="normal">Efendi, kali-mera, zahmetimizden ne haldesin? Ey temizlik canı nasılsın, ey vefa madeni, nicesin?<sup class="calibre2"><sup class="calibre2"><a href="../Text/divanson_split_671.html#footnote-200-25" id="footnote-200-25-backlink">[25]</a></sup></sup></p>

  <p class="normal">A akıllıların övündüğü can, dünya sensiz bir zindan. A gönlünü aldırmış âşıka devâ, derman, nasılsın?</p>

  <p class="normal">Ay, kulağını kaşır durur da huzurunda yüzlerce defa secdeye kapanır, güzelliğine karşı a güzel yüzlü der, nicesin?</p>

  <p class="normal">Hele ben, çaresiz kaldım, kendimden geçtim gitti; hem de nasılsın diye bana sorduğun günden beri.</p>

  <p class="normal">Senin havana kapılmışız, iki gözümüz sâkîlik ediyor sana; ey abıhayatımız, nasılsın bu suyla, nicesin bu havayla?</p>

  <p class="normal">Ayrılığın acı, senden uzak düşmek pek kötü; kimsecikler uzak düşmesin, ayrılmasın senden; nasılsın?</p>

  <p class="normal">Her zerre, sana karşı ömrün uzun olsun, var ol diyor, çünkü güneşsin sen; ey en büyük, en aydın yıldız, bu var ol seslerinden ne haldesin?</p>

  <p class="normal">A birkaç Zenci’nin eline düşmüş ayna, a körlerin içine düşmüş Yusuf, ne âlemdesin?</p>

  <p class="normal">Ey o meydanın Düldül’ü bu zindanda ne haldesin; ey o gül bahçesinin bülbülü, sağırlarla ne haldesin?</p>

  <p class="normal">Ey cennete alışmış, huriler huyunu almış insan, ey bu gurbete düşen, zahmetlerle, meşakkatlerle ne âlemdesin?</p>

  <p class="normal">A dünyanın altı bucağına da sığmayan, bütün bununla beraber gene de gidip aba altına giren, nasılsın?</p>

  <p class="normal">Şu iki üç körün önüne konmuş bir mumsun, bir kandilsin sen, körlerin gürültüsüyle, sopalarının yarasıyla ne âlemdesin?</p>

  <p class="normal">Ey seher yeli, gönüle haber götür, selâm söyle bizden de de ki: Bütün bunlarla beraber nasılsın ey Davud gibi güzel sesli dost?</p>

  <p class="normal">Ben sustum, amma tamamını sen söyle; de ki; Ey yiyip içeceği bol mu bol susuz, Tanrı kadehiyle ne haldesin?<sup class="calibre2"><sup class="calibre2"><a href="../Text/divanson_split_672.html#footnote-200-26" id="footnote-200-26-backlink">[26]</a></sup></sup></p>

  <h3 class="h2baslik" id="calibre_toc_636">CCXXXIV</h3>

  <p class="normal">Sevgili, ne diye bunca zamandır, gurbet ilde eğlenip kalıyorsun? Şu gurbetten geri gel artık, niceye bir bu perişanlık?</p>

  <p class="normal">Yüzlerce mektup gönderdim, yüz çeşit yol gösterdim; ya yol bilmiyorsun, ya mektuplarımı okumuyorsun.</p>

  <p class="normal">Mektubumu okumuyorsan zaten mektup seni okur, meramımı anlatır sana; yol bilmiyorsan zaten yol bilenin avcundasın.</p>

  <p class="normal">Geri gel, o mecliste senin kadrini, değerini kimsecikler bilmez; taş yüreklilerle oturma, çünkü bu madenin incisisin sen.</p>

  <p class="normal">A candan da kurtulan, gönülden de; a iki âlemden de elini yıkayan, a dünya tuzağından sıçrayıp kaçan, uçup giden, geri gel, çünkü alıcı doğanlardansın sen.</p>

  <p class="normal">Su da sensin, ırmak da sen; öyleyken gene de su arayıp duruyorsun. Hem arslansın sen, hem ceylan, hem de onlardan daha da güzelsin sen.</p>

  <p class="normal">Senden cana dek nice yol var; fakat sen mi daha güzelsin, daha eşsizsin, yoksa can mı? Canla mı birleştin, yoksa sevgilinin ışığı mısın sen?</p>

  <p class="normal">Geceleri ışıtan ay ışığısın, dudakta balsın, şekersin. Yarabbi, yarabbi, kimsin sen? Hasılı baştan başa lâtifsin, tazesin, görülmemiş bir şeysin sen.</p>

  <p class="normal">Senden her an ululuk, güzellik, nur, yücelik; bizden de gönül vermek, can vermek, baş vermek; bu çeşit alışveriş daha hoş, daha güzel; ne güzel şeyler vermedesin, ne hoş şeyler almadasın.</p>

  <p class="normal">Aşkından canımızı kurtarmaya imkân yok, şekerler gibi eriyip gitmek gelir elimizden ancak; senin elinle sunulan zehir bile bizce kaynağından sunulan abıhayattır.<sup class="calibre2"><sup class="calibre2"><a href="../Text/divanson_split_673.html#footnote-200-27" id="footnote-200-27-backlink">[27]</a></sup></sup></p>

  <h3 class="h2baslik" id="calibre_toc_637">CCXXXV</h3>

  <p class="normal">Her an bir şekil, bir sûret görüyorsun, fakat doğmak yok, kendiliğinden beliriyor bunlar; gözde çoğalıyorlar, göze görünüyorlar ancak.</p>

  <p class="normal">Gizli mecliste can nimetinden yiyebildiğin kadar ye, izin almak, izin istemek yok.</p>

  <p class="normal">Ye o meyveden ki olgunluğundan, letafetinden avcuna aldın mı su olur, erir; onun nur meyvesini avuca almaya bile imkân yok.</p>

  <p class="normal">O Hıtâ Türkü’nün saçından gelen koku, ne Tatar diyarındaki miskte var, ne lâden amberinde.</p>

  <p class="normal">Kaza ve kaderi, canları beden havanında dövüp ezmede, fakat bu aşk sürmesi, o havana lâyık değil.</p>

  <p class="normal">Sen hiç böyle sürme gördün mü? Tekrar oraya, senlik-benlik olmayan yere gitmek için dövülüp ezildiği havanları ezer, eritir.</p>

  <p class="normal">Orda ne mezhep var, ne din; yepyeni törenli bir bahçe orası; orda gül fidanından, nesrinden, lâleden, süsenden başka bir şey yok.</p>

  <p class="normal">* Bedene ait şeyleri bırak, “Bana görün” seslerini duy, benlikleri yaktı mı artık “Hiç mi hiç göremezsin” kınaması kalmaz.</p>

  <p class="normal">Bedeni, Tebrizli Tanrı Şems’inin bulunduğu yere götürme, orda öylesine bir can kalabalığı var ki oraya bir iğne bile sığmaz.</p>

  <h3 class="h2baslik" id="calibre_toc_638">CCXXXVI</h3>

  <p class="normal">Ey bahçe, kimin yeliyle oynadığını, meyvelere kimden gebe kaldığını, kimin yüzünden gül bahçesinde körkütük sarhoş olduğunu bilirsin.</p>

  <p class="normal">Eğer bedenden ibaretsen ne diye şu cana sahipsin; baştan başa cansan ne diye şu şekle bürünmüşsün?</p>

  <p class="normal">* Sana canımı armağan versem neye benzer bu? Basra’ya hurma götürmeye. İnciden nasıl bahsedeyim, zaten bir ummansın sen.</p>

  <p class="normal">A akıl, kendi kıyasınca yürü, çene oynatadur; sen çene topağının sarhoşusun, o yüzü nerden bileceksin?</p>

  <p class="normal">Sağıra tambur çalıp duyurmak, yahut karaciğeri hasta olana şekerden bahsetmek güçtür.</p>

  <p class="normal">İman, o Tanrı şarabından sarhoş olup kendisinden geçmek, yüzüne bakarak dalıp gitmek için borç olarak yüzlerce göz alır.</p>

  <p class="normal">Her gün gönlün ayağına düşer de derim ki: Sen sırrını açmazsan yayılmaz bu sır.</p>

  <p class="normal">O altı yüzlü zar da bu tavlaya lâyıktır ancak; yoksa insanın altı yanı bir tasa nasıl sığar?</p>

  <p class="normal">* Ey Tebrizli Tanrı Şems’i, padişah değilsin de her an ne diye alıcı doğanı senin eline veriyorum ben?</p>

  <h3 class="h2baslik" id="calibre_toc_639">CCXXXVII</h3>

  <p class="normal">Aşkta senin gibi bir sevgili nerde? Padişahlar bile havana kapılmışlar da sof hırkalara bürünmüşler.</p>

  <p class="normal">Sofranın her bucağında bir Süleyman oturmuş, sense öylesine sarhoşsun ki tutuyor, bir yok-yoksulla aynı kâseden yiyip içiyorsun.</p>

  <p class="normal">Aşkına düşen ne de seçkin canmış, yakıyn ülkesine padişah olmuş o can; senin aşkına düşüp o aşkla dinsiz olmak bile din defterinin başına yazılmakmış.</p>

  <p class="normal">Can incisi olmak nerde, harf alanında yelip yortmak nerde? Nerde yol gören, iz bilen gönül, nerde padişahı gören göz?</p>

  <p class="normal">Her sarhoş, senin şarabını içmiş, iki elini kaldırmış, bu aşk uzadıkça uzasın, bitmesin bir türlü diye dua ediyor, her yandan da bir âmin sesi duyulmada.</p>

  <p class="normal">(s. 100) * Derler ki: Aşka Yâ Sîn oku da yatışsın, dudağa gelmiş cana Yâ Sîn’den ne fayda var?</p>

  <p class="normal">O gönül aldıran, o yerlere döşenip toprak olan, aşkla yerleri öper amma devletinin sayesinde gök atının sırtına eyer vurur.</p>

  <p class="normal">Ne mutlu o cana gereken gönüle; o gâh can şarabı içer, gâh misk gibi saçlara el atar, tutup okşar.</p>

  <p class="normal">Dünya, bizi asla çuvala koyamaz; çünkü ben hurcumu Tebrizli Tanrı Şems’inin aşkıyla doldurdum.</p>

  <h3 class="h2baslik" id="calibre_toc_640">CCXXXVIII</h3>

  <p class="normal">A başsız-ayaksız kalan, başın bir hoş seme, şaşırıp kalmışsın; âşıkların halkasına git, onlara katıl da ebedî diri Tanrı’nın kapısına var.</p>

  <p class="normal">Çevgene benzeyen saçlarının yüzünden nice başlar top gibi yuvarlanıp duruyor; öylesine bir miske can bile hayran bir amber kesilmiş.</p>

  <p class="normal">Varlıktan çekindim, kendimden geçtim; hayran bir kulum köleyim, padişahı seyre daldım.</p>

  <p class="normal">Bir Yusuf’um, gönüller beni ister; fakat ben, çene topağındaki kuyuyu isterim; hem bu yola inanmışım, hem şaşkın bir kâfirim ben.</p>

  <p class="normal">O sarhoşla aynı şarabı içtim, o oltaya tutuldum; beni çekti çıkardı, şaşkınlık çemberinden fırladım, çıktım.</p>

  <p class="normal">A aklıyla büyüklere baş kesilen, a gönlü mermere dönen; bir kerecik de n’olur, şu hayran gözle bak.</p>

  <p class="normal">Yoksa kavgaya girişirim, başına işler açarım, hayranlık hançeriyim kanını dökerim senin.</p>

  <p class="normal">Âlemin kul köle kesildiği Tebrizli Tanrı Şems’inin devleti sayesinde hem aşk şişmanıyım, hem şaşırıp kalma âleminin arık, zayıf bir kulu.</p>

  <h3 class="h2baslik" id="calibre_toc_641">CCXXXIX</h3>

  <p class="normal">Eşim dostum, benim düşkünlüğümü inkâr etse bile gene de insaflıdır onlar; çünkü kahveye düşkünüm, kahve içmek, benim için şarttır, tövbe etmekse şanımdan değil benim.</p>

  <p class="normal">Reyhan, bilirsin ki kırık dökük saksılarda çok bulunur, nerde o kırık dökük kadeh, nerde o reyhan gibi güzel kokulu şarap?</p>

  <p class="normal">Gözpınarlarımdan akan yaşları kana bulasan rengi daha da artar, kızıllaşır, al kana döner.</p>

  <p class="normal">Peri yüzlü güzeller, Süleyman’ın meclisinde saf kurmuşlar; Davudî nağmelerle ötüşen güzel sesli kuşlar sanki.</p>

  <p class="normal">A Yusuf, kardeşlerim seni kınarsa hastalanırım âdeta; fakat hüzünlerimdeki illet de nice dertlere dermandır, nice hastalıklara şifa verir.</p>

  <p class="normal">Var, bir mektep çocuğunun kulağını çeker gibi aklın kulağını çek de pîr-i muganın emzikli sürahiyi döndürüp sarhoşlara sunduğunu gör.</p>

  <p class="normal">Benimle buluşmayı arzuladın, geldin, ayrılıktan kurtardın beni; ilk attığın adım nerde, ikinci defaki görüşün nerde?<sup class="calibre2"><sup class="calibre2"><a href="../Text/divanson_split_674.html#footnote-200-28" id="footnote-200-28-backlink">[28]</a></sup></sup></p>

  <h3 class="h2baslik" id="calibre_toc_642">CCXL</h3>

  <p class="normal">A gönül, edebinle otur, kötü huydan vazgeç; çünkü söylediğin, övdüğün şeyi edeple bulursun.</p>

  <p class="normal">Hâşâ, öyle bir sevdayı bu sofraya tutulmakla bulamazlar. Heyhat, öyle bir yüzü, yüzsüzlükle göremezler.</p>

  <p class="normal">Gözbebeği gibi gözün, görüşün ta içinde otur; a gönül, ne arıyorsan kendinde ara.</p>

  <p class="normal">Gölgede kalmayı istemiyorsan konudan komşudan, gölgesi olan her şeyden kaç; kendine bakma, kendini görme; çünkü sen, sendeki benlik, gözünde bitmiş bir kıldır âdeta.</p>

  <p class="normal">Denize gark olmuşsan şu toprakta ne diye yelip yortarsın? Deniz kıyısındaysan neden yüzünü yıkamazsın?</p>

  <h3 class="h2baslik" id="calibre_toc_643">CCXLI</h3>

  <p class="normal">Gül bana dedi ki: Dikende ne diye tutarsın da yumuşaklık ararsın? Dedim ki: Ya sen, bu sevdaya düşenler arasında ne diye bir aklı başında adamı arar, aktarırsın?<sup class="calibre2"><sup class="calibre2"><a href="../Text/divanson_split_675.html#footnote-200-29" id="footnote-200-29-backlink">[29]</a></sup></sup></p>

  <p class="normal">Dedi ki: Şu sevdada sevgilin kim? Onu göster bana. Dedim ki: Mademki gönül vermedin, âşık değilsin, sevgiliyi ne diye ararsın?</p>

  <p class="normal">Dedi ki: Hele sarhoşçasına bir lûtfet de meyhane yolunu göster. Dedim ki: Yürü, git, çocuksun sen, meyhanede ne yapacaksın?<sup class="calibre2"><sup class="calibre2"><a href="../Text/divanson_split_676.html#footnote-200-30" id="footnote-200-30-backlink">[30]</a></sup></sup></p>

  <p class="normal">Dedi ki: Ne kadar da kendinden geçmişsin, söyle, göster, ne biçim bir şarap içtin? Dedim ki: Git bre miskin, aklını başına al, ne arıyorsun sen?</p>

  <p class="normal">Dedi ki: Hangi gül bahçesidir ki ordan koku gelmez? Dedim ki: Sana bir koku gelmiyorsa gül bahçesini ne diye ararsın?</p>

  <p class="normal">Dedi ki: Vefa umanlar, uykuya dalmışlar, bir rüyadır görüyorlar. Dedim ki: Ne diye uyanıkken rüya hayaline düşer, onu arar durursun?</p>
</body>
</html>
