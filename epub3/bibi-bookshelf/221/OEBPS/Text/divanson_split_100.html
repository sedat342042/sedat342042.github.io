<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_76">SONRA BULUNAN ŞİİRLER</h2>

  <p class="normal">Dîvân, bundan sonra rubailere geçiyor, “Y” harfinin sonuna dek rubailer var. Sonra bir yaprakta dört gazel var. Bunlar herhalde sonradan bir başka dîvânda bulunup yazılmış. Bu dört gazelin biri mükerrer, üçünün tercemelerini sunuyoruz.</p>

  <h3 class="h2baslik" id="calibre_toc_3258">— D —<br class="chapter"/>
  I</h3>

  <p class="indentmetin">Eger dil ez gam-ı dunyâ codâ tevânîkerd</p>

  <p class="indentmetin">Neşât-o ayş be bâg-ı bakaa tevânîkerd</p>

  <p class="normal">Gönlü dünya gamından ayırman mümkünse, ölümsüzlük bağında neşelenmene, zevklenmene de imkân var.</p>

  <p class="normal">Riyazat suyuyla gusledersen, bütün gönül pisliklerini arıtırsın.</p>

  <p class="normal">Hevesler durağından iki adım ilerlersen, ululuk haremine konabilirsin.</p>

  <p class="normal">A gönül, anlamlar denizinde o inci yok mu… hani değer bakımından paha biçemezsin ona.</p>

  <p class="normal">Himmet eder de toprak durağında konak edinmezsen, yücelerin en yücesini durak edinirsin.</p>

  <p class="normal">Başını düşünce koynuna eğersen, geçmiş zamanlarını kaza edebilirsin.</p>

  <p class="normal">Fakat bu çevik yolcuların sıfatıdır; sense dünya nazeninisin, nerden aşacaksın bu yolu?</p>

  <p class="normal">Sen ne ecelin elini, ayağını bükebilirsin; ne dünyanın renginden, kokusundan geçebilirsin.</p>

  <p class="normal">Kötüler kötüsü benliğinle savaşabilirsen, gönülle can Rüstem’isin, erlerin sâkîsi.</p>

  <p class="normal">Aşk derdi, tutar da sende baş gösterirse, onun gamına düşer de bu dertle gönlünü sağ esen bir hale koyarsın.</p>

  <p class="normal">Şu anda nasıl-niçin dikenliğinden geçebilirsen, ona kavuşma cennetinde yayılır, gezersin.</p>

  <p class="normal">Devlet kuşunun soyundansan, kuzgun soyu değilsen, canında devlet kuşuna bir özlem belirir.</p>

  <p class="normal">Devlet kuşunun gölgesi Tebrizli Şems’tir; gayret et de o padişahın gönlüne gir, onun gönlünde yerin olsun.</p>

  <h3 class="h2baslik" id="calibre_toc_3259">— R —<br class="chapter"/>
  II</h3>

  <p class="indentmetin">Zi Şemsüddin-i mehdomî kadehvâr</p>

  <p class="indentmetin">Ki ender fiy’ şerâbî hest çün nâr</p>

  <p class="normal">Ulular ulusu Şemseddin’den bir kadeh sun; onda nar gibi bir şarap var.</p>

  <p class="normal">Şemseddin’i övüş sopasını yere at da Mûsa’nın sopası gibi ejderhâ olsun.</p>

  <p class="normal">Ulular ulusu Şemseddin’in sopası, bir uğurdan bütün büyüleri, bütün kerametleri yok eder gider.</p>

  <p class="normal">Yeni baştan anlam sarhoşlarını görürsün; sırların ta öte yanından çıkagelirler.</p>

  <p class="normal">Dört günceğiz sonra filân da geliyor deyin de o sarhoşlara benden selâm söyleyin.</p>

  <p class="normal">Deyin ki: Bedenim canımın ayağında diken; şimdicek ayağımdan o dikeni çıkarayım da geliyorum diyor.</p>

  <p class="normal">Diken ne de meydanda, fakat ayağım görünmüyor… ey işi gücü iyi dost bu iş, böyle tersine işte.</p>

  <p class="normal">Özü gizli de dünya meydanda; sanki özü dil de dünya söz.</p>

  <p class="normal">Gönülden bir sözdür doğar, yüz yüzü vardır; her yüzünden çengden çıkan ses gibi yüzlerce telden ses çıkar.</p>

  <p class="normal">Söz kalmaz, fakat gönülde söz doludur; dünya kalmaz, fakat Tanrı gene de vardır.</p>

  <p class="normal">* “Tanrı’nızız biz, gene de ona dönüp varanlarız” âyetinin sırrı zuhur edince o söz bitti gitti; fakat bu iş gönülde duruyor.</p>

  <p class="normal">Sen gönül sırrının sırrını ararsan, ulular ulusu Şemseddin sevgili olur sana.</p>

  <p class="normal">Fakat o istemedikçe arayamazsın onu; istemedi mi, inkâra bağlanır kalırsın.</p>

  <p class="normal">Şemseddin’in denizlerine düştün mü, sana artık ne az vardır, ne çok.</p>

  <p class="normal">O vakit sana karşı, dünyanın bütün ışıkları bir soluğa tutsak olmuş görünür.</p>

  <p class="normal">Bütün dünyaya ulular ulusu, seçilmiş Şemseddin’in sayesinde can bağışlarsın.</p>

  <p class="normal">Tanrı gibi hem sökersin, yırtarsın, hem dikersin, onarırsın… kaparsın, açarsın.</p>

  <p class="normal">Dilersen kendini gösterirsin, dilersen gizlenirsin.</p>

  <p class="normal">Herkesi, her şeyi çırılçıplak görürsün de yurt ıssının lûtfuyla seni kimsecikler görmez.</p>

  <p class="normal">Can dünyasında padişahlar padişahı olursun, bir padişahtan bir mağara elde edersin.</p>

  <p class="normal">Bütün övüncün ancak Şemseddin’le olur, onun kapısında mağara hizmetçisi kesilirsin.</p>

  <p class="normal">Boyuna Şemseddin, Şemseddin diyedur; Şemseddin’den gene Şemseddin’e feryat et.</p>

  <h3 class="h2baslik" id="calibre_toc_3260">— A —<br class="chapter"/>
  III</h3>

  <p class="indentmetin">Çün heme ışk-ı rûy-ı tust cumle rezâ-yı nefs-i mâ</p>

  <p class="indentmetin">Kofr şodest lâcerem terk-i hevâ-yı nefs-i mâ</p>

  <p class="normal">Özümüzün bütün razılığı, yüzüne karşı duyduğumuz aşktır; bu bakımdan da özümüzün dileğinden geçmek küfürdür bize.</p>

  <p class="normal">Mademki aşkınla dirildi, nefsimizle nasıl savaşa girişiriz? Nefsimizin haccı da kanlı bakışlarına ulaşmaktır, savaşı da.</p>

  <p class="normal">Nefsimizin yeri yurdu, ikiye bölünmüş büklüm büklüm saçlarındır; bu yüzden nefsimizden ancak bir gölgedir beliren.</p>

  <p class="normal">Aşk öylesine bir ateş yaktı, yandırdı ki abıhayat bile ondan utanmada… Sor bakalım, kimin için yalımladı bu ateşi? Nefsimiz için.</p>

  <p class="normal">On sekiz bin neşe, zevk âlemi gösterildi de nefsimiz ancak senin güzelliğine karşı coştu, ancak onu istedi.</p>

  <p class="normal">Tamu kâfirlerin yeri, uçmak müminlerin… aşk âşıklar için; yok olmaksa nefsimize değer ancak.</p>

  <p class="normal">Vefa gerçeğinin temeli, razılık özetinin sırrı, canın ıssı Şemseddin’dir, nefsimizin arılığı bizim.</p>

  <p class="normal">Binlerce misk bedenlinin güzel kokulu canına karşılık, nefsimizin gözleri aydın olsun diye Tebriz toprağından sürmeler geliyor bize.</p>

  <h3 class="h2baslik" id="calibre_toc_3261">— N —<br class="chapter"/>
  IV</h3>

  <p class="indentmetin">Mübârek bâd ber mâ in Ferîdûn</p>

  <p class="indentmetin">Ki gerded pâdşâh-ı din Ferîdûn</p>

  <p class="normal">* Bu Ferîdûn kutlu olsun bize; Ferîdûn din padişahı olacaktır çünkü.</p>

  <p class="normal">Gökteki Ay gibi parlaktır, apaydındır; Mısır ülkesi gibi şeker mi şekerdir; tatlı mı tatlıdır Ferîdûn.<sup class="calibre2"><a href="../Text/divanson_split_184.html#footnote-900-83" id="footnote-900-83-backlink">[83]</a></sup></p>

  <p class="normal">Devlet yağız atına eyer vurur da kutluluk meydanında top-çevgen oynar Ferîdûn.</p>

  <p class="normal">Tümden güneş, tümden arılık olarak, kinden arı bir halde devlet burcundan Ay gibi doğdu Ferîdûn.</p>

  <p class="normal">Yücelik, oturamaklılık kılıcıyla gam Dahhâk’ının boynunu keser Ferîdûn.</p>

  <p class="normal">Tanrı’ya hamd olsun ki şimdi devlet köşkünde mevkileri arttırır, töreler kor Ferîdûn.</p>

  <p class="normal">Tarih bakımından yetmişinci yılda, salı günü anasından doğdu Ferîdûn.<sup class="calibre2"><a href="../Text/divanson_split_185.html#footnote-900-84" id="footnote-900-84-backlink">[84]</a></sup></p>

  <p class="normal">Aylardan Zi’lk’adeydi, sekizinci günüydü, sabah namazından iki saat sonra dünyaya geldi Ferîdûn.<sup class="calibre2"><a href="../Text/divanson_split_186.html#footnote-900-85" id="footnote-900-85-backlink">[85]</a></sup></p>

  <p class="normal">Husrev’in belinden geldi; bu bakımdan da Şirin gibi sevimli olur Ferîdûn.</p>

  <p class="normal">Anadan da soylu soplu bir padişahtır, babadan da… Kara gözlü huriler gibi cennetten geldi Ferîdûn.</p>

  <p class="normal">Akıllanınca, boy atınca bu şiirimi beğenir Ferîdûn.</p>

  <p class="normal">Ömrü binlerce yıl uzasın; sen de âmin de ey Ferîdûn.</p>

  <p class="normal">Dîvân’da bundan sonra, bahirlerde bulunmayan ve herhalde sonradan ele geçen bir nüshada bulunan gazeller yazılıyor. Biz de aynı tertiple tercemeye devam ediyoruz:</p>

  <p class="normal">“Ey aşkı, kutluluk göğünde uçanlara kol kanat veren”den kalanlar.</p>

  <p class="normal">(c. I., Bahr-i Recez) “müstef’ilün müstef’ilün müstef’ilün müstef’ilün”</p>

  <h3 class="h2baslik" id="calibre_toc_3262">— A —<br class="chapter"/>
  V</h3>

  <p class="indentmetin">Fîmâ terâ fîmâ terâ yâ men yerâ ve lâyurâ</p>

  <p class="indentmetin">El-ayşu fî eknâfinâ val’l-mavtu fî erkâninâ</p>

  <p class="normal">Ey gören, fakat görünmeyen; görüyorsun ya, zevk, neşe çevremizde, ölümse temellerimizde.</p>

  <p class="normal">Bizi kendine yaklaştırırsan ne mutlu bize; bizden gizlenirsen eyvahlar olsun bize.</p>

  <p class="normal">Övünçlerle kalbimden seni çağırdım ey her yerde hazır, nazır olan… ey kerem sahibi, ey suçları örten, aşağılık halimize acı, lûtfet bize.</p>

  <p class="normal">Ben gidiyorum, sense şu yolda, bu yerde balçığa kakılıp kalmışsın… fakat bir rızık gelirse yarısı bana, yarısı sana.</p>

  <p class="normal">Suyun dışındaki gemi nasıl yürür gider? Fakat alıcıya da, satıcıya da bol bol inciler geliyor.</p>

  <p class="normal">Bol bol inciler geliyor; değirmi Ay geliyor; pek yakınlarda göz ışığı geliyor işte.</p>

  <p class="normal">Güzelce topluluğa gir, şekerden başka bir şeye ayak basma… o cana can katan parmaklarla şarap sağrağından başka bir şeyi tutma.</p>

  <h3 class="h2baslik" id="calibre_toc_3263">— N —<br class="chapter"/>
  VI</h3>

  <p class="indentmetin">Ey dil şikâyethâ mekon tâ neşneved dildâr-ı men</p>

  <p class="indentmetin">Ey dil nemîtersî meger ez yâr-i bî zinhâr-ı men</p>

  <p class="normal">A gönül, şikâyetler etme de sevgilim duymasın; aman nedir bilmeyen sevgilimden korkmuyor musun yoksa a gönül.</p>

  <p class="normal">A gönül, kanıma girme; Ceyhun’a dönmüş gözyaşlarıma dalma… yoksa geceleyin sehere dek sürüp giden feryatlarımı duymadın mı ki?</p>

  <p class="normal">Hatırına gelmiyor mu? Hani bir gün konuşurken artık demişti; benim gül bahçemi düşünme.</p>

  <p class="normal">Kendi miktarını bil, şu gül bahçesinin adını anma; benim dikenimi biliyorsun ya, bu yetmez mi sana?</p>

  <p class="normal">Dedim ki: Canıma aman ver; şimdicek başım ağırlaştı, a şarap sunan sâkîm, bana şarap sunmanı istiyorum.</p>

  <p class="normal">Güldü de, peki ama dedi, aşırı gitme; gidersen a benim sarhoşum, a benim ayığım, başın böylece döner durur.</p>

  <p class="normal">Lûtfedeceğini görünce ayaklarına kapandım da sen bana yâr olmazsan dünyada yaşamam ben dedim.</p>

  <p class="normal">Dünyada kalma, yok ol da apaçık yüzümü gör; böyle olmasını istiyorsan öyle ol; bil ki yokluktadır benim işim dedi.</p>

  <p class="normal">Senin tuzağındayım, kadehin olmadıkça nasıl yiterim… canımı al da bir kadeh sat; ondan sonra seyret benim pazarımı dedim.</p>

  <h3 class="h2baslik" id="calibre_toc_3264">— V —<br class="chapter"/>
  VII</h3>

  <p class="indentmetin">Dil dî herâb-o mest-o hoş her sû hemîoftâd ezo</p>

  <p class="indentmetin">Der golboneş con sed zebon çün sovsen-i âzâd ezo</p>

  <p class="normal">Dün onun yüzünden yıkılmıştı gönül; her yana düşüp durmadaydı; gül bahçesinde can yüz dilli süsen gibi yüzlerce dile sahip olmuştu.</p>

  <p class="normal">Gönüller onun dudaklarından ebedî olarak Husrev gibi Şirinleşmiş, tada tuza batmış… fakat bir zamancağız gizlendi mi, onun yüzünden Ferhad gibi feryada başlarlar.</p>

  <p class="normal">Külhana benzeyen tabiatta ansızın bir halife yüz gösterdi; müminler emîrinin yüzünden yüzlerce Bağdat’a övünç oldu.</p>

  <p class="normal">Göklerde melekler, onun ışığıyla noksan sıfatlardan arı olduğunu söylerler, bu tespihten zevk alırlar… bütün ibadet edenlerin canları, onun yüzünden kılavuzluk gözüne, yolculuk ışığına kavuşur.</p>

  <p class="normal">Yüz binlerce can onun çevresinde; oysa Ay gibi ortada… sarhoş bir halde salına salına gitmede, kem gözler görmesin onu.</p>

  <p class="normal">Ay’ın on dördünün ışıkları, onun yüzünden bir ışık… amber saçlar da o şimşad boylunun büklüm büklüm saçlarından bir iz.</p>

  <p class="normal">Aşk padişahının ordusu yüzünden bir dünya yıkılıp gitse, o padişah yıkılan bir dünya yerine yüzlerce canlara can olan dünya kurar.</p>

  <p class="normal">O bakışlar, âşıklara zulmeder ama adaleti iki dünyaya da güzellik vermiştir, alım vermiştir.</p>

  <p class="normal">Şu yeryüzü, bu güzeller padişahının ondan doğduğunu zerre kadar anlasaydı, nazlanır, ululanırdı da gökyüzüne ayak basardı.</p>

  <p class="normal">Akıl küstahlık etti de kapısına koştu, fakat yaralandı gitti… can o yarayı görünce edep bakımından ona hoca kesildi.</p>

  <p class="normal">Onun yüzünden putlara da, put yapanlara da yüzlerce gürültü düştü; hepsi de onun yüzünden feryat ederek ellerini göğe açtılar.</p>

  <p class="normal">Bu ne biçim güneş ki dediler, felekten bu güzelliği elde etmiş… şu abıhayat onun yüzünden nasıl da böyle bir deniz oldu da coştu, köpürdü.</p>

  <p class="normal">Onun şu aşkı sonunda can gelininin perdesini yırttı da bütün âlem varından yoğundan geçti, ona damat oldu.</p>

  <p class="normal">Ulular ulusu Şemseddin’in eyer örtüsünü başına koyan kişi, öylesine yüceldi ki, ululuğu yüzünden Cebrâil bile onun kapısında kanadını açamaz oldu.</p>

  <p class="normal">Sırrını daha tez açar da can Tebriz’inin gözleri görür; ona haset edenlerin görmeyen gözlerini de kör eder gider.</p>

  <p class="normal">“Nice demdir toprağımıza katre katre, yudum yudum öylesine şarap döktü ki”den kalanlar.</p>

  <p class="normal">(c. I., Bahr-i Muzâri Arîz) “müstef’ilün feûlün müstef’ilün feûlün”</p>

  <h3 class="h2baslik" id="calibre_toc_3265">— D —<br class="chapter"/>
  VIII</h3>

  <p class="indentmetin">Ey dil eger kem âyî kâret kemâl gîred</p>

  <p class="indentmetin">Morget şikâr gerded seyd-i helâl gîred</p>

  <p class="normal">A gönül, az söylersen işin olgunlaşır; kuşun avlanmaya koyulur, avın helâl olur gider.</p>

  <p class="normal">Ay, Güneş’in gölgesinde su gibi akar, koşar… yeniay haline girer ama derken dolunay olur gider.</p>

  <p class="normal">Gerçek yolunda hayali terk eden kişi, hayal gibi gönüllerde konak tutar.</p>

  <p class="normal">Nerde “Gerçekten de Tanrı’ya döndürdüm yüzümü” diyen Halil? Kulağı burulacak can, ayaklar altına düşer.</p>

  <p class="normal">Lahnaya dönmüş yüzünü kızıl boyalarla boyar ama kokusu berbat eder onu, rengi de çıkar gider.</p>

  <p class="normal">Yüzünü yüzüne koyma da padişahlar padişahı yüzünü Güneş gibi ululuk ışığıyla ışıklandırsın.</p>

  <p class="normal">Güneş’in de yeri mi? Öyle kişinin yüzünün ışığı, gökyüzünde yüzlerce Güneş’i, yüzlerce Ay’ı halden hale sokar.</p>

  <p class="normal">Dünyanın ilk kocalarına bak da gör, ne haldeler onlar? Bu delili anlayan, bilen, hiç onun cilvesine aldanır mı?</p>

  <p class="normal">Yüz binlerce akıllıyı çuvala sokmuş o… nerde bir olgun akıl ki çuvalı bıraksın.</p>

  <p class="normal">Tanrı, yanağı güzellerin yanaklarına bir yazı yazmıştır… fakat bu yazıya, şu bene alınan, aldanan kişi, o yazıdan da kara bahtlıdır.</p>

  <p class="normal">Yazı bulutundan çık dışarıya; dayıdan, amcadan ayrıl… ayrıl da Ay her akşam senin yüzüne baksın, kutlu fallar açsın.</p>

  <h3 class="h2baslik" id="calibre_toc_3266">— Ş —<br class="chapter"/>
  IX</h3>

  <p class="indentmetin">On meh ki hest gerdon gerdân-o bî karâreş</p>

  <p class="indentmetin">V’on con ki hest in con vin akl musteâreş</p>

  <p class="normal">Şu Ay var ya, gökyüzü onun yüzünden dönmede, onun yüzünden kararı yok… şu can var ya, bu can da onun iğreti verdiği bir şey, bu akıl da.</p>

  <p class="normal">O, her solukta canlara yeniden yeniye dileklere koyulma hızı verir… fakat bu dilek hızını onun dileği kırar, döker.</p>

  <p class="normal">Ben ne beden bilirim, ne can; ne bunu bilirim, ne onu… yalnız dünyada onun mahmur gözleri gibi gözler var mı? Bunu da bilmem ben.</p>

  <p class="normal">O gündüze benzer yüzü, o gönüller aydınlatan rengi… o tövbeleri yakıp yandıran lûtfu, o bahara benzeyen huyu husu bilmem de bilmem.</p>

  <p class="normal">Aşkı, tövbenin belâsıdır; tövbeye lâyığını vermiştir… tövbeleri yiyip sömüren aşkına karşı tövbeyi anmanın da yeri mi?</p>

  <p class="normal">Dostu da onun yolunu vurmada, düşmanı da… bu bakımdan onun eteğine sımsıkı sarılmışız biz.</p>

  <p class="normal">Onun kadehini aldıktan, o kadehin dönüşünü, birbir dostlara sunuluşunu gördükten sonra, cefasını çekmek değer mi değer… Değil mi dostun kulağına yapıştın, öpedur küpesini.</p>

  <p class="normal">Ben saçlarının halkalarını aşkla sayıp duruyorum; yoksa kim o halkaların sınırını bulur, sayısını bitirebilir?</p>

  <p class="normal">Gönül, sayılı solukla lûtuflarını sayıp dökmede… ey onu ağlaya inlete öldüren, sen de lûtfet, bir can bağışla ona.</p>

  <h3 class="h2baslik" id="calibre_toc_3267">X</h3>

  <p class="indentmetin">Ruhîst bî neşan-o mâ garka der neşâneş</p>

  <p class="indentmetin">Ruhîst bî mekân-o ser tâ kadem mekâneş</p>

  <p class="normal">İzi belirmeyen bir can var; biz onun izine dalmışız, eserine batmış gitmişiz… Mekânsız bir can var; fakat baştan ayağa dek her yerimiz onun mekânı.</p>

  <p class="normal">Onu bulmak istiyorsan bir soluk arama onu; bilmek istiyorsan bir soluk bilme onu.</p>

  <p class="normal">Onu gizli gizli ararsan apaçık oluşundan uzaksın demektir; fakat apaçık ararsan, bu sefer de gizliliğini görmezsin, perde altında kalır gidersin.</p>

  <p class="normal">Bir kesin delil elde eder de apaçıktan da, gizliden de çıkarsan, bir hoşça ayaklarını uzat da onun amanını elde ederek uyu gitsin.</p>

  <p class="normal">Sen yol yürümeyi bıraktın mı, canın yürümeye koyulur… o zaman onun canından, onun rûhundan ne rahmetler gelir sana, ne rahmetler.</p>

  <p class="normal">A canını hapseden, ne vakte dek dizgin kasacaksın? Sür atını onun dünyasına; ama sıçratma sakın onu.</p>

  <p class="normal">Bedenin körlüğünü göz önüne al da hırsa düşmeden ayağını bas; çünkü beden, hırsı yüzünden ona terceman olamaz.</p>

  <p class="normal">İki somun için aşağılık kişiler gibi ne vakte dek koşacaksın? Üç yudum ekmek için ne zamana kadar onun kılıcını yiyeceksin?</p>

  <h3 class="h2baslik" id="calibre_toc_3268">XI</h3>

  <p class="indentmetin">Der ışk-ı âteşîneş âteş behord âteş</p>

  <p class="indentmetin">Bî çehre-i hoş-ı o der hoş hezâr nâheş</p>

  <p class="normal">Onun ateşli aşkıyla ateş bile, ateşler yemiş… onun güzelim yüzü olmayınca güzellik, hoşluk, binlerce çirkinliğe, binlerce kötülüğe uğramış.</p>

  <p class="normal">Yürek senin yüzünden şahrem şahrem, otur da kebap ye… kan, şarap gibi coşmada, otur da şarap iç.</p>

  <p class="normal">Bir kulağımı şarap tutmuş, çekiyor; öbür kulağımı da o çekmede… A gönül bu çekişme arasında otur da şarap içmeye bak.</p>

  <p class="normal">Altı yöne tesir edip iş gören yedi yıldızdır ama ey aşk, sen bu altı yönden, yedi yıldızı da tuttun, çekip yırttın, bir yana attın gitti.</p>

  <p class="normal">Ben, kimi Güneş gibi yüzlerce Ay’a sermaye bağışlamadayım; kimi de Ay gibi sevgilinin yüzünden Ay gibi eriyip gedilmedeyim.</p>

  <p class="normal">Bir münkir aşktan kaçarsa bu görülmemiş bir şey değildir ki… Gözü sulanan adam güneşe bakamaz.</p>

  <p class="normal">Gerçekten de yokluğunuzdan dolayı vefanın başı dönmede… gerçekten de sevginin yüzünde gözyaşlarımdan izler var.</p>

  <p class="normal">Gönül sana kavuşup sesini duymadıkça nasıl sabretsin… kulak sana ulaşıp haydamanı duymadıkça nasıl yücelsin, esenleşsin?<sup class="calibre2"><a href="../Text/divanson_split_187.html#footnote-900-86" id="footnote-900-86-backlink">[86]</a></sup></p>

  <h3 class="h2baslik" id="calibre_toc_3269">— M —<br class="chapter"/>
  XII</h3>

  <p class="indentmetin">Âlem girift nûrem benger be çeşmhâyem</p>

  <p class="indentmetin">Nâmem behâ nehâdend gerçi ki bî behâyem</p>

  <p class="normal">Işığım dünyayı kapladı; bir gözlerime bak… değerim yok ama adımı değer taktılar.</p>

  <p class="normal">O lokmayı kimse yememiştir, kimse bir zerresini bile alıp götürmemiştir… hal böyleyken şu yüceliğe bak ki ben boyuna çiğneyip durmadayım o lokmayı.</p>

  <p class="normal">Gökyüzü, Arş, Kürsî, halktan iyiden iyiye uzaktır ama ben uyanıkken de ağar dururum oralara, uyurken de.</p>

  <p class="normal">Orası ışık dünyası, hem huriler var orda, hem köşkler var; neşe yeri, düğün dernek meclisi orası… ordan kalkıp da kendime gelemem ben.</p>

  <p class="normal">Cebrâil perdeci, erler de bu perdenin ardında… ben o erlerin halkasına yüzük taşı kesilmişim; tutup da yüzük halkası olamam.</p>

  <p class="normal">İsa, Mûsa’nın eşi; Yunus, Yusuf’un dengi… Ahmed’se yapayalnız oturmuş; yâni ben onlardan ayrıyım diyor.</p>

  <p class="normal">Anlam denizi aşktır; her birisi o denizde bir balık… Ahmed’se denizdeki inci; işte şuracıkta; gösterip duruyorum sana.<sup class="calibre2"><a href="../Text/divanson_split_188.html#footnote-900-87" id="footnote-900-87-backlink">[87]</a></sup></p>

  <p class="normal">“Meyhane dilberi bizi eve çağırmaya geldi”den kalanlar.</p>

  <p class="normal">(c. II., Bahr-i Hezec Ahrab) “mef’ûlü mefâîlün mef’ûlü mefâîlün”</p>

  <h3 class="h2baslik" id="calibre_toc_3270">— T —<br class="chapter"/>
  XIII</h3>

  <p class="ortayazi">“Tercî-i Bend”</p>

  <p class="indentmetin">Bâz in dil-i ser-mestem dîvâne-i on bendest</p>

  <p class="indentmetin">Dîvâne kesî bâşed k’o bî dil-o peyvendest</p>

  <p class="normal">Gene şu deli gönlüm o bağla bağlanmış benim… fakat asıl deli o kişidir ki gönül nedir bilmez, bir bağla da bağlanmamıştır.</p>

  <p class="normal">Sarhoş o kişidir ki kendinden haberi yoktur; arifse bizim gönlümüzdür; sayıya, sınıra sığmaz çünkü.</p>

  <p class="normal">O padişahın yüzük halkasının taşıyım ben… a kör, bana bak; gülüm ben, padişahsa şeker.</p>

  <p class="normal">Ne topraktanım, ne yelden; ne ateştenim, ne sudan… herkesin, adına and içtikleri var ya, tümden o oldum ben.</p>

  <p class="normal">Ben o Ay’a İsa kesildim, göklerden geçtim, ağdım… sarhoş Mûsa’yım ben, şu yamalı hırkamın içinde Allah var.</p>

  <p class="normal">Deli divaneyim, sarhoşum; beden kadehini kırmışım… öğüt dinlemem ben; benim yerim, benim lâyığım bağlanmaktır.</p>

  <p class="normal">Meyhane rindiyim, neden sûfî olacakmışım? Kadehi kim yeter bulmuş, kim kadehle hoş bir hale gelmiş, ne diye şarap içecekmişim?</p>

  <p class="normal">O denize batmış, boğulmuşum; neden katre olayım ki? Canım da diri, gönlüm de; neden ölü olayım ki?</p>

  <p class="normal">Beden şu külhanda yatmış uyumuş ama can o gül bahçesine gitmiş… Benim yerim yurdum yokken şu neyi inleten de kim?</p>

  <p class="normal">Kendimden çekindim, Ay devrinden kaçtım… Arş’a sefer ettim, bir şaşılacak şekle büründüm.</p>

  <p class="ortayazi">*</p>

  <p class="normal">Davulla, sancakla, fermanla sarhoş bir halde, gazel okuya okuya, ezel sırlarını araya araya gene geldim o padişahın katından.</p>

  <p class="normal">Gene şu deli gönül zincirini koparmada… gene şimşek gibi çakıp parlamada, arslan gibi coşup kükremede.</p>

  <p class="normal">Canım beden yayından ok gibi fırlayıp uçmada, gönlüm Terazi burcunun yücesinde Ay gibi parlamada.</p>

  <p class="normal">Can, Ken’an Yusuf’udur; beden kuyusuna düşmüş… gönül, bağın bahçenin bülbülüdür; şu yıkık bedene düşmüş.</p>

  <p class="normal">Sarhoşlukla yasemin gibi düşüp kalkmadayım… o çevgenin yüzünden meydanda top gibi yuvarlanmadayım.</p>

  <p class="normal">Padişahlar padişahıyım; hem oyum ben, hem buyum… padişahın haznedarıyım, haznesiyim; incilerle, mercanlarla dopdoluyum.</p>

  <p class="normal">* Padişahlar padişahının yanındayım; hem kulum, hem padişah… Allah’la bile bulunduğum yere Cebrâil nerden sığacak?</p>

  <p class="normal">Çıplak köpek gibi yamalı hırkaya da bürünsen, halkın kanını içmedesin, halkı paralamadasın sen.</p>

  <p class="normal">O öküzlerin ahırını ne diye yurt edinirsin? Yoksul ol, öylesine bir hakanın toyunda kurban ol gitsin.<sup class="calibre2"><a href="../Text/divanson_split_189.html#footnote-900-88" id="footnote-900-88-backlink">[88]</a></sup></p>

  <p class="normal">Ahmed, böyle beti benzi sararmış, sarhoş bir halde beni görürse gözlerimi öper, ben de ayaklarına kapanırım onun.</p>

  <p class="ortayazi">*</p>

  <p class="normal">* Bugün Ahmed benim, ama bıldırki Ahmed değil… Bugün Zümrüdüanka benim, yemsiz kalmış kuşcağız değilim.</p>

  <p class="normal">Bir padişah var ki bütün padişahlar katırcı kesilmiş ona… bugün benim o padişah; geçen günün padişahı değilim ben.</p>

  <p class="normal">Allahlık şerbetinden, Ene’l-Hak’lık şarabından herkes kadehle içti, bense küplerle, fıçılarla içtim.</p>

  <p class="normal">Ben canlar kıblesiyim, ben gönüller Kâbe’siyim… Arş’ın mescidiyim ben, cuma mescidi değilim.</p>

  <p class="normal">Sâf aynayım ben, kararmış, sırı dökülmüş ayna değilim… Turusîna’nın gönlüyüm ben, kinlerle dolu gönül değilim.</p>

  <p class="normal">Ebedî sarhoşum; üzümün, bağın sarhoşu değil… can lokması yerim ben, tarhana çorbası içmem.</p>

  <p class="normal">Öylesine bir yüceliğin doğanıysan nerde padişahlara değer kolun kanadın? Ayı değilsen, neden maymun kılığındasın böyle?</p>

  <p class="normal">A gümüş bedenlinin özlemiyle sararıp altına dönen, sen altına âşıksın, altınsa benim rengime âşık.</p>

  <p class="normal">Âlem tekkesinde, dünya medresesinde benim gönlü sâf sûfî; yün hırka giyen sûfîlerden değilim ben.</p>

  <p class="normal">Sus artık, yeter; sır perdelerini pek o kadar yırtma; çünkü bize sınıkları onarmak, sırları örtmek yaraşır.</p>

  <h3 class="h2baslik" id="calibre_toc_3271">— H —<br class="chapter"/>
  XIV</h3>

  <p class="indentmetin">Her mûy-ı men ez ışkat beyt-o gezelî geşte</p>

  <p class="indentmetin">Her uzv-ı men ez zevkat humm-ı eselî geşle</p>

  <p class="normal">Aşkınla her kılım bir beyit kesilmiş, bir gazel olmuş… senin tadından her uzvum, bir bal küpü haline gelmiş.</p>

  <p class="normal">Yüzün Koç burcundaki Güneş; huyun bal denizi… güneşinin her zerresi, ibadete koyulmuş bir er.</p>

  <p class="normal">Şu gönül, havana uymuş da sevginle gönlünü havalara kaptırmış… şu can, yüzünü görmüş de Koç burcu olmuş.</p>

  <h3 class="h2baslik" id="calibre_toc_3272">XV</h3>

  <p class="indentmetin">On ışk-ı ceger-hore kez hon şeved o ferbeh</p>

  <p class="indentmetin">Ey bâr-ı Hodâ ber mâ nermeş kon-o rehmeş deh</p>

  <p class="normal">O ciğerler yiyen aşk, kanla semirir… yarabbi, bize karşı yumuşat onu, merhamet ver ona.</p>

  <p class="normal">Kan dökmediği gün bir zahmettir belirir onda; âşıkın ciğerinden başka hiçbir şeyle iyileşmez o zahmet.</p>

  <p class="normal">Oka benzer bakışını gördüm; can dedi ki: Ne de devlet; o zıhın çekişiyle yay gibi doluyum ben, dolu.</p>

  <p class="normal">Kara topraktım, yoklukta gizliydim… aşkın mezarımın başına geldi de hadi kalk, sıçra dedi.</p>

  <p class="normal">Sesinden sıçradım, kalktım; senin zamanında yaşıyorum; sen de ahitleş benimle, vefa et ahdine, köyde sensin ağa.</p>

  <p class="normal">Kendinde olmaksızın karşıma geç, otur; beni de kendimden geçir de ne uluyu düşüneyim, ne küçüğü.</p>

  <p class="normal">Satranç tahtasında yayayım ben, at istemiyorum; sana mat olmuş gitmişim; padişahım, yanağını yanağıma koy.</p>

  <p class="normal">A İsa soluklu Yusuf, para olsa da gam var, olmasa da… sen Cem’in kadehini getir; vallahi de sâkî sensin.</p>

  <p class="normal">Gönlü ayna gibi sâf bir hale sokan şarabı sun; cumartesiye, perşembeye vaad etmeyi bırak.</p>

  <h3 class="h2baslik" id="calibre_toc_3273">— Y —<br class="chapter"/>
  XVI</h3>

  <p class="indentmetin">Kad eskerenî Rabbî min kahvati midrârî</p>

  <p class="indentmetin">Va’stagrakanî’s-sâkıy min nâilihî’l-cârî</p>

  <p class="normal">Rabbim buluttan boşanırcasına sundukça sundu bana şarabı da sarhoş etti beni. Sâkî, akıp duran lûtuflarına gark etti beni.</p>

  <p class="normal">A bana ululuklar veren, a benim vesveselerimi gideren şarap, buraya ancak sırlarımı açığa vurasın diye geldim ben.</p>

  <p class="normal">Aşk beni zahmetlere uğrattı; sevda şifa bulmadı gitti; fakat ömrüm de onunla yüceldi, öcümü de onunla aldım.</p>

  <p class="normal">Sun ey sâkî, kalan şarabından sun… göğsümü işaret etme; seninim ben a geçip giden dost.</p>

  <p class="normal">Bineklerinize bindik, muradımıza erdik; bağışlarınızı aldık da cömert olduk… kim sizinle buluşur da kutluluğa ererse, hiçbir zarar veren hayvan ısıramaz artık onu.</p>

  <p class="normal">Çevremizde haller var; gözümüz açıldı ona… Işık elbiselerine büründük; süsümüz gitmez artık.</p>

  <p class="normal">A benim kulağım, mumum… a benim sarhoşluğum, şükrüm… a şarabım benim, canım benim; senden başka kim varsa yabancı bana.<sup class="calibre2"><a href="../Text/divanson_split_190.html#footnote-900-89" id="footnote-900-89-backlink">[89]</a></sup></p>

  <p class="normal">“Şütürün adı Türkçede nedir? Söyle, deve de”den kalan.</p>

  <p class="normal">(c. II., Bahr-i Muzâri Ahrab-ı Mekfûf) “mef’ûlü fâilâtü mefâîlü fâilât”</p>

  <h3 class="h2baslik" id="calibre_toc_3274">— T —<br class="chapter"/>
  XVII</h3>

  <p class="indentmetin">Benmây roh ki bâg-o golistânem ârzûst</p>

  <p class="indentmetin">Bogşây leb ki kand-i ferâvânem ârzûst</p>

  <p class="normal">Yüzünü göster ki bağ bahçe görmek, gül bahçesi seyretmek istiyorum… Dudaklarını aç ki bol bol şekerler istiyorum ben.</p>

  <p class="normal">A güneş, bulut perdesinden sıyrıl da göster yüzünü… o parıl parıl parlayan yüzünü görmek istiyorum ben.</p>

  <p class="normal">Havandan gene doğan kuşlarını çağıran davulun sesini duydum da tekrar geldim; padişahın bileğini istiyorum ben.</p>

  <p class="normal">Senin güzelliğin varken, senin yüzün dururken bağı bahçeyi, dağı, ovayı dilersem, ölümsüz cennetteyken çölleri istiyorum demektir.</p>

  <p class="normal">Nazla bundan fazla incitme beni, git dedin… İşte o fazla incitme demen var ya, o sözü istiyorum ben.</p>

  <p class="normal">Kimi topluyum, kimi dağınık… bu iki halde de ümidim var; o topluluk mumunu, o dağınık saçları istiyorum ben.</p>

  <p class="normal">Can, gülüşlerle dolmuş ama gene de korkudan yummuş dudaklarını; o gonca gibi gizli gülüşü istiyorum işte.</p>

  <p class="normal">Bu kul kendinden geçmiş de sevgilinin eteğine sarılmış; dost da kulağını tutmuş; oysaki yakama yapışmasını istiyorum ben.</p>

  <p class="normal">Yol yok, izin yok diye dudak ısırışın, o kapıcının nazlanışı, öfkesi, sertliği yok mu; onu istiyorum ben.</p>

  <p class="normal">Bir elimde şarap kadehi, öbür elimde sevgilinin saçları… böylece meydanın ortasında dönüp oynamak istiyorum ben.</p>

  <p class="normal">Halkın bozuk düzen düşüncelerinden gönlüm sıkıldı; bana yoldaş ol; dağa çıkmak, ovaya gitmek istiyorum.</p>

  <p class="normal">Dün şeyh, elinde fener, bütün şehri dönüp dolaşmadaydı; şeytanlardan, canavarlardan usandım; insan arıyorum diyordu.</p>

  <p class="normal">Biz de aradık, bulunmuyor dediler; o bulunmayan var ya dedi; işte onu istiyorum ben.</p>

  <p class="normal">Müflisim ama öyle küçücük akıyk istemem; ucuz; fakat eşi bulunmaz akıyk madeni istiyorum ben.</p>

  <p class="normal">Gözlerden gizlenmiş, fakat bütün gözler ondan… o apaçık gizli sıfatı istiyorum.</p>

  <p class="normal">Bülbülden daha fazla söylemedeyim, şakımadayım ama aşağılık kişilerin hasedinden, kıskançlığından korkuyorum; ağzıma mühür vurmuşum; oysaki feryat etmek istiyorum.</p>

  <p class="normal">Halkın su içmek, ekmek yemek için ağlayıp şikâyet etmesi ne vakte dek sürecek? O hay-huyu, sarhoşların naralarını istiyorum ben.</p>

  <p class="normal">* Şu rebâb, beklemekten öldüm diyor, Osman’ın elini, kucağını; mızrabını istiyorum ben.</p>

  <p class="normal">Ben de aşk rebâbıyım, aşkım rebâpçı… Rahman’ın lûtuflarındaki o rahmeti istiyorum ben.</p>

  <p class="normal">A nazik çalgıcı, bu gazelin geri kalanını, istediğim gibi sen say dök artık.<sup class="calibre2"><a href="../Text/divanson_split_191.html#footnote-900-90" id="footnote-900-90-backlink">[90]</a></sup></p>

  <h3 class="h2baslik" id="calibre_toc_3275">XVIII</h3>

  <p class="indentmetin">Benmây roh ki rûy-ı golistânem ârzûst</p>

  <p class="indentmetin">Bogşây leb ki kand-i ferâvânem ârzûst</p>

  <p class="normal">Yüzünü göster, gül bahçesinin yüzünü görmek istiyorum; dudaklarını aç; bol bol şekerler istiyorum ben.</p>

  <p class="normal">Sevgili, yüzündeki örtüyü aç; o parıl parıl parlayan yüzü görmek istiyorum ben.</p>

  <p class="normal">A sevgilinin yeşilliğinden esip gelen güzelim yel, bana es… gül bahçesini, bağı bahçeyi istiyorum ben.</p>

  <p class="normal">Nazla, bundan fazla incitme beni, git dedin… işte o fazla incitme demen var ya, o sözü istiyorum ben.</p>

  <p class="normal">Havandan gene doğan kuşlarını çağıran davulun sesini duydum da tekrar geldim, padişahın bileğini istiyorum ben.</p>

  <p class="normal">Beni mahmurlaştır da darmadağın sözler söylet, zevkten perperişan sözler söylemek istiyorum.</p>

  <p class="normal">A Ay, aşkının derdi eteğimi tuttu; a Zühre, Isfahan makamından nağmeler istiyorum ben.</p>

  <p class="normal">Görünen bedenimi sen yıktın; içimi sen kebap ettin… görünüşümle görünen, içimde gizli olan o belirtileri, o izleri istiyorum ben.</p>

  <p class="normal">Sen katımdasın da ben canı seyretmeye gideyim; bu, ölümsüz cennette çöllere düşmeyi istemektir ancak.</p>

  <p class="normal">A padişah Salâhaddin, sensiz alımımız, varımız yoğumuz yok bizim; senden başka ne varsa onu, istemiyorum ben.<sup class="calibre2"><a href="../Text/divanson_split_192.html#footnote-900-91" id="footnote-900-91-backlink">[91]</a></sup></p>

  <p class="ortayazi">*</p>

  <p class="normal">Bu gazelden sonra “mefâilün feilâtün mefâilün feilün” vezninin “D” kafiyesinden bir gazel yazılmış ki bu gazel, III. ciltteki LXXII. gazeldir, bu gazeli tekrar yazmıyoruz.</p>

  <p class="normal">“Kardeşim, yüzünü gördük, gönüller tutsak oldu, tutsak”dan kalanlar.</p>

  <p class="normal">(c. III., Bahr-i Müctes) “mefâilün feilâtün mefâilün feilün”</p>

  <h3 class="h2baslik" id="calibre_toc_3276">— M —<br class="chapter"/>
  XIX</h3>

  <p class="indentmetin">Eger be akl-o kefâyet pey-i conon bâşem</p>

  <p class="indentmetin">Meyân-ı helke-i uşşaak zû-fonon bâşem</p>

  <p class="normal">Aklımla fikrimle bir yol deliliğin ardına düşsem, âşıklar halkasının ortasında hünerlere, marifetlere sahip biri olurum.</p>

  <p class="normal">Aşk ülkesinde Süleyman’ım ben, dilim de Âsaf… artık ne diye her afsun ilacına bağlanıp kalayım?</p>

  <p class="normal">Halil gibi ben de Kâbe’den başımı döndürmeyeyim; Kâbe’de oturayım, Kâbe’ye direk kesileyim.</p>

  <p class="normal">Binlerce Rüstem-i Destan tozumuza bile erişemez; şu kahpe nefsin elinde ne diye zebun olayım?</p>

  <p class="normal">O kanlı Zül-fekaar’ı elime alayım; zâti aşk şehidiyim; kanlar içinde kalayım gitsin.</p>

  <p class="normal">Şu alanda Er-Rahman bülbülüyüm ben, sayımı, sınırımı arama; sayıdan, sınırdan dışarıyım ben.</p>

  <p class="normal">Beni Tebrizli Şems, aşkla yetiştirdi; Rûhü’l-Kudüs’ten de ileri geçerim, Tanrı’ya en yakın meleklerden de.</p>

  <h3 class="h2baslik" id="calibre_toc_3277">— N —<br class="chapter"/>
  XX</h3>

  <p class="indentmetin">Be solh âmed on Tork-ı tond-i erbede-kon</p>

  <p class="indentmetin">Gereft dest-i merâ goft Tanrı yarlıgasun</p>

  <p class="normal">O kavgacı, sert Türk barışmaya geldi; elimi tuttu da Tanrı yarlıgasın dedi.<sup class="calibre2"><a href="../Text/divanson_split_193.html#footnote-900-92" id="footnote-900-92-backlink">[92]</a></sup></p>

  <p class="normal">Feleği, eğri büğrü dönüşünü sordum… başı, dibi olmayan sözü bırak demek istedi de dudağını ısırdı.</p>

  <p class="normal">Neden böyle dönmede diye sordum ona; yaş odun dedi; tüter, tütünün baş ağrısı vermemesi mümkün değil.<sup class="calibre2"><a href="../Text/divanson_split_194.html#footnote-900-93" id="footnote-900-93-backlink">[93]</a></sup></p>

  <p class="normal">Yeni bir haber duydun mu dedim; dedi ki: Eski kulağa yeni haber girmez ki.</p>

  <p class="normal">Dar, çekik gözlü Türk’ümün yüce himmetini biliyorsan; bu sırra ermişsen gel de sen anlat.</p>

  <p class="normal">Görmedik bir hasis değilim ama yol dar, nerkise benzeyen gözlerimden onun bulunduğu yere bir yol aç.</p>

  <h3 class="h2baslik" id="calibre_toc_3278">— Y —<br class="chapter"/>
  XXI</h3>

  <p class="indentmetin">Berest cân o dilem ez hodiyy-o ez hestî</p>

  <p class="indentmetin">Şodest hâs-ı şehenşâh-ı rûh der mestî</p>

  <p class="normal">Canım da varlıktan, benlikten kurtuldu, gönlüm de… Can, sarhoşluk âleminde padişahlar padişahının öz kulu oldu gitti.</p>

  <p class="normal">Ne varlıktır ki ansızın yoklukta can buldu; ne yücedir ki böylesine bir alçaklığa can kesildi.</p>

  <p class="normal">Bilmediğim şey, doğruldu, doğruldu ama o Ay’ın doğruluğuyla da beni kırdın geçirdin sen.</p>

  <p class="normal">Aşkın hacamat etti beni, boynumda damarı yarıverdi; kendimden geçtim; ne de el çabukluğu dedim.</p>

  <p class="normal">Yokluk hekimi sıçradı, kulağımı tuttu da müjdemi ver dedi; varlıktan kurtuldun.</p>

  <p class="normal">Seher yeli ne vakit esecek diye beklemekten kurtuldun… artık ne denize zebunsun, ne oltaya bağlısın.</p>

  <p class="normal">Mademki geçer, hazır akçeleriyle o keseyi doldurdun, beline bağladın; bu çeşit şeyleri Tebrizli Şems’ten alıp satmaya koyul.</p>

  <h3 class="h2baslik" id="calibre_toc_3279">XXII</h3>

  <p class="indentmetin">Bedîd geşt yeki âhuyî derin vadi</p>

  <p class="indentmetin">Be çeşm âteş efkend der heme vâdî</p>

  <p class="normal">Şu ovada bir ceylan göründü; gözleriyle bütün yazıya ateşler saldı.</p>

  <p class="normal">Atlı, yaya, herkes tutmaya seğirtti; hem de tam bir gayretle; senin gibi gevşekçe değil.</p>

  <p class="normal">Bir iki saldırdılar ama o gözden yitiverdi; öylesine bir yitti gitti ki, kimsecik ustalıkla bir koku bile alamadı ondan.</p>

  <p class="normal">Geri dönmek için dizginlerini çevirdiler; derken gene göründü onlara; pek sevindiler.</p>

  <p class="normal">Gene saldırdılar; ceylan bu kez de öylesine bir kaçtı ki yel bile peşine düşse yiter gider.</p>

  <p class="normal">Böylece görünüp yitmesi haddi aşınca, herkes hevesle peşine düştü; derken herkes birbirinden ayrıldı, yalnızlık çevresine düştü.</p>

  <p class="normal">Birisi seğirtti, yanlışlıkla bir tavşanın kulağını tuttu; öbürü dağ keçisinin peşine düştü; Bağdat yoluna yöneldi.</p>

  <p class="normal">Birbirini yitiren topluluk, ikiye ayrıldı; bir bölüğü ceylanı ummadaydı, bir bölüğü kurtulup hür olmayı.</p>

  <p class="normal">Ceylanı arzulayanlara o ceylan, onlar tam kendilerinden geçtiler, yitip gittiler mi, görünüveriyordu.</p>

  <p class="normal">Bu toplumdan, daha da has olanlara, ceylan sarhoş gözleriyle bir evrâd da öğretti.</p>

  <p class="normal">Ceylanın huyunu husunu öğrenmişlerdi de onun huyundan husundan dışarı çıkmıyorlardı.</p>

  <p class="normal">Kendi rahmetiyle güzelliğini göstermişti onlara; o doğru yolu gösteren, birazcık da küstahlaştırmıştı onları.</p>

  <p class="normal">Ceylan iki günde bir, hokkabaz gibi şaşılacak kılıklardan bir kılığa giriyor, görünüyordu onlara.</p>

  <p class="normal">Öyle kılıklara giriyordu ki arıkların ödlerini koparıyordu; zâti insanoğlunun ne kadar gücü kuvveti vardır ki?</p>

  <p class="normal">Yaratıcının sıfatlarından bir sıfatı görse, gökyüzünün, yeryüzünün bile ödü kopar.</p>

  <p class="normal">Şu söylediğim ceylan kimdir? Şemseddin’in hayali… benim sahibimdir, kurtarıcımdır o; feryat etmeden feryadıma erişenimdir o.</p>

  <p class="normal">Binlerce kendini ibadete veren, bana öğüt verse, onun sevgisinden gene de tövbe edemem ben.</p>

  <p class="normal">Görüşün temeli, gözü açıklılık âleminin sığınağı odur; can gözünün açıklığı onunladır, ondandır ancak.</p>

  <p class="normal">Senin güzelliğine de o verdi güzelliği, o verdi sana tadı tuzu… Olgunluğun onun gayretiyle arttıkça arttı.</p>

  <p class="normal">Hatırda sen varken, gönül seni anarken iki dünyada da haramdır bir başkasını hatırlamak, bir başkasını anmak.</p>

  <p class="normal">Tebriz toprağından pek çok padişahlar doğmuştur ama onun gibi, ona benzer bir padişah ne vakit doğmuştur bile deme.</p>

  <p class="normal">Ömür kafiyesine, gölgesi kefil olsun… gerçekte delil de ondandır, haydayıp yola götürmek de ondan.<sup class="calibre2"><a href="../Text/divanson_split_195.html#footnote-900-94" id="footnote-900-94-backlink">[94]</a></sup></p>

  <h3 class="h2baslik" id="calibre_toc_3280">XXIII</h3>

  <p class="indentmetin">Tevâf-ı Ka’be-i dil kon eger dilî dâri</p>

  <p class="indentmetin">Dilest Ka’be-i ma’nî tu gil çi pendârî</p>

  <p class="normal">Gönlün varsa gönül Kâbe’sini tavaf et… anlam Kâbe’si gönüldür; ne diye toprak sanıyorsun onu?</p>

  <p class="normal">Tanrı sûret Kâbe’sini tavaf etmeyi, onun vasıtasıyla bir gönül ele alasın diye buyurmuştur.</p>

  <p class="normal">Bir gönül incittin mi bin kez yaya gitsen de Kâbe’yi tavaf etsen Tanrı kabul etmez.</p>

  <p class="normal">Malını mülkünü ver de bir gönül al; al da o gönül, mezarda, o kapkara gecede ışık versin sana.</p>

  <p class="normal">Tanrı kapısına binlerce altın torbası götürsen, Tanrı, bize bir şey getireceksen gönül getir der.</p>

  <p class="normal">Çünkü der, altın, gümüş, kapımızda hiçbir şey değildir… bizi istiyorsan istediğimiz gönüldür bizim.</p>

  <p class="normal">Senin bir saman çöpü kadar değer vermediğin yıkık gönül, Arş’tan da üstündür, Kürsî’den de, Levh’ten de, Kalem’den de.</p>

  <p class="normal">Hor bile olsa gönlü hor tutma; o horluğuyla gene de pek üstünler üstünüdür gönül.</p>

  <p class="normal">Yıkık gönül, Tanrı’nın baktığı varlıktır; onu yapan can, ne de kutludur.</p>

  <p class="normal">Kırılmış, iki yüz parça olmuş gönlü yapmak, Tanrı’ya hacdan da yeğdir, umreden de.</p>

  <p class="normal">Tanrı defineleri, yıkık gönüldedir… yıkık yerlerde pek çok defineler gömülüdür.</p>

  <p class="normal">Kul gibi, köle gibi gönüllere hizmet için kemer kuşan da sırlar yolu yüzüne açılsın.</p>

  <p class="normal">Sana kutluluk gerekse, devlet istiyorsan, gönüller almaya, ululuğu bırakmaya bak.</p>

  <p class="normal">Gönüllerin yardımı seninle at başı beraber giderse, kalbinden hikmet kaynakları akar.</p>

  <p class="normal">Dilinden sel gibi abıhayat akar; soluğun, Mesîh’in soluğu gibi hastalıklara ilaç olur.</p>

  <p class="normal">* İki dünya da bir gönülceğiz için var olmuştur; okuyanın dudağından çıkan “Sen olmasaydın” hadisini duy.</p>

  <p class="normal">Yoksa varlığın, mekânın, Güneş’in, Ay’ın, yerin, şu gök kubbenin vücudu nerden olacaktı?</p>

  <p class="normal">Sus, her kılında iki yüz dil olsa da söylesen, gönül gene de anlatışa sığmaz.</p>

  <p class="normal">“mef’ûlü fâilâtü mefâîlü fâilün”</p>

  <h3 class="h2baslik" id="calibre_toc_3281">— Y —<br class="chapter"/>
  XXIV</h3>

  <p class="indentmetin">Sîmorg-o kîmyâ vo makaam-ı Kalenderî</p>

  <p class="indentmetin">Vesf-i Kalenderest-o Kalender ezo berî</p>

  <p class="normal">Zümrüdüanka da, kimya da, Kalenderlik kokusu da Kalender’in sıfatlarıdır ama Kalender bunlardan arıdır, ayrıdır.</p>

  <p class="normal">Kalenderim diyorsun ama gönül kabul etmiyor bu sözü; çünkü Kalender yaratılmamıştır.</p>

  <p class="normal">Kalenderlik tuzağı, Kalenderlik soluğu, neliksiz-niteliksiz âlemdedir… ululuktan, iş başarmadan uzaktır.</p>

  <p class="normal">Baştan başa varlıksın; kendin, kendinden ne arıyorsun sen? Testideki su gibi tümden toprakla dolusun sen.</p>

  <p class="normal">Âşıklık yolunu tut da kendinden kendine yolculuğa düş, a dostum, kısa kes şu hikâyeyi.</p>

  <p class="normal">Ne korku var, ne ümit, ne ibadet var, ne suç; ne kulluk var, ne Tanrılık; ne de Tanrı komşuluğu.</p>

  <p class="normal">Gücü yetmezlik, gücü yeterlik, Tanrılık, kulluk… dikkat edersen görürsün ki bu yol hepsinden de dışarıdır.</p>

  <p class="normal">Kalenderlik yolu, Tanrılıktan da dışarıdır… kulluğa da gelmez, peygamberliğe de sığmaz.</p>

  <p class="normal">Sakın, sakın da her âşık, boş yere lâf etmesin… çünkü bu yol, bu kılavuzluk kimseye ısmarlanmamıştır.</p>

  <p class="normal">“Sâkî, o üzüm şırasını, o şarabı sun”dan kalanlar.</p>

  <p class="normal">(c. III., Bahr-i Remel) “fâilâtün fâilâtün fâilâtün fâilât”</p>

  <h3 class="h2baslik" id="calibre_toc_3282">— A —<br class="chapter"/>
  XXV</h3>

  <p class="indentmetin">Dûş on cânân-ı mâ oftân-o hîzon bâ kabâ</p>

  <p class="indentmetin">Mest âmed bâ yekî câmî por ez serf-i sefâ</p>

  <p class="normal">Dün gece o bizim sevgilimiz, bir kaftan giymiş, tümden arılık şarabıyla dolu bir kadehle düşe kalka, sarhoş bir halde çıkageldi.</p>

  <p class="normal">Adamakıllı sarhoştu da yol yol şarap kadehini yerlere döküyordu; yerin toprağı da sarhoş olmuştu da onun önünde ayağını vura vura oynuyordu.</p>

  <p class="normal">Yüz binlerce Yusuf, onun güzelliğine karşı benim gibi şaşırıp kalmıştı da a gizli olduğu, görünmediği halde apaçık meydanda duran, niceye dek sürecek bu diye feryat ediyorlardı.</p>

  <p class="normal">Can, yolun toprağından daha artık bir halde ona karşı secdeye kapanmıştı, yerlere döşenmişti; akılsa deli divane olmuştu da merhaba diye naralar atıyordu.</p>

  <p class="normal">Kendine sahip olanlar bile aşkla yenlerini yakalarını yırtmışlardı; gönülleri saman çöpü gibi tez, hafif bir hale gelmişti; yüzleri kehribara dönmüştü.</p>

  <p class="normal">Bir göz ucuyla bakmış da bütün bir dünyayı yıkmış gitmişti… nerkis gözlerinin mahmurluğuyla öbür âlemi de yele vermişti.</p>

  <p class="normal">Aklı başında olanların hepsi de korkudan başlarını önlerine eğmişlerdi… önünde saf saf dizilmişlerdi; ne dua edebiliyorlardı, ne onu övebiliyorlardı.</p>

  <p class="normal">Onun büyücü gözlerinin mahmurluğuyla sarhoş olmuşlardı; varlıklarından geçmişlerdi; nasıl övebilirlerdi onu?</p>

  <p class="normal">Cefalar çekmiştim; benimle aynı kadehten içsin diye vefayı aramadaydım; bir de gördüm ki vefa da onun şarabıyla sarhoş olmuş, kapısında yerlere döşenmiş.</p>

  <p class="normal">Dün gece Türk’le Hintli, tamuya atılmaları gereken, gönülleri dinsizlikle dolu iki kanlı kaatil gibi sarhoş bir halde birbirine girmişti.</p>

  <p class="normal">Kimi, suçlarını gizlemeyip söyleyen suçlular gibi birbirlerinin ayaklarına kapanıyorlardı; can bağışlarcasına ağlaya ağlaya yerlere döşeniyorlardı.</p>

  <p class="normal">Kimi de tekrar el ele tutuşuyorlar, o ay yüzlünün önünde Türk de, Hintli de yüzüstü yerlere kapanıyorlardı.</p>

  <p class="normal">O padişah, apaçık bir kadeh doldurdu da Türk’e sundu; gizlice de bir kadeh doldurdu, Hintli’ye gel, al dedi.</p>

  <p class="normal">Türk’ün başına bir taç koydu da sana iman adını taktım dedi; Hintli’nin de yüzüne bir dağ vurdu; bu da küfürdür ha dedi.</p>

  <p class="normal">O, ibadet yurdunda tertemiz bir sûfî oldu; bu kumarbaz da pılısını pırtısını aldı, meyhaneye götürüp yerleşti.</p>

  <p class="normal">Devran hurilerin canlarına bile fitneler saldı; hepsi de ellerinde kadeh, başlarında şükür, yüzleri kuşluk güneşi gibi, fakat fitnelere daldılar gitti.</p>

  <p class="normal">O kâfir güzel yüzünden ibadet yurduna da bir can korkusu düştü de zahit sûfîler şarap içmeye koyuldular, bellerine zünnâr kuşandılar.</p>

  <p class="normal">Meyhaneyi yurt edinenlerse, onlardan da beter bir hale geldiler; küpleri kırdılar, çengleri, neyleri attılar.</p>

  <p class="normal">İyiyi, kötüyü, faydayı, zararı, korkuyu, eminliği, canı, bedeni… hepsini sel götürdü; yokluğa doğru akıp gidiyor, sürüp götürüyor.</p>

  <p class="normal">Derken gece yarısı sabah oldu da müezzinler, a âşıklar, kalkın, namaza hazırlanın diye bağırdılar.<sup class="calibre2"><a href="../Text/divanson_split_196.html#footnote-900-95" id="footnote-900-95-backlink">[95]</a></sup></p>

  <h3 class="h2baslik" id="calibre_toc_3283">XXVI</h3>

  <p class="indentmetin">Dîde hâsıl kon dilâ ongeh bebin Tebrîz’râ</p>

  <p class="indentmetin">Bî besîret key tevan dîden çonin Tebrîz’râ</p>

  <p class="normal">A gönül, önce göz, görüş elde et de ondan sonra Tebriz’e bak… can gözü olmadıkça böyle bir Tebriz’i nasıl görebilirsin sen?</p>

  <p class="normal">Can göklerinde ne varsa hepsini de, kadrini yüceltmek için gizlice, böylesine bir Tebriz’in toprağına getirip koyuyorlar.</p>

  <p class="normal">Tebriz’in yerini can gözüyle bir görsen ululanırdın da göklerin başına ayak basardın.</p>

  <p class="normal">Sende hayvan canı var; ayrıca akıl gözün de geceleri görmeyen bir kör. Böyle bir gözle böylesine Tebriz’i nerden göreceksin a gönül?</p>

  <p class="normal">Senin nefsin semiz bir buzağı; sen de Sâmirî’ye benziyorsun… Semiz buzağının gözü nerden tanıyacak Tebriz’i?</p>

  <p class="normal">Tebriz, mücevherlerle, incilerle dolu bir denize benzer; yüzlerce değerli inci olsa gözünü çevirip de bakmaz bile Tebriz.</p>

  <p class="normal">Tebriz’i şu gökleri döndüren göklere satsan da o gökleri elde etsen gene de canın aldanmıştır.</p>

  <p class="normal">Beden olsaydı, göze görünseydi, örnek olarak Tebriz’e inci derdim, zümrüt derdim, altın derdim de sana anlatmaya çalışırdım.</p>

  <p class="normal">Rûhü’l-Kudüs’ün kapısındaki bütün rûhanîlerin, bütün meleklerin anlamaya güçleri yetmiyor; artık sen bu akılla, bu fikirle Tebriz’i nerden anlayacaksın?</p>

  <p class="normal">Ağacı görmüyorsun; ağaçtaki kuşu nerden göreceksin? Artık ben sana Tebriz’in canına can olanı nasıl anlatabilirim?</p>

  <h3 class="h2baslik" id="calibre_toc_3284">XXVII</h3>

  <p class="indentmetin">Şem’dîdem gerd-i o pervânehâ çün cem’hâ</p>

  <p class="indentmetin">Şem’key dîdem ki gerded gerd-i nûreş şem’hâ</p>

  <p class="normal">Çevresinde pervanelerin bölük bölük dönüp dolaştıkları mumu gördüm ama ışığının çevresinde mumların, ışıkların pervane kesilip döndükleri mumu nerde gördüm?</p>

  <p class="normal">Mumu uyandırırsın, candan gözyaşları dökmeye koyulur; fakat bu mum yanıp ışımaya başladı mı, âşık, gözyaşları dökmeye başlar, yanakları ıslanır gider.</p>

  <p class="normal">Şeker gibi söze başladı mı, zerreler bile, görürsün ki duymak için kulak açmış.</p>

  <p class="normal">Günler günü geçmiştir, zaman onları dondurmuştur… onun canındaki sıcaklık canlarına vurur ümidine düşerler.</p>

  <p class="normal">Onun lûtfu olmasaydı, kıskanç canlar adını bile andırmazlardı bana.</p>

  <p class="normal">Şemseddin, gerçekten de ulular ulusudur, efendiler efendisi… Onun canındaki güzellik yüzünden bütün sıfatlar, bütün hünerler, güzelliğe kavuşmuştur.</p>

  <p class="normal">Bedendekilere de yüz gösterir ümidiyle gerçeklerin canları, taşkınlıkla yenlerini, yakalarını yırtmışlar.</p>

  <p class="normal">O güneş, bir kez bakar, görür de sayesinde yeşerir, meyve verir, meyvesi de yetişir, olur dedim de ümit tohumunu ektim.</p>

  <p class="normal">Güzelim gözlerinizin gölgesi canlara candır; yarabbi, o gölgeyi tekrar ihsan et bize de gelişelim.</p>

  <h3 class="h2baslik" id="calibre_toc_3285">XXVIII</h3>

  <p class="indentmetin">Ser biron kon ez, derîçe-y con bebin uşşaakrâ</p>

  <p class="indentmetin">On sebûhîhâ-yı şah âgâh kon fussaakrâ</p>

  <p class="normal">Can penceresinden başını çıkar da âşıkları gör… kötü kişilere padişahın sabah şarabından ver.</p>

  <p class="normal">Bizim canlar bağışlayan padişahımızın lûtuflarıyla savaşa da, ibadete de, yoksulları doyurmaya da yeni bir can ver.</p>

  <p class="normal">İbrahim’in yardımları; elini tuttuktan sonra başının kesilmesi, İshak’a ziyan mı verir a gönül?</p>

  <p class="normal">Bir sayvan gördüm, padişahımız Ay gibi ordaydı… o sayvanda gizlice nakışlar beliriyor, bezentiler meydana geliyordu.</p>

  <p class="normal">Canlar kalabalık bir halde ayak parmaklarının uçlarına basmış, bekliyordu orda… benizlerinin rengi dil olmuştu da tattıkları zevki söylemedeydi.</p>

  <p class="normal">O huyları güzel padişahı ansızın görünce, önceki dosttan, sarhoşluktan, mezeden, çalgıdan soğuyuvermişlerdi.</p>

  <p class="normal">O kapı, âdeta özlem çekene ümitsizlik veriyordu. Padişahımız, kapısında kullarının oturduğunu görünce,</p>

  <p class="normal">El çırptı… o kapı öylesine bir kırıldı ki artık kimsenin gözü ne kapandığını görür o kapının, ne sürüldüğünü.</p>

  <p class="normal">O kırılmış kapının parçaları yeşerdi, tazeleşti… zâti padişahın elinin dokunduğu şeye yanmak yoktur.</p>

  <p class="normal">Ona kavuşma suyuyla yıkanan elbise çamaşırcının eline mi muhtaç olur, yıkanmaya minnet mi eder?</p>

  <p class="normal">Hapishanesindeyken ondan gizli bir haber alanların içinde kurtulmayı istemeyen varsa odur sarhoş.</p>

  <p class="normal">Ebedî olarak erkekliği olmayan kişiye ondan bir can kokusu gelse hemencecik tada kavuşur, koçulmaya değer bir hal alır.</p>

  <p class="normal">Gönlün, sırrın sahibi Şemseddin, can padişahıdır… o arı duru kaynağın yeri Tebriz’dir.</p>

  <p class="normal">A efendim, canın için olsun, şu ayrılık âleminde, kedinin asılmış ciğere baktığı gibi bakadur deme bana.</p>

  <p class="normal">Yoksa padişahımın ayrılığıyla ağlar, inler, bütün dünyayı feryatlarla doldururum.</p>

  <p class="normal">Şu sürüp giden ayrılığın, sabır perdemi yırttı; zâti bu mihrâkın lûtfu da âdetleri yırtıp atmak.</p>

  <h3 class="h2baslik" id="calibre_toc_3286">XXIX</h3>

  <p class="indentmetin">Ey visâlet yek zemân bûde ferâket sâlhâ</p>

  <p class="indentmetin">Ey be zodî bâr kerde ber şotor ehmâlhâ</p>

  <p class="normal">A kavuşması bir an, ayrılığı yıllar yılı süren dost, çabucak yükünü, dengini deveye yükleyen sevgili,</p>

  <p class="normal">Şimdicek gece oldu; fakat o güneş yüzlünün ayrılığıyla kapkaranlık geceye de depremler düştü.</p>

  <p class="normal">Sen gidiyordun; bense gözlerim açık, susakalmış, öylece donmuştum şaşkınlıktan; o devletlerse geçip gitmedeydi artık.</p>

  <p class="normal">Şaşırıp kalmasaydım, o anda yüzüm kanlara bulanırdı, feryadım yılları yırtardı.</p>

  <p class="normal">Yol başında acıman için yalvarır, canımı yüzlerce defa kurban ederdim sana; mal da nedir ki?</p>

  <p class="normal">Karanlık gecede ateş gibi feryatlar ederdim; kıyamet gününün korkuları belirirdi.</p>

  <p class="normal">* Böylece de gönül çeşit çeşit ayrılık azaplarını görmezdi; duyunca taşların bile kan ağladığı hallere düşmezdi.</p>

  <p class="normal">Ok gibi dümdüz boylar, ayrılıkla yaya dönmüştür, gözyaşları kana bulanmıştır, gönüller dal kesilmiştir.</p>

  <p class="normal">Tebrizli padişahın doğruluğunu, tamamlığını görünce miskaller bile utançlarından kendi saflarında oturakalmışlardır.</p>

  <p class="normal">A efendim Şemseddin, Ay gibi ışıklar tertemiz canın için, n’olur, kırma ümitleri.</p>

  <p class="normal">Sonu bulunmayan bir denizin incisine benzer sözlerin, taşları lâ’l haline getirmiştir, herkese haller vermiştir.</p>

  <p class="normal">Olgunların, sözlerin ardında olan halleri, o eşsiz sözlerin parlaklığından utanakalmıştır.</p>

  <p class="normal">Çölün toprağında, kumunda bulunan zerreler, onun kokusunu duysa, her zerre kanat açmak için bir Zümrüdüanka kesilir.</p>

  <p class="normal">Kanat açınca da iki dünyaya bile bakmazlar da uçarlar, senin çadırının tozu olurlar, şaşkın bir halde yerlere döşenirler.</p>

  <p class="normal">Noksanımızı görmüşsün; olgunluklara erişebilmemiz için tertemiz Tebriz’in toprağı sürme olsun gözümüze.</p>

  <p class="normal">Bağış çağında canı ışıklar saçan bir hale getirirsin; o çağda, önce yapılan işlerdeki parlaklığın haddi mi vardır ki ayak diresin de dursun.</p>

  <p class="normal">Zâti lûtfettiğin bağış, gizlice, haberi bile olmadan tümden lûtuflarda bulunur; ihsanlar eder durur.</p>

  <p class="normal">Derken ansızın yumurta çatlar, anlam kuşu uçar… bir kuştur o ki Zümrüdüanka bile onun gölgesinden hayır umar.</p>

  <p class="normal">A Husâmeddin, hem sen yaz, hem sen öv onu da gamın inadına kutluluk yüzündeki benleri seyret.</p>

  <p class="normal">İpin ucu da elinden çıktı ama korkumuz yok; Şemseddin’in eli, ayaklarına halhaller takar senin.</p>

  <h3 class="h2baslik" id="calibre_toc_3287">XXX</h3>

  <p class="indentmetin">İmtizâc-ı zevchâ der vekt-i solh-o cenghâ</p>

  <p class="indentmetin">Bâ kesî bâyed ki rûheş hest sâfiyy-i sefa</p>

  <p class="normal">Barış vaktinde de, savaş çağında da canların, canı tertemiz bir dostlukla karışması, onunla eş dost olması gerek.</p>

  <p class="normal">Can, barış çağında, savaş çağında değişir, bambaşka olur… sanki bir can değildir yalnız; ayrı ayrı canlardır.</p>

  <p class="normal">Gönül, birisinin selâmını bile duymak, işitmek dilemezse gözüne düşman görünen bir damadın gerdeğine hazırlanan geline döner.</p>

  <p class="normal">Fakat birisini severse de güzel, gönül alıcı damadı bekleyen gelin kesilir.</p>

  <p class="normal">Bakışlardan meydana gelir karılıp uzlaşmak; sözlerle olur eşlik dostluk, insan bir şeyler anlatarak birbiriyle dost olur, uzlaşıp birleşmek, düşüncelerin sonucudur.</p>

  <p class="normal">Nitekim uzlaşıp kaynaşmak; eğilmeyle, el ele vermekle, koçuşmakla, öpüşmekle, övüşle, duayla görünür.</p>

  <p class="normal">Sevmek, tiksinmek; korkmak, utanmak; tam, yahut yarı isteyiş bakımından bu kaynaşıp uzlaşmalarda da farklar var.</p>

  <p class="normal">Hafifçe eğiliş, yumuşak yumuşak övüş, anlam bakımından da farklıdır, görünüş bakımından da ayrı.</p>

  <p class="normal">Fakat gökyüzünün secde ettiği, Arş’ın merhaba dediği adama ulaştın mı, bunların hepsi de oyuncak olur gider.</p>

  <p class="normal">O güzelim efendiler efendisi, kulları besleyip geliştiren Şemseddin’dir ancak sizi şu vefasız hayalden kurtaran.</p>

  <p class="normal">Yok olmaktan niceye bir korkacaksın, ne vakte dek ümitlere düşeceksin? Ona razı oluncaya dek bu böyle gider; hep onun öfkesinin tepkisidir bunlar.</p>

  <p class="normal">Gerçekten de canın varlığı odur; sen varken o yüz döndürür senden; hasılı sen isteğinle yürü, yoklukla uzlaşmaya bak.</p>

  <p class="normal">Kimi kat kat heveslere düşersin; kimi kat kat hayallere kapılırsın… kimi olur söze dalarsın, kimi olur buluşmayı özlersin.</p>

  <p class="normal">Kimi düş azıtma gibi güzelim bir hayal gelir, karşında kırıtır; kimi de korkulu rüya gibi bir hayal gelir, karşına dikilir.</p>

  <p class="normal">Hayallere dalmak, şu rezil topluluktan da iyidir ya; fakat körlüğü hayallenen varlığın budur senin işte.</p>

  <p class="normal">Derken o yokluk yanından hayaller belirir ki bundan da, yüzlerce yokluktan beterdir… bu yokluklar da varlıklar gibi kat kattır.</p>

  <p class="normal">O efendiler efendisinin, o ulular ulusunun kutlu gölgesi, seni gölgelendirmedikçe hiçbir bağın açılmaz; bunu iyice bil a gönül.</p>

  <h3 class="h2baslik" id="calibre_toc_3288">XXXI</h3>

  <p class="indentmetin">Ez ferâk-ı Şems-i din oftâdeem der tengnâ</p>

  <p class="indentmetin">O Mesîh-i rûzgâr-o derd-i çeşmem bî devâ</p>

  <p class="normal">Şemseddin’in ayrılığıyla darlıklara düştüm… Odur zamanın Mesîh’i, ilacı bulunmayan gözlerimin ilacı.</p>

  <p class="normal">Aşkının derdi canıma rahattır, huzurdur ama canımın kanını da dökerse yüzlerce kan pahası verir o.</p>

  <p class="normal">Başıboş akıl dün geldi de kapının halkasını çaldı; kim o dedim, aç kapıyı, gir içeriye.</p>

  <p class="normal">Dedi ki: İçeriye nasıl gireyim; ev baştan başa ateş içinde; yokluk ateşleriyle iki dünyayı da yakıp yandırmada.</p>

  <p class="normal">Gam yeme dedim ona, adamcasına bas ayağını; bas da seni varlıktan tertemiz etsin; böylece seçsin seni de var olasın.</p>

  <p class="normal">Sonu görür olmaya kalkışma da sonu görür bir hale gel; sonunda da Tanrı arslanına dön; yiğitlikte “Ondan başka yiğit yok” densin.</p>

  <p class="normal">* Sonunda yokluktan baş gösterdi mi, varlığını mutlak can olmuş, muradına ermiş, “Hel etâ” meydanının tek binicisi olarak gör.</p>

  <p class="normal">Tümden aşk, tümden lûtuf, tümden kudret, tümden göz, görüş… varlıktan şehit olmuş; yoklukta Murtazâ kesilmiş.</p>

  <p class="normal">O yokluk denen âlem var ya; varlıkta dalgaları vardır onun; şu yedi değirmen, onun korkusuyla, onun dalgasıyla döner.</p>

  <p class="normal">O dalgaya dalarsın da bunu sorarlarsa sana, ben sûfîyim dersin; sûfî geçmişi anmaz da, okumaz da.</p>

  <p class="normal">Mumların arasında görürsün ki senin mumun aydınlık vermede… mumunun ışığı erenlerin ışığına karışmış gitmiş.</p>

  <p class="normal">O denizin dalgası, yoklukta seni öyle bir yere götürür ki canını yakışık alacak şeyden de kapar, kurtarır, yakışık almayacak şeyden de.</p>

  <p class="normal">Fakat canına zahmetler vererek, gönlüne ayrılıklar bağışlayarak varlık bahçesini de sensiz epeyce geliştirmiş, yetiştirmiş.</p>

  <p class="normal">Ancak sen yokluk dünyasında muradına ermiş olarak mutlak varlığa kavuşabilirsin… yokluk hareminde baş olabilirsin… sana uyarlar.</p>

  <p class="normal">Gözleri o ululuğun bakışından kör olmasın diye varlık bakamaz bile sana.</p>

  <p class="normal">O yolun ardı hatırına bile gelmezken birdenbire o yokluk ülkesinden bir tozdur kopar.</p>

  <p class="normal">Tozun içinde ışık yalımları görürsün; ışığın, o yalımlarla yok olur gider.</p>

  <p class="normal">Tahtından in de secdeye kapan; seçilmiş, tertemiz padişah Şemseddin’in yalımlarıdır o yalımlar.</p>

  <p class="normal">* Birisi inkâr ederse alnına bak da Firavunluk dağını, “Gerçekten de azdı” hükmünü seyret.</p>

  <p class="normal">Temizlik iline, tertemiz Tebriz’e secde etmedikçe de Tanrı lanetinin dağı alnından gitmez onun.</p>

  <h3 class="h2baslik" id="calibre_toc_3289">XXXII</h3>

  <p class="indentmetin">Der sefâ-yı bâde peymâ sâkıyâ tu reng-i mâ</p>

  <p class="indentmetin">Mehvmon kon tâ rehed her du cehon ez teng-i mâ</p>

  <p class="normal">Sâkî, rengimizi şarapla arıt… bizi bizden geçir de resim mecmuamızdan (ertengimizden) iki dünya da kurtulsun gitsin.</p>

  <p class="normal">Şarap üstüne şarap sun da taşımız hafiflesin; şarap bizi havalara uçursun.</p>

  <p class="normal">Canı kızıl şarap atına bindir, sür aşk yoluna; böylece de iki yüz fersahlık yolumuz bir adım olsun bize.</p>

  <p class="normal">Burnumuzdan kan damladı, salkım gibi asılakalan gönül gözümüzden kan sızdı; şu canımızı bir koca sağrakla kurtar.</p>

  <p class="normal">Sâkî, daha tez yürü; görmüyor musun? Topal düşüncelerimiz peşimize düşmüş, koşuyor.</p>

  <p class="normal">Zevk yolunda düşünceler can üzen, can eriten koca taşlardır; yol ortasından kaldırın şu koca taşımızı.</p>

  <p class="normal">A Tebriz çalgıcısı, Tebrizli Şemseddin’in aşk havasına uy da çengimizi Uşşak makamından çal.</p>

  <h3 class="h2baslik" id="calibre_toc_3290">XXXIII</h3>

  <p class="indentmetin">Âher ez hecrân be vesleş derresîdestî dilâ</p>

  <p class="indentmetin">Sed hezaron sırr-ı sırr-ı con şenîdestî dilâ</p>

  <p class="normal">Sonunda ayrılığından kurtulmuşsun, kavuşmuşsun ona a gönül… yüz binlerce can sırrının sırrına ait sözler duymuşsun a gönül.</p>

  <p class="normal">Onun yüzünden şaraba dönmüşsün; perde ardında gizlenen ay yüzlülerin perdelerini yırtmışsın a gönül.</p>

  <p class="normal">Her selvi boylu, baş çekmiş güzel için çeng gibi belin bükülmüş ama sonunda onun o usûl boyu yüzünden, boyunda bir eğrilik, bir kamburluk da kalmamış a gönül.</p>

  <p class="normal">O varlık, o yokluk yanında, padişahlar padişahının has kullarından da ilerisin; iş böyleyken kutsuz kişiler gibi ne diye burda eğlenip kalmışsın a gönül?</p>

  <p class="normal">Can doğanısın, padişahın bileğine nazla oturmuşsun… sanıyorsun ki her şeyi kesmiş, koparmışsın; fakat ayağını bağlayan gene kendi yükün a gönül.</p>

  <p class="normal">Öylesine bir cana huzur verenden kaçmışsın sen… ayağında bağ olmasa düşmez misin, hatırlamaz mısın bunu a gönül?</p>

  <p class="normal">Hattâ denizdeki balık gibi; bedendeki can gibi o padişahın aşk havasında karar etmişsin sen a gönül.</p>

  <p class="normal">O padişah, seni dünya padişahları içinden seçti… o seçiş yüzünden, o seçişin ışığıyla seçilmiş bir hale gelmişsin a gönül.</p>

  <p class="normal">Kendi kötü gözün seni ısırmış, korkma, ne çıkar? Devlet dudağını ısırdın ya a gönül.</p>

  <p class="normal">Sonunda yücelik ayağını elbette gökyüzüne basarsın, ulular ulusu Şemseddin’in atının peşinde yaya koşmuşsun a gönül.</p>

  <p class="normal">Padişahların has kullarının kadehinden şarap içersin elbet… Tebrizli Şems’in şarabını tatmışsın a gönül.</p>

  <h3 class="h2baslik" id="calibre_toc_3291">XXXIV</h3>

  <p class="indentmetin">Ez pey-i Şems-i Hak-o din dîde-i giryân-ı mâ</p>

  <p class="indentmetin">Ez pey-i on âftâbest eşk-i çün bârân-ı mâ</p>

  <p class="normal">Gözyaşları döken gözlerimiz, Tanrı ve Hak Şems’inin ardından gözyaşları dökmede… yağmur gibi yağan gözyaşlarımız, o güneşin ardından boşanmada.</p>

  <p class="normal">Bu tufanımızdan sonra varlıklar kalmadı ki… Buluştuğumuz zaman o Nuh’un gemisini nasıl görebileceğiz?</p>

  <p class="normal">Bedenimiz denizde gizlenir, yok olur gider… o Nuh’un gemisi, ancak biz gizlendikten, yok olduktan sonra yüz gösterir.</p>

  <p class="normal">Buluşmada deniz de yok olur, ayrılık da; ondan sonradır ki kıyı yüz gösterir… bütün dünya lâlelerimizle, fesleğenlerimizle dolar.</p>

  <p class="normal">Şimdi şu ağlayan gözlerimiz ne yağdırdıysa ondaki gizli temel, yüzlerce güler gül bahçesi getirir bize.</p>

  <p class="normal">Şu yeryüzünün doğusu da, batısı da tek, denk bir gül bahçesi kesilir… birbirinin tıpkısı güllerde ne diken belirir, ne çöp.</p>

  <p class="normal">Her gül fidanının altında Zühre yanaklı bir ay yüzlü oturur da hakanımızın ardından zevk çengini çalmaya koyulur.</p>

  <p class="normal">Her solukta tanınmış bir güzel bir bucaktan çıkar; masallara karışmış, hikâyelere dalmış elimize bir şarap kadehidir sunar.</p>

  <p class="normal">Görmedik gözlerimiz, o güzellerden gelen öpücükleri görür; şaşırıp kalan gözümüz, şaşkınlıktan da aşkın bir hal alır.</p>

  <p class="normal">Sevgi canı, amanın da amanın, şu gümüş bedenli güzellere dikkat edin diye bağırır… gönül, maşallah şu bizim sonu gelmez zevkimize der.</p>

  <p class="normal">İsteyişte, güzellikte, temizlikte bizim Kevser kaynağına, bizim abıhayatımıza benzer Tebriz’in toprağıdır ancak.</p>

  <p class="normal">Tanrı ve din kapısında hizmet, bir armağandır sana ey sâkî; döndür kadehi, sun şarabı, ne diye bekler durursun? Ne diye geciktirirsin ey sâkî?</p>

  <p class="normal">A gül yüzlü sâkî, şarapla aklımıza eziyetler ver, cefalar et de cefaların yüzünden tümden gül gülistan kesilsin.</p>

  <p class="normal">Tavus kuşuna benzeyen kadehi meclis bahçesine uçur da zehrin de güzelleşsin, tavusa dönsün, yılanın da.</p>

  <p class="normal">İşi gücü bırak; yükünü kadeh atına yükle de varın yoğun Zühal yıldızından da yücelere ağsın a sâkî.</p>

  <p class="normal">Sen varlığında kaldıkça, kendini üstün bildikçe, can seni adamakıllı topraklara serer, horlar durur a sâkî.</p>

  <p class="normal">Arı duru şarap kaynağından zevk, neşe meclisine doğru bir ark aç da o kaynak yüzünden herkes gözünü dört açsın sana a sâkî.</p>

  <p class="normal">Şarap içilen mahrem yerden sırlara mahrem olmayan aklı sür dışarıya da güzel, nar gibi yüzünü göstersin sana a sâkî.</p>

  <p class="normal">Kendinde olmayışı şaraptan öğren de varlığından bir yana çekil; çekil de sevgili seni kucaklasın a sâkî.</p>

  <p class="normal">Tebriz şarabından birbiri üstüne sağraklar sun da utanç çenginin telleri kopsun gitsin a sâkî.</p>

  <h3 class="h2baslik" id="calibre_toc_3292">XXXV</h3>

  <p class="indentmetin">Derd-i Şemsuddin boved sermâye-i dermân-ı mâ</p>

  <p class="indentmetin">Bî ser-o sâmâni-i ışkeş boved sâmân-ı mâ</p>

  <p class="normal">Dermanımızın sermayesi, Şemseddin’in derdidir; varımız yoğumuz, onun aşkıyla vardan, yoktan olmamızdır.</p>

  <p class="normal">Onun eşi, örneği olmayan, bahtımızı arttıran, canımıza canlar katan hayali, meclisimizin hem beyidir, hem de kadeh sunan sâkîsi.</p>

  <p class="normal">Can sarhoş olup kendinden geçince, onun canlar bağışlayan yüzüne karşı her solukta can vermek, pek kolaydır bizce.</p>

  <p class="normal">Kapısında, şaşırıp kalan canımız da yiter gider, gönlümüz de; fakat orda bizim gibi onun güzelliğine karşı yüz binlerce şaşırıp kalmış var.</p>

  <p class="normal">Ucu bucağı olmayan denizinde dalgalar yutmak, güzel güzel yüzmek, dünyalar boyunca hem ilk işimizdir bizim, hem son işimiz.</p>

  <p class="normal">Tanrı’ya şükürler olsun ki bütün abıhayat kaynakları bizim abıhayat kaynağımızın lûtfuna, arılığına karşı bulanmış gitmiştir.</p>

  <p class="normal">Sevgilimizin sarhoş, mahmur gözlerine karşı kendinden geçmeyen biri olur da aklı başında olduğu halde secdeye kapanırsa, can da utanır bu halden, gönül de.</p>

  <p class="normal">İnsan, derdinden aşkı da şeytan sayar, aklı da… fakat aşk ansızın bizim adama benzer aklımızın boğazına sarılıverir de,</p>

  <p class="normal">Onu hacamatçıya götürür; o da başından kan alır onun; sonra da aklın canının şahdamarlarını açar.</p>

  <p class="normal">Biteviye aklın ağzına canın kanını döker; böylece de rûhu bizim tuzağımızdan, masalımızdan kurtarmak ister.</p>

  <p class="normal">Canın, kapısında hizmetçi olduğu Şemseddin’e, o Kubad’ımıza, Sencer’imize, İskender’imize, hakanımıza lâyık olsun der.</p>

  <p class="normal">Önceki hallerimizi de, sonraki hallerimizi de görsün diye onun ayağının toprağını iki can gözüne de sürme gibi çeker de gizli şeyleri gören gözler açılır.</p>

  <p class="normal">Şükürler olsun ki sonra da toprağından nerkislerimizin, fesleğenlerimizin açılıp durduğu Tebriz’e çevirir yüzünü, yollar onu oraya.</p>

  <h3 class="h2baslik" id="calibre_toc_3293">XXXVI</h3>

  <p class="ortayazi">“Tercî-i Bend”</p>

  <p class="indentmetin">Hedd-o endâze nedâred nâlehâ-vo âhrâ</p>

  <p class="indentmetin">Çün nemâyed Yûsuf-ı men ez zeneh on çâhrâ</p>

  <p class="normal">Yusuf’um çene topağındaki o kuyuyu göstereli feryatlarımızın da sonu, ucu yok, ah edişlerimizin de.</p>

  <p class="normal">Yüzünün ışığı gündüzler gibi yolu aydınlatıp göstermeseydi, varlık yolunu kimse aşamazdı.</p>

  <p class="normal">İki dünyada da padişahımızın eşi, benzeri yok… benzetenin de toprak başına, benzettiklerinin de.</p>

  <p class="normal">İki dünyada yüceliğim, mevkiim, onun aşkıdır; bu yeter bana; gönlüm vehim sarayından mevki, yücelik dileğini süpürüp durmada.</p>

  <p class="normal">Ay bile benim ay yüzlüme karşı secdeye kapanmazsa iki dünyada da yüzü kara bil onu.</p>

  <p class="normal">Herkes padişahın karşısında oturmadadır ama padişahı bulamaz, göremez; bu bakımdan onu zerre kadar tanıyan yoktur.</p>

  <p class="normal">Boyuna ah, eyvah dememizi istiyor; bu yüzden de boyuna cefalarına canla, gönülle âşıkım ben.</p>

  <p class="normal">Kapısına birçok kullar gelirler, giderler; fakat o kapıya bir eşik gerek.</p>

  <p class="normal">Gözüm o kapıya eşik kesildi; canım saman çöpüne döndü… aşkının mıhladızı her an o çöpü kendisine çekip duruyor.</p>

  <p class="normal">A efendiler efendisi Şemseddin, ansızın bir yandan görün de salına salına gel… gönül o ansızın gelişi rüyasında görüyor.</p>

  <p class="normal">Ayrılığının kasırgasıyla altüst olmuşum; yüzünü göreyim de daha beter kıvranayım.</p>

  <p class="ortayazi">*</p>

  <p class="normal">Yüzüme bak da gör kendini; kendisinden geçmiş şu deli divanenin yüzüne bak.</p>

  <p class="normal">Aşkım içinde bulunduğum zamanı da, geçmiş zamanı da toprak altına gömdü gitti; geçmiş akla bile gelmez, geleceğeyse hiç bakmıyorum.</p>

  <p class="normal">Canım onun saçlarıyla asıldı asılalı, şu gönlüm ne tatlıyı ayırt ediyor, ne acıyı.</p>

  <p class="normal">Gönül yaraları, gönlümdeki yaranın devletini görselerdi hemencecik iyileşirlerdi.</p>

  <p class="normal">A dünyanın gönül huzuru, kavuştur kendine beni bugün; başının sadakası olsun bu… bu çeşit sadakaların böyle bir yoksula verilmesi daha yerinde.</p>

  <p class="normal">Öylesine güzel ki, Hıristiyan, yüzünü görse zünnârını koparır; Müslüman görse mezhebini ateşlere yakar.</p>

  <p class="normal">Uzakları düşünen aklın bile düşününce canı yanmada; dünyanın o yanından bir şey mi anlayabilir vehim?</p>

  <p class="normal">Lûtfetse de kahır yurdundan bir geçse, okluğun ağzını da şekerlerle doldurur, tatlılaştırır, Türk’ün ağzını da.</p>

  <p class="normal">Şu sevgiliyi, gömlekle bile koçabilirsen bu devlete, kinayesiz, en yüce devlet de gitsin.</p>

  <p class="normal">O efendiler efendisi, ulular ulusu Şemseddin’e can pek çok yalvarır yakarır; can, dudağıma gelmiştir de bir evet demesini bekler.</p>

  <p class="normal">Güneş bile senin güneşine erişmek için dertlere düşmüş… Şu sararıp solmuş yüzümden yüz çevirme; sensin betimin benzimin kızıllığı benim.</p>

  <h3 class="h2baslik" id="calibre_toc_3294">XXXVII</h3>

  <p class="indentmetin">Ey zi mıkdâret hezâron fehr bî mıkdârrâ</p>

  <p class="indentmetin">Dâd golzâr-ı cemâlet cân-ı şîrin hârrâ</p>

  <p class="normal">Değeri olmayana senin yüce değerin binlerce ödünç verir… güzellik gül bahçen dikene bile tatlı bir can bağışlamıştır.</p>

  <p class="normal">Can padişahları kapına yüz tutmuşlardır; secdeye kapanmışlardır da içeriye girmek için izin beklerler.</p>

  <p class="normal">Aşkından bir tamburun teli okşandı mı, akıl akıl olmaktan çıkar; can canlılığını yitirir gider.</p>

  <p class="normal">Gül bahçeleri senin lûtuf suyundan bir nem bulsa, yıllar yılı kimsecikler gül bahçelerini gülsüz görmez.</p>

  <p class="normal">Gönlüm sevgilimin ışıklarında yok olur gider de gönlümü sevgiliden ayırt edemem.</p>

  <p class="normal">Öyle bir sevgilinin havasıyla can boyuna övünür durur; zâti sarhoşluktan övünülecek şey nedir, yerinilecek şey hangisidir, bilmez ki.</p>

  <p class="normal">Bir mağara var ki aşkının keşişleri orada itikâfa girmişler… kutlu keşiş yüzünden bu mağara ışıklarla dolmuş.</p>

  <p class="normal">Dünya, ayrılığının derdiyle katrana dönse, gene de ululanır da kara bakmaya tenezzül bile etmez.<sup class="calibre2"><a href="../Text/divanson_split_197.html#footnote-900-96" id="footnote-900-96-backlink">[96]</a></sup></p>

  <p class="normal">Seninle buluşmamız Mûsa’nın sopasına benziyordu; şimdi ejderhâ oldu o sopa… a Mûsa’ya benzeyen buluşma, gel de kap şu sopayı.</p>

  <p class="normal">A ulular ulusu Şemseddin, ayrılığının ateşinden bize kalan ışık, ancak kıskançlık, yüzlerce aferin şu naza.</p>

  <h3 class="h2baslik" id="calibre_toc_3295">— T —</h3>

  <p class="normal">Dîvân-ı Kebîr tercememizin III. cildinde, bu bahirdeki XXIX. gazel, ilâvede de ilk gazel. Ancak bizde, yâni Konya nüshasında, Bahr-i Remel’de dört beyit olarak geçen bu gazel, aynı nüshanın ilâve kısmında beş beyit. Biz, gazelin üçüncü beyti olan bu beyti tercemeyle iktifa ediyor, tekmil gazeli bir kere daha çevirmiyoruz.</p>

  <p class="normal">Her kadehi sundukça al ama diyor, tedbirli ol… Tedbir kimde olur? Akılda, fakat zâti akıl yitmiş gitmiş.</p>

  <h3 class="h2baslik" id="calibre_toc_3296">XXXVIII</h3>

  <p class="indentmetin">Âftâb emrûz ber terz-i deger tâbon şodest</p>

  <p class="indentmetin">Zerrehâ ber reng-i dîger mest-o ser-gerdon şodest</p>

  <p class="normal">Güneş bugün bambaşka bir şekilde doğdu; başka bir çeşit parlıyor; zerreler bambaşka tarzda oynamakta; başları dönmüş gitmiş.<sup class="calibre2"><a href="../Text/divanson_split_198.html#footnote-900-97" id="footnote-900-97-backlink">[97]</a></sup></p>

  <p class="normal">Kâfirliğin de ötesinden, imanın da ötesinden bir atlı süregeldi de onun kâfirliğinden bir küpe, her imanın kulağına takıldı gitti.</p>

  <p class="normal">Kubad’ın da gözüne toprak serpmiş, Sencer’in de, Rüstem’in de… her şeyi gören akıl, candan da habersiz bir hale gelmiş, canandan da.</p>

  <p class="normal">Çalgıcı Zühre onu görünce zevk, neşe telini kopardı da namaza durdu; acınası ahlar etmeye koyuldu.</p>

  <p class="normal">Müşteri, müşteri olalı kapısının eşiğine secde etti; değersiz bir kulu oldu da gökyüzüne sultan kesildi.</p>

  <p class="normal">Tanrı ve din Şems’i, zuhur ettikten sonra gizlendi de Tanrı gibi gözlere görünmez oldu.</p>

  <p class="normal">Utarid, aşkıyla defterlerini yaktı, onun aşk mektebinde defter okumaya başladı.</p>

  <p class="normal">Mirrîh’in eli onun korkusundan gevşedi, işten kaldı… gözünü, bakışını görünce de gönlü kan oldu, kızıl güle döndü.</p>

  <p class="normal">Zühal, aşkıyla tedbirinden oldu; şaşırıp kaldı da parmağını dişlemeye başladı.</p>

  <p class="normal">Güneş’e, insaf et dedi; gökyüzü tahtından tez in, azline ferman geldi.</p>

  <p class="normal">Güneş kıvrandı durdu ama onun güzelliği doğunca, o güzelliğinin yüzlerce kez kendisinden daha parlak olduğunu görünce,</p>

  <p class="normal">Tahtını hemencecik bıraktı da Zühal yıldızına bile fitne kesilen padişahın atının ardınca yaya koşmaya başladı.</p>

  <p class="normal">Onun gözleri ucundan gökyüzündeki Ay da seyyah olmuş… ayrılığıyla erimeye başlamış da bedeni tümden can kesilmiş.</p>

  <p class="normal">Büyücü bakışları dünyaya fitne salmış; sarhoş büyücü gözleri dünyadakilere fitne olmuş.</p>

  <p class="normal">O güzellik ateşini zamaneye saldılar da dünyayı ateşe yaktılar ya; zâti onun yalım yalım yanan iki yanağı, ateş yanan iki yer kesilmişti.</p>

  <p class="normal">Akl-ı Küll bir ayna aldı da kendisine baktı; hasılı o padişahın canlar bağışlayan aynasına karşı kör oldu gitti.</p>

  <p class="normal">Onun denizinin kıyısına oturan kişi, balık gibi abıhayat kaynağında oturmuştur.</p>

  <p class="normal">Şu kanlar döken yolda dilek sahibine ne güçlük varsa, onun yüce bineğinin ayağındaki kutluluk yüzünden hepsi de kolaylaşmış gitmiştir.</p>

  <p class="normal">Baş göstermiştir de isyanla pörsümüş, çürümüş canın yüzü, onun baharıyla lâleler gibi ışımış, alev alev yalımlanmıştır.</p>

  <p class="normal">Gamlarla dolmuş, dertlerle yaslara batmış olan, onun lûtfunu gördü mü, gül gibi zevk meclisine kahkahalar atarak yuvarlanmıştır.</p>

  <p class="normal">Kim insansa, iki gözbebeği de onun sarhoşudur… o periden doğmuş güzel, insanların bahtı yaver olsun diye insan şeklinde görünmüştür.</p>

  <p class="normal">Onun lûtufları yüzünden Tanrı, Tebriz toprağına yağmur gibi inciler, mücevherler yağdırmıştır.</p>

  <p class="normal">Atının nalı nereye bastıysa, tozuttuysa, o tozu gözüne sürme gibi çeken şeytan, cennete kapıcı olur, Rıdvan’a şeref verir.</p>

  <p class="normal">Dumanından ateşin bile kaçtığı kapkara gönül, onun baharı yüzünden hurilerle, gılmanlarla dolu bir cennet kesilir.</p>

  <p class="normal">Lûtfuyla cehennemin ta dibinde yaseminler biter, cehennem ehlinin her kılı gül gibi gülmeye başlar.</p>

  <p class="normal">Noksanlar, kusurlar ıssı can, senin yüzünden olgunlaşır; noksan kalan, senden başka kendisinde de olgunluk görendir ancak.</p>

  <h3 class="h2baslik" id="calibre_toc_3297">XXXIX</h3>

  <p class="indentmetin">Ger tu pendârî be hosn-i tu negârî hest nîst</p>

  <p class="indentmetin">Ver tu pendârî merâ bî tu kerârî hest nîst</p>

  <p class="normal">Senin güzelliğinde bir güzel var sanıyorsan, var mıdır ki? Yoktur. Sen olmadıkça bir kararım var sanıyorsan, var mıdır ki? Yoktur.</p>

  <p class="normal">Gökyüzü iyi-kötü işler için dönüyor diyorsan, deme… göğün, ayağını bastığın toprağa hizmet etmekten başka bir işi gücü var mıdır ki? Yoktur.</p>

  <p class="normal">Yıllar geldi geçti de hâlâ biz halka gibi kapının dışındayız senin… ama gene de senin kapına halka olmak, bir ayıp mıdır? Değil.</p>

  <p class="normal">Düşünce kapısında her hayalden korkmadayız… a ev sahibi, burda bir hayal var mı? Evet mi, var mı? Yoktur.</p>

  <p class="normal">A Keykavus’umun kapısında gizli şeyleri gözleyip anlayan gönlüm; Salâhaddin’den başka gönüllerdekini bilen, anlayan var mıdır? Yoktur.</p>

  <h3 class="h2baslik" id="calibre_toc_3298">XL</h3>

  <p class="indentmetin">Çün nezer kerdî heme ovsâf-ı hob ender dilest</p>

  <p class="indentmetin">Vin heme ovsâf-ı resvâ me’deneş âb-o gilest</p>

  <p class="normal">Bakarsan görürsün ki gördüğün güzel huyların hepsi de gönüldeymiş… Bütün şu rezil huyların madeniyse suyla toprak.</p>

  <p class="normal">Heveslerine uyarsan, şehvetine alt olursan, balçık birken yüz kat çoğalır; bundan kurtuluş heveslerden geçmekle olur; heveslerden geçiş, her zoru açar.</p>

  <p class="normal">Heveslerden geçmek için şu tembel davranışın var ya; vazgeçiş sebeplerinden yüzlercesini giderir… hastalık senden olduktan sonra nereye gitsen osun sen.</p>

  <p class="normal">Vazgeç ama önceden de kendinle bir şart koş da ahdinden dönmemeye uğraş… yoksa hastalık kalakalır sende; iyileşme imkânın da yok olur gider.</p>

  <p class="normal">Yaradılışın o ağır ahde uyar da bu uymayı huy edinirse ondan sonra canın elde ettiği yüz binlerce zevk, içinden doğar durur.</p>

  <p class="normal">Derken şu demir gönül, seni bir ayna haline getirir… her solukta bir olgun, bir olgunluk yüz gösterir sana.</p>

  <p class="normal">Derken can, zevk âleminde sana hem çalgıcı olur, hem sâkîlik eder… o emanet yüklenildi ya, yüklenen candır çünkü.</p>

  <p class="normal">Bundan sonra işe güce de boş verirsin, boş verişe de… artık adamakıllı kaçıp duran o define sende belirir, onunla tanınırsın.</p>

  <p class="normal">Birçok helvalar, tatlılar yersin ama tadı damağında kalmaz ki; ağızdayken tat verir yiyene; tıpkı şimşek gibi hani, çakar, aydınlatır, söner gider.</p>

  <p class="normal">Şu tabiat, kör olmasaydı, sağır olmasaydı nasıl olurdu da perde kesilen, engel olan, Babil kuyusuna dönen o yanı denerdi?</p>

  <p class="normal">Fakat tabiat, eziyetlerin, derdin ta temelinden bitmiş, yetişmiştir… belâların, zahmetlerin peşine, ipini koparır da koşar.</p>

  <p class="normal">Hele bir, gönül alçaklığı göstermelerindeki ululanmayı gör… ululanmadaki sonsuz gönül alçaklığını da, şekillere bürünmüş, halkı aldar bir halde seyret.</p>

  <p class="normal">Sen tabiatın her sözünü, gene onun kötü yetiştirmesine uy da bu gerçeğe engel olmaz diye bir başka çeşit anla, anlat.</p>

  <p class="normal">Her kimi bir başka evin güzelliğiyle bezenmiş görürsen, bil ki bu yola girenle yola koyulanları oyalamaktadır o.</p>

  <p class="normal">Tanık getirmeler yüzünden seni çağıracaklarından korkuyorsan Tanrı’dan ölüm tatlılığı dile; çünkü ölümün de vakti, saati var.</p>

  <p class="normal">Her yandan bir başka çeşit eziyet, bir başka türlü zahmet borç al da tarafsızlıklar tarafına yönel, yola düş, yürü; bundan başta tarafta iş yok.</p>

  <p class="normal">Sen bir yılanın peşine düşmüş, yılanın inine geliyorsun; bir de bizim derdimizi görmedesin; çünkü birbirine ulanmış, zincire dönmüş bizim derdimiz.</p>

  <p class="normal">Yılandan zehirli bir özür dilemezsen, yaptığın iş, olmayacak, yapılmayacak bir iş diye, o seni töhmet altında bırakır.</p>

  <p class="normal">Temizlik Tebriz’inin övüncü Şemseddin’in sözüyle de mizacın kızışmıyor; elbette… bu iş, bülbülün başaracağı iş değil ki.</p>

  <h3 class="h2baslik" id="calibre_toc_3299">XLI</h3>

  <p class="indentmetin">Nekş-bend-i con ki conhâ cânib-i o mâilest</p>

  <p class="indentmetin">Âkılonrâ der zebâno âşıkonrâ der dilest</p>

  <p class="normal">Canlar, canlara şekil veren ustaya akmada; fakat bu akış, akıllıların dillerindedir, âşıklarınsa gönüllerinde.</p>

  <p class="normal">* Dillerde olan şey, “Ben batanları sevmem” hükmüne girer; gönüllerdekiyse “Kalan iyi şeylerdir.”</p>

  <p class="normal">Gönül göğe benzer, dilse yeryüzüne… yeryüzünden göğe varmaya pek çok konaklık bir yol var.</p>

  <p class="normal">Gönül buluta benzer, göğüsler damlardır… Şu dilse oluktur sanki; yağmur ordan akar.</p>

  <p class="normal">Yağmur suyu gönülden göğüslere tertemiz yağar; fakat adamın içi pisse sözlerinin de aslı faslı yoktur.</p>

  <p class="normal">Bu sözler, bulutu yağmur yağdıran, damı bulutu çeken, oluğu da suyu akıtan adama göredir.</p>

  <p class="normal">Suyu başkalarının oluklarından alan kişi hırsızdır… Başkalarının damlarındaki suyu aşıran, söz nakledendir.</p>

  <p class="normal">Kimin gözyaşlarından nerkisler biter, güller açarsa odur âşık… Nerkisler toplayıp demet yapansa bir iş başarandır ancak.</p>

  <p class="normal">Tartış zamanı, terazinin kefeleri denktir ama adamın dili doğru söylemedi mi, kefenin biri ağıverir.</p>

  <p class="normal">Kim canının halini giyinmiş, canının rengine bürünmüşse, hangi cevabı verirse versin, gerçekte soru sormadadır o.</p>

  <p class="normal">Bilgisi, görgüsü tam olan hekim, hastaya acı bir ilaç da verse, zulmediyor gibi görünür ama zalim değildir, adalet ıssıdır o.</p>

  <p class="normal">İsterse karanlık olsun; ayak ayakkabısını tanır; gönül de zevk yoluyla, vardığı konağın hangi konak olduğunu anlar.</p>

  <p class="normal">Gönüle gir, şu tufanda Nuh’un gemisine at kendini… durak korkulu ama gönlüne korku girmesin kardeş.</p>

  <p class="normal">Kendi havandan, kendi hevesinden kork; olaylardan korkma… çünkü senin havan büyü bakımından, kötülük yönünden Babil kuyusundan yüz kat kötüdür.</p>

  <p class="normal">Kimi tanımak istersen düşüp kalktığına bak… çünkü devletli, iki dünyada da devletli kişiyle düşer kalkar.</p>

  <p class="normal">Sana yapma yapılmasını istemediğin şeyleri, sen de başkalarına yapma… çünkü şu huy dedikleri, tabiat adını taktıkları şey herkeste var.</p>

  <p class="normal">Her sözü duymamak için kulağına pamuk tıka… çünkü tertemiz bir cansın sen, o can da pas tutabilir.</p>

  <p class="normal">Kimin canı yedinci kat göğü aşmışsa kurtulmuştur o; onun can soluklarından şarap iç; çünkü canı temizdir onun.</p>

  <p class="normal">Şu azgınlık pusudadır; adamı yoldaşsız, yalnız gördü mü, hah der, işte gafil bir adam.</p>

  <p class="normal">Ulaşmayı istiyorsan ulaşmış erlerle düş kalk… kavuşmayı, gerçekten de kavuşmuş adamdan iste.</p>

  <p class="normal">Sarhoşların çevresinde dön dolaş; şarap az da gelse kokusu gelir bâri… fakat aklı başında olan, şarabın tadını bilir.</p>

  <p class="normal">Gizli, kapalı sözleri hatırında tutarsan, her sorunun cevabını bellersen, sınav çağında üstün bir er derler sana.</p>

  <p class="normal">Kendi noksanının yüzünden olgunluğa varamazsan, Tebrizli Şems şimdicek kendi olgunluğuyla olgunlaştırır seni.</p>

  <h3 class="h2baslik" id="calibre_toc_3300">— D —<br class="chapter"/>
  XLII</h3>

  <p class="indentmetin">Ey tereb-nâkôn zi mutrıb iltimâs-i mey konîd</p>

  <p class="indentmetin">Sûy-ı işrethâ revîd-o meyl-i bang-i ney konîd</p>

  <p class="normal">A neşeliler, a zevke, çalgıya dalanlar, çalgıcıdan şarap isteyin; işretlere yönelin, ney sesine meyledin.</p>

  <p class="normal">A bahtlılar, a devletliler, neşe atlarına binin, tek biniciler kesilin; gam atını neşelerin ayakucunda kurban edin.</p>

  <p class="normal">A kendinde olanlar, onun birlik küpündeki şarabını için de o şarapla aklı da, sonu gören fikri de yok edin gitsin.</p>

  <p class="normal">İlkbahar geldi, gül bahçesiyle yeşillikte yüzlerce renk var; karakış ayının soğukluğunu, kuruluğunu, devletsizliğini bırakın artık.</p>

  <p class="normal">Öbek öbek öldürülmüş, başları kesilmiş kişileri görmek ister misiniz; fakat a âşıklar, hey-hey ederseniz, nara atarsanız dininizden dönmüş olun.<sup class="calibre2"><a href="../Text/divanson_split_199.html#footnote-900-98" id="footnote-900-98-backlink">[98]</a></sup></p>

  <p class="normal">İstediğiniz, aradığınız o Çin güzeli Çin’de… bu ne akıldır ki siz her solukta Rey yolunu tutmayı kuruyorsunuz.</p>

  <p class="normal">Ölümsüzlük meyhanesinde can kulağınızı açın, çalgıyı dinleyin de ebced, huttî harflerini tekrarlamayı bırakın artık.</p>

  <p class="normal">O salt ölümsüzlük şarabıyla doldurun kafataslarınızı… Allah için olsun, dürün akıl yaygısını, akıllılık örtüsünü.</p>

  <p class="normal">Kendinde oluş elbisesinden soyunun a âşıklar; o daimî diri olanın yüzünü seyre dalın da yok edin varlıklarınızı.</p>

  <h3 class="h2baslik" id="calibre_toc_3301">XLIII</h3>

  <p class="indentmetin">Şâh-ı mâ ez cümle şâhan piş bud-o piş bûd</p>

  <p class="indentmetin">Z’on ki şâhenşâh-ı mâ hem şâh-o hem dervîş bûd</p>

  <p class="normal">Padişahımız, bütün padişahlardan yüceydi, hepsinden de üstündü: çünkü padişahlar padişahımız, hem padişahtı, hem yoksul.</p>

  <p class="normal">Padişahımız, perde ardında bir göründü mü, canlarımız kendilerinden geçti gitti; çünkü padişahımız da kendinde değildi.</p>

  <p class="normal">Padişahımız, canımıza hem yakındı, hem uzak… canlarımız da padişahımıza hem yakındı, hem de uzağa dalmıştı.</p>

  <p class="normal">Şarabı tortusuzdu, rahatı yerindeydi, derdi yoktu; gül bahçesi dikensizdi, tatlılığında bir acı, bir zehir yoktu.</p>

  <p class="normal">Padişahın lûtfundan bir taneciğini söyleyeyim: Perdeyi kaldırır kaldırmaz, su ateşle barıştı; kurt, koyuna dadı kesildi.</p>

  <p class="normal">Mutlak can, onun ışığında cansız bir şekil haline geldi; mezhebi kötü kişi bile onun yoluna kurban oldu gitti.</p>

  <p class="normal">Diyordu ki: Yokluk varlıkta mıdır? Evet dedi; der demez de dünya var oldu, varlık onun bir evet demesini bekliyormuş meğer.</p>

  <h3 class="h2baslik" id="calibre_toc_3302">XLIV</h3>

  <p class="indentmetin">Vesf-i on mehdûm mîkon gerçi mîrenced hesûd</p>

  <p class="indentmetin">K’in hesûdî kem nehâhedgeşt ez çerh-i kebûd</p>

  <p class="normal">Hasetçi incinir ama sen o efendiler efendisini övedur. Zâti şu yaslı gök kubbenin altında şu haset ediş azalmamış gitmiştir.</p>

  <p class="normal">Ayık adamın şarabı övmesi hoşa gitmez; onun sarhoş bakışlarıyla sarhoş olanaysa ne fayda var bu övüşten?</p>

  <p class="normal">O şarapla sarhoş değilsen, var sarık peşinde koş, gönlün ardında yürü… fakat sarığını da o bakışlar kaptı gitti, gönlünü de.</p>

  <p class="normal">Yüzlerce varlığın bile olsa onun varlığında yok et… o varlığa kavuşmak için bu gerek çünkü.</p>

  <p class="normal">Gece yarısı kalktım; baktım ki gönül yok… ne oldu, nereye gitti diye evin kıyısını bucağını aradım.</p>

  <p class="normal">Ev ev aramaya koyuldum; zavallıyı bir bucakta buldum; yarabbi diye secdeye kapanmıştı.</p>

  <p class="normal">Bakayım, kime kavuşmak istiyor dedim de kulak verdim… ağlarken duydum ki dilini açtı; söze başladı.</p>

  <p class="normal">Gizli de senin önündedir, açık da… Gizlim şu içimdeki ateş, açığım da ah ediş, duman duman tütüş.</p>

  <p class="normal">Acze düştükleri, kırılıp döküldükleri zaman güzelleri aramıyorsun da bu yüzden yüz binlerce dere, güzellik ırmağına aktı, arttırdıkça arttırdı onu.</p>

  <p class="normal">Padişahın izlerini, eserlerini sayıp döküyordu da adını söylemiyordu… gece karanlığı içinde yalvarıp yakarmaya dalmış gitmişti.</p>

  <p class="normal">O arada dudak ucuyla gizlice diyordu ki: Adını söyleyemem ama o ad ödağacından da daha güzel kokar, kokusu her yana yayılır.</p>

  <p class="normal">A seven, sevilen Tanrım, belki bir insan bulunur da şu gece yarısı hırsızlamaca kulak verir sözüme; bundan ürküyorum.</p>

  <p class="normal">Birisi adını duyar da yüceliğini bilerek saygı göstermezse o güzelim ada; pek ağır gelir bana bu.</p>

  <p class="normal">Adını işitir de saygı, sevgi gösterirse kıskançlık yakar, yandırır beni. O yolunu yitirmiş, gideceği, geleceği yeri şaşırmış gönül böylece âciz kalmıştı.</p>

  <p class="normal">Hatiften bir ses geldi; adını an o kişinin; a inatçı, adını an, gam yeme, kimseden çekinme.</p>

  <p class="normal">Onun adı, senin can muradına anahtardır; tez adını an onun da hemencecik kapıyı açsın sana dendi.</p>

  <p class="normal">Gönül, adını anamıyordu, kapı da kapalı kaldı; seher çağına dek bu böyle sürdü; derken ansızın gündüz oldu, güneş yüz gösterdi.</p>

  <p class="normal">Hatifin binlerce kez yalvarışı üzerine gönül, ancak Tebriz diyebildi; aklı başından gitti, varlığından oldu.</p>

  <p class="normal">Kendinden geçince de o efendiler efendisi Şemseddin’in, o cömertlik denizinin adı, yüzüne nakşoldu gitti.</p>

  <h3 class="h2baslik" id="calibre_toc_3303">XLV</h3>

  <p class="indentmetin">İlletî bâşed ki on ender behâron bed boved</p>

  <p class="indentmetin">Ger zemeston bed boved ender behâron sed boved</p>

  <p class="normal">Bir illeti var ki baharlarda kötüleşiyor; kışın kötüleşirse baharın elbette yüz kat daha kötü olur.</p>

  <p class="normal">Cana canlar katan bahara suç bulma sakın; senin geçmeyen hastalığın kurt olmuş, canavar kesilmiş, baharın ne suçu var?</p>

  <p class="normal">Baharlar her ağaca, her bağa bahçeye bağışlarda bulunuyor; acı, tatlı; her ağaç neye lâyıksa onu elde ediyor.</p>

  <p class="normal">A kardeş, bir yol şu sözüme de kulak as; her baş veren bitki, yetişip olmaya değmez.</p>

  <p class="normal">Binlerce şehvet suyundan bir tanesi, ansızın ilkah yapar da mayasından bir çocuk olur, güzel yanaklı dilber bir yiğit meydana gelir.</p>

  <p class="normal">O güzellerin de yüz bini harcanır gider de içlerinden bir tanesi devlet sahibi olur, muradına erer.</p>

  <p class="normal">İyi bahtlılar dünyaya çok gelir giderler; fakat Şemseddin kapısından sürülür onlar.</p>

  <p class="normal">Kim ona ikiyüzlülükle bile olsa bir kerecik secde etse, iki dünyada da sonunda Tanrı’nın has kullarından olur.</p>

  <p class="normal">A vefalı dost, cefaları anıp durma… o cefaları anış, yoluna set çeker senin.</p>

  <h3 class="h2baslik" id="calibre_toc_3304">XLVI</h3>

  <p class="indentmetin">Eger çerh-i vucûd-ı men ezin gerdiş foromâned</p>

  <p class="indentmetin">Begerdâned merâ on kes ki gerdonrâ begerdâned</p>

  <p class="normal">Varlık çarkım bu dönüşten kalırsa, gökyüzünü döndüren, beni de döndürür.</p>

  <p class="normal">Şu ordumuza kötü göz değer de bozguna uğrarsa, padişahın buyruğuyla yücelerden ordu iner bize.</p>

  <p class="normal">Kış yeli eser, bahçemi yıkar yakarsa, padişahımın baharı kıştan öç alır.</p>

  <p class="normal">Yaprakların sayısınca zorlu Firavun belirse, Mûsa’nın eli bir bir tutar onları, yerlerine dikekor.</p>

  <p class="normal">Korkutma gönlünü şu konağın güçlükleriyle, korkutma… Abıhayat kaynağı asla öldürmez seni güzelim.</p>

  <p class="normal">Gördük sizi, gördük sizi; gizlediğiniz şeyleri açığa vurduk… vazgeçmezseniz vay başınıza geleceklere; biliriz yapacağımızı biz.</p>

  <p class="normal">Çevremizde tavaf ederseniz gözlerimizin ışığısınız; bizden ümit kesmeyin; gerçekten zevk diriltir sizi.</p>

  <p class="normal">Aşk oyununa girişmek için kırık dökük Arapça söylüyorum; ama ne dersem diyeyim, bir padişahım var ki beğenir.</p>

  <p class="normal">Ben kendimi bile bulamıyorum, sözü nerden bulacağım? Fakat bu sözü bana veren mum, onu da buldurur.<sup class="calibre2"><a href="../Text/divanson_split_200.html#footnote-900-99" id="footnote-900-99-backlink">[99]</a></sup></p>

  <h3 class="h2baslik" id="calibre_toc_3305">— Z —<br class="chapter"/>
  XLVII</h3>

  <p class="indentmetin">Âşıkanrâ şod musellem şeb neşesten tâ be rûz</p>

  <p class="indentmetin">Hordeniyy-o hâb nî ender hevâ-yı dil-forûz</p>

  <p class="normal">Âşıklara geceleyin gündüze dek oturmak verildi… o gönüller aydınlatan güzelin havasıyla ne yemek var, ne uyku.</p>

  <p class="normal">Dostum, sen de âşıksan şu muma dön… bütün gece erir, bütün gece yanar durur.</p>

  <p class="normal">Âşık olmayan, bil ki güzün soğuğuna benzer… Âşıkın gönlüyse, o güz ortasında temmuzdur.</p>

  <p class="normal">Sende de bir aşk varsa a benim canım, bildirmek için âşıkçasına bir nara at, âşıkçasına saldır, saldır.</p>

  <p class="normal">Fakat şehvete bağlıysan âşıklık dâvasına girişme… kimsecikler yokken kapat kapıyı da yak şehvetini.</p>

  <p class="normal">A bön kişi, âşıkla şehvet nerden bir araya gelecek? İsa ile eşek nerden bir ahırda yem kesecek, yem yiyecek?</p>

  <p class="normal">Şu gizli sözlerden bir koku almak istiyorsan, gözünü Tebrizli Şemseddin’den başkasına yum.</p>

  <p class="normal">Görebilirsen Şemseddin, iki dünyadan da üstündür; sense arda kalasıca, hâlâ gaflet denizinin dibindesin.</p>

  <p class="normal">Yürü, bilgi öğrenenlere katıl, fıkıh bilgisinin çevresinde dön de caizdir-değildir lâfları başını yüceltsin senin.</p>

  <p class="normal">Benim canım, Şemseddin’in aşkıyla çocukluktan uzaklaştı; artık kuru üzüm, ceviz, alıç kalmadı; onun aşkı yeter bana.</p>

  <p class="normal">Aklım elden çıktı, şiirim eksik kaldı… o yüzden de yayım çırçıplak; ne nakış elbisesi var, ne yay tozu.</p>

  <p class="normal">* A Cemâleddin, yazmayı bırak da uyu, yalnız şunu söyle… o arslana benzer birisini hiçbir yüz görmüş müdür?<sup class="calibre2"><a href="../Text/divanson_split_201.html#footnote-900-100" id="footnote-900-100-backlink">[100]</a></sup></p>

  <h3 class="h2baslik" id="calibre_toc_3306">— F —<br class="chapter"/>
  XLVIII</h3>

  <p class="indentmetin">Ger tu neng âyî zi mâ zoter beron rov ey herîf</p>

  <p class="indentmetin">K’ez toroş-rûyî hemîrenced dil-ârâm-ı zerîf</p>

  <p class="normal">Bizden utanıyorsan tez git, çık dışarıya a herif… o nazik güzel, o gönüller huzuru dilber, ekşi suratlı duruştan incinir zâti.</p>

  <p class="normal">İnkârını gizlersen o, lif lif, kıldan kıla düşmanlıklarını gösterir, yüzüne vuruverir.</p>

  <p class="normal">Gerdek günü, damadın belli olması için, adını gündüz takan padişahtan, yüzünde onar onar izler vardır.</p>

  <p class="normal">Ulular ulusu Şemseddin çevgen salladı mı, kimde güç kalır? Yahut da o, üstünlükte atına binerse kim ona eş olabilir?</p>

  <p class="normal">İki dünyanın da sofrası, Şemseddin’in katında aşla dolu bir kâseden ve bir kuru ekmekten ibarettir.<sup class="calibre2"><a href="../Text/divanson_split_202.html#footnote-900-101" id="footnote-900-101-backlink">[101]</a></sup></p>

  <p class="normal">Yüce padişahlar padişahının şehrine saygı göstermek için sadaka bil o ekmeği, aşı, kâseyi.</p>

  <h3 class="h2baslik" id="calibre_toc_3307">— L —</h3>

  <p class="normal">Bu kafiyede, tercememizin III. cildinde, Bahr-i Remel’de, CIII. Arapça gazel var; yazmıyoruz.</p>

  <h3 class="h2baslik" id="calibre_toc_3308">— M —</h3>

  <p class="normal">İlk gazel, tercememizin III. cildindeki IX. gazeldir. Ancak ilk beyti farklıdır; o beyti yazıyoruz:</p>

  <p class="normal">Yüzünün sabahını görür görmez uyandım; sıçradım, kalktım; işe adamakıllı giriştim; çalgıcıyı beklemeye vaktim yok.</p>

  <h3 class="h2baslik" id="calibre_toc_3309">XLIX</h3>

  <p class="indentmetin">Mîbesâzed cân-o dilrâ bes ecâyib kon sıyâm</p>

  <p class="indentmetin">Ger tu hâhi tâ eceb gerdî ecâyib don sıyâm</p>

  <p class="normal">Orucu şaşılacak bir şey bil; adama can bağışlıyor, gönül veriyor… şaşmak istiyorsan oruca şaş.</p>

  <p class="normal">Yaşayış göğüne ağmak, miraç etmek istiyorsan, bil ki oruç meydandaki Arap atındır senin.</p>

  <p class="normal">Oruç can gözünün açılması için bedenleri kör eder; senin gönül gözün kör de o yüzden hiçbir ibadet o aydınlığı veremiyor sana.</p>

  <p class="normal">Şu oruç her hayvanın yaşayışına noksan verir; onun içindir ki oruç insanın insanlığını olgunlaştırmaya mahsustur.</p>

  <p class="normal">Âşıkların yaşayışları, beden mutfağı yüzünden kararmıştı, mutfaklarını aydınlatmak için çıktı geldi oruç.</p>

  <p class="normal">Dünyada şeytanın kanını içen bir bıçağa benzer oruçtan daha fazla öldürücü, daha fazla kan dökücü bir şey var mıdır?</p>

  <p class="normal">Şu sultanın tapısında gizli, özel hizmete koşulmuş, tez fayda verir, kâr bağışlar kim var? Oruç.</p>

  <p class="normal">Oruç, özlem çekenlerin gönüllerini, canlarını öylesine tazeleştirir ki zavallı balığı bile su o kadar tazeleştiremez.</p>

  <p class="normal">Savaş erinin bedeninde, gönül maksadına erişme yolunda oruç yüz binlerce canın yaşayışından da daha iyidir.</p>

  <p class="normal">* İman beş direk üstüne kurulmuştur ama vallahi o direklerin en büyüğü oruçtur.</p>

  <p class="normal">Tanrı, her beşinde de orucu, orucun kaderini gizlemiştir; zâti oruç kadir gecesi gibi gizlidir.</p>

  <p class="normal">Hani yüz eşek yükü taş vardır da kimsecikler bakmaz bile… maden içindeki taşı güneş nasıl lâ’l yapıyorsa, oruç da o taşları lâ’l haline getirir.</p>

  <p class="normal">Sen nasıl arslan olabilirsin ki tilkiden bile tir tir titriyorsun; fakat oruç seni ormandaki arslanlara bile üst eder.</p>

  <p class="normal">Midesine düşkün olan, çok mide ağrısı çeker, horlanır durur… midesine bağlı olanların talihlerinde oruç yoktur.</p>

  <p class="normal">Ya Süleyman saltanatını bağışlayan yüzüktür oruç, yahut da bir taçtır oruç, onu seçkin kişilerin başlarına giydirir.</p>

  <p class="normal">Oruçlunun gülüşü, oruçsuzun secdedeki halinden yeğdir; çünkü oruç onu Rahman’ın sofrasına oturtacaktır.</p>

  <p class="normal">Yemek yediğin vakit senin yüzünden için pisliklerle dolar… oruç hamama benzer, bütün kötülüklerden yur, arıtır seni.</p>

  <p class="normal">Yemek istediğini kara yürekli yomsuz, kutsuz bir yıldız bil; oruçsa seni ışığa çevirir, bütün Zühallere ışık salarsın.</p>

  <p class="normal">Aydın, bilgi ışığıyla ışıklanmış bir hayvan gördün mü hiç? Beden de hayvandır, hayvanın ardına düşüp de bırakma orucu.</p>

  <p class="normal">Beden hırsını şekerkamışını kırar gibi kır gitsin de orucu bol bir şeker gibi canının içinde bul.</p>

  <p class="normal">Katren nasıl olacak da denize ulaşacak? İşte oruç sel gibi, yağmur gibi seni alır, denize ulaştırır.</p>

  <p class="normal">Ayağını oruçla yücelt de başa döndür; çünkü oruç, başa dönmüş kişilerin esenleştiği yerdir.</p>

  <p class="normal">Nefsinle savaşa girişince, orucu öyle ucuza satmam ben diye kendini yere at, ellerini çırp, ayaklarını vur, diren.</p>

  <p class="normal">Nefsin, gönlüne musallat olmuş bir Rüstem’dir ama oruç onu gül yaprağı gibi tir tir titretir.</p>

  <p class="normal">Hani bir karanlık var ya, içinde abıhayat gizli… aklı başında olanlarca o karanlık, oruçtur.</p>

  <p class="normal">Canının içinde Kur’an ışığını istiyorsan, oruç bütün Kur’an’ın tertemiz ışığının sırrıdır.</p>

  <p class="normal">Rûha mahsus sofraların başına tertemiz erler otururlar ya; oruç onlarla bir kâseden yemek yedirir sana.</p>

  <p class="normal">Oruç, seni gün gibi gönlü aydın, canı sâf bir hale kor; sonra da padişahla buluşma bayram gününde varlığını kurban eder gider.</p>

  <p class="normal">Oruç ülkesine ayak basacaksan neşelenerek ayak bas… çünkü gamlılara oruç haramdır, yaraşmaz.</p>

  <p class="normal">Kim etek gibi orucun ayaklarına düşerse, pek tez, ölümsüzlük yakasından baş gösterir.</p>

  <h3 class="h2baslik" id="calibre_toc_3310">— N —<br class="chapter"/>
  L</h3>

  <p class="indentmetin">Eyyuha’s-sâkıy edir ke’see’l-homeyyâ nısfa men</p>

  <p class="indentmetin">İnne ışkıy mislu hamrin inne cismî mislu denn</p>

  <p class="normal">Sâkî, o yarım batmanlık sağrağı döndür; çünkü gerçekten de aşkım, şaraba benziyor; bedenimse sanki bir küp.</p>

  <p class="normal">A çalgıcı, biraz yavaş vur da can tekrar gelsin bedene… vurunca da Şemseddin’in adıyla vur.</p>

  <p class="normal">Şemseddin’in adı, kulağına bedenden de daha iyidir, candan da… Şemseddin’in adı muma benzer; bu kulun canıysa sanki leğen.</p>

  <p class="normal">A çalgıcı, Allah için olsun, Şemseddin’den başkasını söyleme; bedene de ten-tenen diye onun vasfını söyle, cana da.</p>

  <p class="normal">Şemseddin’in adı muma benzer, sen de pervane gibi yanadur; onun çevgene benzeyen adına karşı topa benzer canını at meydana.</p>

  <p class="normal">At da şu canın, gökyüzünün oyuncusu olsun… şu tertemiz canın, perdeleri yaksın, muradına ersin.</p>

  <p class="normal">Şemseddin de, Şemseddin de, Şemseddin de; bu yeter… de de ölülerin, kefenlerine bürünmüş bir halde oyuna giriştiklerini gör.</p>

  <p class="normal">A çalgıcı, âşık değilsin ama gene de usanma bizden; Şemseddin’in aşkı, canını yasemine döndürür.</p>

  <p class="normal">Lâleler kudüm çalmada, yasemin oyuna koyulmuş… süsenceğiz sarhoş olmuş da yasemin de kim oluyor demekte.</p>

  <p class="normal">Dikenler gülmeye başlamış, güle üstünlük dâvasına girişmiş… taşlar parıl parıl parlamış, lâlelere, siz varsınız ama diyorlar, biz de varız.</p>

  <p class="normal">Bir gececik gündüze dek onun adını anarak çal tefi; çünkü bir Yusuf’un güzelliğiyle tefin gömleğe döndü.</p>

  <p class="normal">Ansızın o gül yüzlüm, gül bahçesinden baş gösterir de o gülün karşısında şu yeşilliğin gül bahçeleri yok olur gider.<sup class="calibre2"><a href="../Text/divanson_split_203.html#footnote-900-102" id="footnote-900-102-backlink">[102]</a></sup></p>

  <h3 class="h2baslik" id="calibre_toc_3311">LI</h3>

  <p class="indentmetin">Yârekan reksî konîd ender gamem hoşter ezin</p>

  <p class="indentmetin">Kurre-i ışkam remîd-o nî lecâmestem ne zin</p>

  <p class="normal">Dostcağızlar, gamlı bir haldeyim; bu gamlı halimde, şu oynadığınızdan daha da hoş bir halde oynayın; aşk atım kaçtı, ne dizgin kaldı elimde ne eyer.</p>

  <p class="normal">Ay yüzlümüzün gözü önünde sarhoşça bir oynayın; çalgıcı, Allah için olsun, tefe hazin hazin vur.</p>

  <p class="normal">Canımdaki aşk için oyna ey merhametli dost; ey çalgıcı, vur tefe, bundan başka bir talihin yok senin.</p>

  <p class="normal">O güzelim tefin, burda makbuldür; tef çalışın yerindedir… a çalgıcı, tef çal, senin ibadetin ancak bu.</p>

  <p class="normal">A çalgıcı, bu tef çalış, Tebriz’in övüncüne, dilber padişaha, canların canına can olan Şemseddin’edir.</p>

  <p class="normal">A çalgıcı, Şemseddin, Şemseddin dedin de onun adını andın ya, bir uğurdan başımdan aklımı da kaptın gitti, dinimi de.</p>

  <p class="normal">Mademki Şemseddin dedin, sakın bu sözü düşürme ağzından; bundan başka bir ad söylersen, bir başkasını dilersen küfür olur, küfür.</p>

  <p class="normal">Çalgıcı, usandın sözlerimden, usandın… fakat dilediğini yapma; böylece süregitsin bu, süregitsin.</p>

  <h3 class="h2baslik" id="calibre_toc_3312">LII</h3>

  <p class="indentmetin">Motrıbâ berdâr çeng-o lehn-i mûsîkaar zen</p>

  <p class="indentmetin">Âteş ez cormem beyâr-o ender istigfâr zen</p>

  <p class="normal">* Çalgıcı, çengi kaldır da mûsîkar çalmaya başla… suçumdan bir ateş al, tövbeyi, istiğfarı ver ateşe.</p>

  <p class="normal">Aşk Kelîm’i, varlık Firavun’unu bir uğurdan yok et; Mûsa’nın yokluk sopasını çal başına Firavun’un.</p>

  <p class="normal">Akıl heveslere kapılır da gecikirse, tez bağla gözlerini, kur onun için bir darağacı.</p>

  <p class="normal">Ben bilgimle bir iş düzeceğim derse, bir ateş ele geçir de yak, yandır o işin düzenini.</p>

  <p class="normal">Cana gurbet yurdu olan şu toprakta niceye bir konuk kalacaksın? Şu konuğun da gözlerine toprak serp, ev sahibinin de.</p>

  <p class="normal">Çalgıcı, güzelliğin, aklın anlayacağı bir şey değil; onun anlayışından üstün… zevk çadırını aklın, pergelle ölçüp biçilecek yerin sınırından dışarda kur.</p>

  <p class="normal">Çenginin arışına arı duru şarabı argaç et; tellerini onunla ör… o ezelî ıssılıkla tellere yeni bir baht ver.</p>

  <p class="normal">Efendiler efendisi Şemseddin’in kapısını gözyaşlarınla ıslat; onun yüzünün ateşiyle bütün varlığı yak gitsin.</p>

  <p class="normal">Onun nağmelerinden birini al, Güneş’le Ay’a pay et; sonra yürü, uyanık devletin kapısında çeng çal.</p>

  <p class="normal">Uyanık aklın, Şemseddin için bir kaftan dikti; sen de var onun aşkıyla münkirlerin gözlerine mıh çak.</p>

  <p class="normal">Aşk Burâk’ına bin, Tebriz’e yürü, varınca da o kanlar içen bakışlar için diz çök.</p>

  <h3 class="h2baslik" id="calibre_toc_3313">LIII</h3>

  <p class="indentmetin">lşk-ı Şems-i Hakk-o din k’on govher-i kânîst on</p>

  <p class="indentmetin">Der du âlem cân-o dilrâ dovlet-i ma’nîst on</p>

  <p class="normal">Tanrı ve din Şems’inin aşkı madendeki incidir… iki dünyada da canı, gönlü kandıran, zenginleştiren bir devlettir o.</p>

  <p class="normal">Görünüşte ne ordu vardır, ne devlet, ne de hazne… fakat can gözüyle bakarsan, görürsün ki can devletidir o.</p>

  <p class="normal">Şarabını doldurmak için kafatasını her şeyden boşalt; ondan sonra onun şarabına sağrak et; o kafa böylesine bir şarabın sağrağıdır zâti.</p>

  <p class="normal">Aşkla pişen erlere ham şarap sunarlar… zâti pişkin, olgun aramak, hamdır, çiğdir demek, çiğlik belirtisidir.</p>

  <p class="normal">Can kebabı, beden kılığında olan kişi, hasların da hası olsa hüner bakımından gene aşağılıktır, gene aşağılık.</p>

  <p class="normal">Yücelik arayan, aşkta aşağıdır; aşağılığı kabul edenin meclisiyse, yüce bir meclistir.</p>

  <p class="normal">Kimin tertemiz canı o şaraptan içtiyse, Hintli bile olsa Mekkeli’dir, Şamlı’dır.</p>

  <p class="normal">Şarabın ayrılığı mamûr bedeni yıkar; fakat kim bedenini şarapla yıkarsa, şarap yapar o bedeni.</p>

  <p class="normal">Bu şarap, ölümsüzlük şarabıdır, can önce ondan doğmuştur, şu halde şarap candır, yahut değildir derler ya; bu söz yalandır.</p>

  <p class="normal">Ölümlü canı boyuna bu şarapla sarhoş et, onun kadehiyle sarhoş ol; ölümlü can bu şarapla ölümsüzlük rengine boyanır.</p>

  <p class="normal">Ölümlü can, ölümsüzlük şarabına, “Kimyanın yanındaki bakır, altın olur gider” yazısını damga olarak vurmuştur.</p>

  <p class="normal">Şarap yüzünden akıl bedenden boşanmıştır; hem de üç kere… akla bağlı olan beden o şaraba eş olamaz.</p>

  <p class="normal">Ölümsüzlük şarabı, hevesin daralmış gönlünde oturamaz… bu şarabın yurt edindiği gönül, meydan gibi geniş mi geniştir.</p>

  <p class="normal">O şaraptan bir kadehçik kime sunulduysa bir belirtisi şudur onun: Hikmet sırlarını anlatışta canı olgunlaşır, kendi malı gibi anlatır o sırları.</p>

  <p class="normal">O şarabın parıltısında ölümsüzlüğü görür; ondan sonra da ona mal mülk nedir ki? Öz canını bile verir gider.</p>

  <p class="normal">Kendinde olarak, aklı başındayken o şarabı öven kişi, sanki Kur’an okur; okur ama okuduğunu ne anlar, ne tutar.</p>

  <p class="normal">Hakkı da sarhoş âşıklardan sor, hak sahibini de… çünkü kadehteki o şarap, âşıklara kadıdır.</p>

  <p class="normal">Çünkü sarhoşun verdiği hüküm, şarabın yaptığı iştir, şarabın verdiği hükümdür; demek hak da onun hükmüne razı, hak sahibi de; bu apaçık ortada.</p>

  <p class="normal">Çalgıcıyı şarap almış, götürmüş; a çalgıcı, lûtfet, çenge bir vur da adım kötüye çıkacak ama zararı yok, kurtar beni addan sandan.</p>

  <p class="normal">* Yüzünü göster de güzellerin pazarlarını kır geçir; göster o yüzü ki Mânî bile o yüze yüzlerce hasret çekmede.</p>

  <p class="normal">A seher yeli, Tebriz’e git, o tertemiz toprağa secde et… Yaşayışlar yaratan Rabbe mensup kapının toprağıdır orası.</p>

  <h3 class="h2baslik" id="calibre_toc_3314">LIV</h3>

  <p class="indentmetin">Der meyân-ı zulmet-i cân-ı tu nûr-ı kîst on</p>

  <p class="indentmetin">Ferr-i şâhî mînemâyed der dilem on çîşt on</p>

  <p class="normal">Canının o kapkaranlık gecesinde kimin ışığı bu? Gönlümde padişahlık yalımları uyandırmada, padişahlık ışıkları belirtmede… nedir bu?</p>

  <p class="normal">Bir hayal belirtiyor ki o, padişahın Ay’a benzer yüzünün hayali… yoksulluk gününün sığınağı, yoksulların ellerinden tutan padişah o.</p>

  <p class="normal">Bu çeşit parıltı, böyle güzellik, bu lûtuf, bu hoşluk, bu alım, ancak canların övündüğü Tebrizli, Tanrı ve din Şems’inindir.</p>

  <p class="normal">İnsanın canı, apaçık övemez, anlatamaz onu; anlatabildikleri de zâti gene gizlidir.</p>

  <p class="normal">Çünkü nasıl olur da ölümsüzlük sıfatları ölümlü dünyaya yüz tutar? Yıldızı kutsuz ölümlü dünya ehlinden biri, nasıl onları anlatabilir?</p>

  <p class="normal">Tanrı’nın kendi eliyle yaratıp bezediği güzelliğe karşı istediğin resmi yap; istemeyiz onu biz.</p>

  <p class="normal">* Onu gören göz, tutar da bir başkasına bakarsa, taşlayıp öldürmek gerektir onu; zina etmiş sayılır o.</p>

  <p class="normal">Gönül, âşık olunca önce iyi addan geç; çünkü aşkın başlangıcı rezil rüsvay olmaktır, adın kötüye çıkmasıdır.</p>

  <p class="normal">Aşkının denizinde can elbisesi ağır gelir; gönül, ad san, ekmek yemek aramak hamlıktır.</p>

  <p class="normal">Gönül, bayağı bir sevgide bile bu hassa vardır; o yüce meclisin bu aşkındaysa haydi haydi var.</p>

  <p class="normal">A seher yeli, bana Tebriz’in toprağını armağan getir; çünkü yücelikte âdeta inci madenidir o toprak.</p>

  <h3 class="h2baslik" id="calibre_toc_3315">LV</h3>

  <p class="indentmetin">lşk-ı Şemsüddînst yâ nûr-ı kef-i Mûsîst on</p>

  <p class="indentmetin">İn heyâl-i Şems-i din yâhud dused Îsîst on</p>

  <p class="normal">Şemseddin’in aşkı mı şu, yoksa Mûsa’nın avcunun parıltısı mı? Şu, Şemseddin’in hayali mi, yoksa yüzlerce İsa mı?</p>

  <p class="normal">Hiçbiri de değilse, şu Ay gibi yüz de ne? Şeklini nasıl söyleyeyim? Çünkü tümden anlam o.</p>

  <p class="normal">İster bu olsun, ister o; o dudakların fitnesiyle canımız oyunlara dalmış, hoş bir hale gelmiş, sarhoş olmuş, sevdalara düşmüş.</p>

  <p class="normal">O canlar canından ayrıyken yüzüme iyi bak; yazılar yazmada gözlerim yüzüme; ama, bu cansızdır, gönülsüzdür yazısını yazıyor.</p>

  <p class="normal">Ben ne diyeyim? Utarid bile bütün tertemiz canlarla onun temizliğine tanıklık eden, temizliğini yazan bir âşık.</p>

  <p class="normal">Canım, Mûsa’nın sopası gibi bir kez onun elini öpme fırsatını buldu ya; at artık Mûsa gibi yere o canı; can değil, yılandır o şimdi.</p>

  <p class="normal">Gözlerim onun ayrılığında, tekrar kavuşmayı dilemede; onun diriltici devletini düşünüp Tanrı kudretine güvenerek gülmede.</p>

  <p class="normal">Kim padişahlar padişahı Şemseddin’in atının peşinde yaya koşarsa, evvel-âhir dünyaya da boş verir, âhirete de.</p>

  <p class="normal">Elini öpene gelince: Artık ne diyeyim ona? Akıllılar bilirler ki yücelikte elbette daha da üstündür o.</p>

  <p class="normal">Canım onun bedenini görür görmez, tez iman getirdi; ne diyor dedim, dedi ki: Bak da gör, pek büyük bir mucize bu diyor.</p>

  <p class="normal">Âzer’le Mânî’nin bile yüzlerce özlem çektiği o yüz yok mu? Tebriz’in ışığı da o yüzün ışığından, o yüzün güzelliğinden.</p>

  <h3 class="h2baslik" id="calibre_toc_3316">LVI</h3>

  <p class="indentmetin">Câm por kon sâkıyâ âteş bezen ender gamon</p>

  <p class="indentmetin">Mest kon conrâ ki tâ enderresed der kârvon</p>

  <p class="normal">Sâkî, doldur kadehi de ateş sal gamlara; sarhoş et canı da yetişsin kervana.</p>

  <p class="normal">O küpten doldur; hani kapağı açılsa kokusu göklere dek ağar da gökler bile kokusundan sarhoş olur.</p>

  <p class="normal">O şaraptan sun; hani canlar veren, gönüller parlatan bir katresi, gam denizine damlasa gamın gamlığı kalmaz, neşe kesilir.</p>

  <p class="normal">Bir katresi, zamanın baş çeken zorbalarının beyinlerine damlasa, hepsi de hizmetçilere döner, secdeye kapanır.</p>

  <p class="normal">Can, ileri gidenlerce de, aşağılık kişilerce de değerli bir şeydir; can cümleden azizdir; fakat o şarabın kokusu, has kişilerce canın da canıdır.</p>

  <p class="normal">İzinin tozu belirmeyenden gelen, her izi yırtıp yok eden o şarap yüzünden mevki de görünmez oldu, rütbe de… can da yok oldu gitti, beden de.</p>

  <p class="normal">Zevâlsiz meyhane, o şarap yüzünden köpürdü, coştu; köpüğünden dünya binlerce ev barkla, binlerce malla mülkle yok oldu gitti.</p>

  <p class="normal">O şarabın kokusu, batıda kadehten çıksa ta Herat’taki, Talkan’daki zahitler bile sarhoş olurlar.</p>

  <p class="normal">O küpten sarhoş olanın eli, yeryüzüne diken ekse doğudan batıya dek, yerden güller biter; her taraf güllük gülistanlık olur.</p>

  <p class="normal">Aşkıyla sarhoş olup çeng çalanın çenginden çıkan sesi korku dünyası duysa, aman bulur, tümden ümit kesilir.</p>

  <p class="normal">Ahmed’e mensup küpten bir koku duyulsa, şarabı gibi kâfirlerin gözleri de coşar, canları da.</p>

  <p class="normal">A kervanbaşı, Ahmed’in şarabının kokusunu iyice duymak, rengini görmek istiyorsan bir soluk Tebriz kapısında konakla.</p>

  <p class="normal">Konakla da Tanrı kadehinin kokusuyla şarap huylarına bürün, onun gördüğü işleri görür bir hale gel; lûtuflarını gör de o lûtuflara eş ol, lûtuf kesil.</p>

  <p class="normal">Aşkıyla sarhoş olanın gönlünde ne var? Gizli bir güneş… Sevgili, onu kim bilir? Kimde o güneş varsa o bilir ancak.</p>

  <p class="normal">Aklım, her solukta aşk ustasından o şarabın sırrını sorardı; fakat o, hele zamanı var sözünden başka bir şey söylemezdi.</p>

  <p class="normal">Her solukta o Yusuf’un Mısır’ından canlarımıza, yüzlerce kervanla, şarap gibi adamı esriten şeker denkleri geliyor.</p>

  <p class="normal">Canım aşkının küpünde köpürüp coşuyor; ah, aşkının sayvanına bir merdiven olsaydı.</p>

  <p class="normal">Canımdan onun lâkapları şimşek gibi çaktıkça, gözüm o yalımlarla yüzlerce direfş-i Gâvyânî’nin parıltısını görüyor.</p>

  <p class="normal">Aşkı, evi barkı, soyu sopu, yeri yurdu altüst etti mi, şarabı, can alanına yüz binlerce evler kuruyor.</p>

  <p class="normal">Senin canın da gece yarısı, gizlice şarap içiyor ama Arş’a da amber kokuları ağıyor, kutsal canlara da.</p>

  <p class="normal">Onun ayrılığıyla dünyadan usanmış da canım, Sâmirî gibi dağlara, ovalara kaçmada.</p>

  <p class="normal">Mûsa’yı bile yıkan şarap, Hızır’ın elinden geldi mi, benim canım gibi yüzlerce can belden çözülür, kemer gibi yerlere dökülür.</p>

  <p class="normal">A ulular ulusu Şemseddin, bütün bunlardan maksat sensin… dilerim, zaman da benim canım gibi toprak kesilsin sana.</p>

  <p class="normal">Onun buluşma kadehiyle içtiğim şaraptan sonra, ayrılık kadehiyle öyle bir zehir içtim ki acı mı acı, ekşi mi ekşi.</p>

  <p class="normal">Ne Tebriz gibi bir yer vardır, ne de olur… Ne senin gibi kutlu bir padişah gelmiştir, ne de gelir.</p>

  <h3 class="h2baslik" id="calibre_toc_3317">LVII</h3>

  <p class="indentmetin">Âşıkanrâ mujde deh ez ser-ferâz-ı râstîn</p>

  <p class="indentmetin">Mujde mer dilrâ hezâr ez dil-nevâz-ı râstîn</p>

  <p class="normal">O yüceler yücesi gerçekler erinden âşıklara müjde var; o gönüller okşayan gerçekten gönüle binlerce müjde var.</p>

  <p class="normal">Görüşü uz bir sarraftır, gerçek bir makas; bütün altınların ayarı tam olacak; müjde bütün altın madenlerine.</p>

  <p class="normal">Müjde ölümsüzlük elbisesine… ebedî bir ömür için devletlerden, bahtlardan gerçek bir bezenti verilecek ona.</p>

  <p class="normal">Ne mutludur o kuzgun; bundan böyle kuzgunluğu kalmayacak; Şemseddin’in kapısında gerçek bir doğan kesilecek.</p>

  <p class="normal">Ne mutludur o el ki onu ben bağlamışım, artık uzunluğunu kaybeder; onun üzengisine yapışan el, gerçek bir el olur gider.</p>

  <p class="normal">Eli uzadı da ta Huten’e kadar vardı fakat, orayı da aştı da gerçek bir Taraz güzelinin yakasına yapıştı.</p>

  <p class="normal">Bundan sonra da o Taraz güzeli, onun elini eliyle tutar artık; iyiden iyiye sarhoş olunca da ona gerçek sırlar söylemeye koyulur.</p>

  <p class="normal">Derken gözlerini açar da canın vehmettiği yerlerden ötede olan, Tarazlı Türk’e bile gerçekten naz eden güzeli görmeye çalışır.</p>

  <p class="normal">Tebrizli padişahtır o, kerem sahibidir, canlar bağışlar, olgun mu olgundur… yücelikte, buluşmada, sultanlıkta gerçekten de bir doğan kuşudur o.</p>

  <p class="normal">Fakat can sultanlığı hani, geçici beden sultanlığı değil… onun sultanlığı canların can gözlerini açar, gerçekleri gösterir.</p>

  <p class="normal">Merhaba a canlar padişahı, merhaba a tek güzellik; kullara padişahlık bağışlayan, onların işlerini düzene sokan gerçek er.</p>

  <h3 class="h2baslik" id="calibre_toc_3318">LVIII</h3>

  <p class="indentmetin">Ez bedîhâ on çi gûyem hest kasdem hîşten</p>

  <p class="indentmetin">Z’on kî zehrî men nedîdem der cehon çün hîşten</p>

  <p class="normal">Kötülüklerden söze getirdiğim şeyler var ya, bu kötülükleri yapandan maksadım; hep kendim, hep benliğim, varlığım… çünkü dünyada benlik, varlık gibi bir zehir görmedim.</p>

  <p class="normal">Birine işaret ettiysem ululuk, olgunluk ıssı, lûtuflarda, ihsanlarda bulunan Tanrı’ya and olsun ki maksadım o değil.</p>

  <p class="normal">Kendimden geçememişim, başkasıyla nasıl uğraşabilirim? Kendimden geçmişim dersem, bu bir kuruntudan, bir zandan ibaret olur.</p>

  <p class="normal">Bir kapalı söz söylesem birçok anlama çekilebilir… birisinin kusurunu, noksanını söylemeyi kastedersem ne er olurum ben, ne kadın.</p>

  <p class="normal">A sırlara mahrem er, hakkımda iyi bir zan beslemeni, bana, benim sevgime inanmanı istiyorum senden.</p>

  <p class="normal">Kendi canıma düşmanım, feryadım kendimden… Kendi varlığımı odun yakar gibi yakmak istiyorum ben.</p>

  <p class="normal">Dostumu binlerce kez adıyla sanıyla apaçık, yahut gizlice, riyasız olarak övmüşüm.</p>

  <p class="normal">Yüz kere açık, gizli onunla övünmüşüm; iki gözüm gibi aziz bilmişim onu.</p>

  <p class="normal">Böylesine bir dostun ayıbını söylersem, maksadım kendi ayıbımı söylemektir; çünkü bedenimdeki Ay gene kendi bulutumla örtülüyor.</p>

  <p class="normal">Tut ki bir huyunu kınamışım onun; bunu dostluğa ver; hileye, hıyanete değil.</p>

  <p class="normal">Ben kendi varlığıma, benliğime derim ki: Kendini Tanrı ışığı mı sandın? Öyle bile olsan yok ol; yok ol da yoklukla sınan.</p>

  <p class="normal">A benliğim, varlığım, tümden Tanrı sırrı bile olsan yok ol; çünkü hep kendini görüyorsun; kendini gören gözü çıkar, at.</p>

  <p class="normal">Ulular ulusu Şemseddin’i översem, bil ki bütün güzel huyları övüp durmadayım.</p>

  <h3 class="h2baslik" id="calibre_toc_3319">LIX</h3>

  <p class="indentmetin">Der sitâyişhâ-yı Şemsüddin nebâşem muftenen</p>

  <p class="indentmetin">Tâ tu gûyî k’in gerez nefy-i menest ez lâ-vo len</p>

  <p class="normal">Şemseddin’i överken sınanmalara düşmem ki tutasın da benlikten, varlıktan yok olduğunu söylemek istiyor diyesin.</p>

  <p class="normal">Çünkü o tümün de tümüdür; arı duru olgunluğun ta kendisidir… onu övüş ilkbahara benzer; parça buçuk övüşlerse yasemindir sanki.</p>

  <p class="normal">Her biri ayrı çeşit bir güldür, ayrı çeşit bir meyve… oysa bağın bahçenin tümden özüdür, yüzlerce yeşilliğin canına candır.</p>

  <p class="normal">Bağı bahçeyi övdün mü, orda ne varsa hepsini de övmüş olursun; Tanrı’yı övdün mü bu övüşe put da girmiş olur, güzel de.</p>

  <p class="normal">Fakat putu översen gene bu övüş, yaratan, yapan, eden Tanrı’ya varır; bunu böyle bil, ama Tanrı güzelliği girmez bu övüşe.</p>

  <p class="normal">Demek ki başka övüşlerle parça buçuğu övebiliyorsun; Tanrı ve din Şems’i deniz gibi; nerden bedene girecek?</p>

  <p class="normal">Tanrı, aklını başına al a kısa görüşlü, var olan benim ancak deyip durmada… yâni ululayışta hak ve din Şems’i bir bahane ancak.</p>

  <p class="normal">Sen küçülmez de Tebriz’in övüncüyle övünürsen, benim özümü övmüş olursun, a sınanmış kişi; bu demektir bu.</p>

  <h3 class="h2baslik" id="calibre_toc_3320">— V —<br class="chapter"/>
  LX</h3>

  <p class="indentmetin">Der hulâsa-y ışk âher şîve-i İslâm kû</p>

  <p class="indentmetin">Der şogoft-i muşkilâteş sâhib-i ’elâmkû</p>

  <p class="normal">Aşkın özünde İslâm şivesi nerde… onun zorluklarını açmada bilgi sahibi olan hani?</p>

  <p class="normal">Kendi göbeğindeki miske âşık olan Arş ceylanının yeme dönüp bakması beklenir mi? Nerde tuzağın çevresinde dönüp dolaşacak o?</p>

  <p class="normal">Ayrılıkta her gün bir yıl kadar uzar ama ayrılıktan geçtin mi, gece nerde, gündüzler hani?</p>

  <p class="normal">Canlılar, erkekle dişiden olurlar, ana rahminden doğarlar… fakat kutsal doğuşlarda nerde ana karnı?</p>

  <p class="normal">A sâkî, akıl baştayken aşkı bulmanın imkânı yok… kadehinin kokusu kararsız bir hale getirdi beni; hani karar, nerde huzur?</p>

  <p class="normal">Bu hacda ihramın, varlık libasını kendinden sıyırıp atmandır; ama nerde ihramın bu şartını yerine getirmek?</p>

  <p class="normal">Varlığını attın mı, can içinde canı gör… bölük bölük canlar, hepsi de tek; nerde orda yıldızlar?<sup class="calibre2"><a href="../Text/divanson_split_204.html#footnote-900-103" id="footnote-900-103-backlink">[103]</a></sup></p>

  <p class="normal">Bütün susamış canlar, denizi buldular mı, denizde yok olur giderler; nerde bir tek bilenden başka bilen?</p>

  <p class="normal">Uzak yakın, köy-şehir, iklim-ülke, hep denizin bu yanında; o yandaysa nerde şehir, hani iklim?</p>

  <p class="normal">Şu beden, ne yazarsa mutlaka kalemle yazar… fakat canın kendisine yazdığı yazıda nerde kalemler?</p>

  <p class="normal">İnsanoğlunun aklı da onsuz kalıp soğumasından meydana gelir, fikri de… fakat o şarapla kızıştı mı insan, nerde akıl, hani fikir?</p>

  <p class="normal">Evet, o kendinden geçişte de bir başka çeşit akıl vardır; fakat nerde uyanıklıktaki akıl, nerde korkulu, karmakarışık, darmadağın rüyalara dalış?</p>

  <p class="normal">Kuş kafeste kaldıkça bir başkasının buyruğu altındadır; kafes kırıldı da kuş uçtu mu, nerde ona geçecek buyruklar?</p>

  <p class="normal">Akıl baştayken nefis suçlar işletir; fakat aklın aklı geldi mi, nerde kalır nefsin suçları?</p>

  <p class="normal">Beden bedene dokununca insan hamama muhtaç olur; fakat rûhların birleşmesinde hamama ihtiyaç yoktur.</p>

  <p class="normal">Sen özüne râm oldun mu, bütün dünyada sana râm olur… Rüstem’in oğluysan nerde kara yağız atın?</p>

  <p class="normal">Pişmiş yemekten vazgeçtiysen esriten şarap gerek sana… peki, hani kadehinde şarabın, nerde ağzında şarap kokusu?</p>

  <p class="normal">İçtiysen gizlilik âlemine salına salına, ayaksız git… sarhoşsan sarhoşçasına gel; nerde o yürüyüş sende?</p>

  <p class="normal">Aşka kulluk etmek farzdır; nerde farz, nerde sünnet, nerde vacip? Hani belletiş, nerde gerek sayış?</p>

  <p class="normal">Canla başla aşka sarılıp oynamak… sonra da ondan tiksinmek; imkân mı var buna? Adamın kolunu kanadını bağlamış aşk nerde; onun insanı ağırlaması görülmüş müdür hiç?</p>

  <p class="normal">Âşıkın yüzüne vurulsa bu onun canına huzur verir… ordaki zahmet, meşakkat, lûtuftan, ihsandan başka bir şey midir ki?</p>

  <p class="normal">Korkudan ağırlamak, hizmet etmek, hayvanların işidir; hayvanlarda aşkla hizmet etmek nerde?</p>

  <p class="normal">Bu yol, Tanrı başarı verdi de elini tuttu mu, bir adımdır ancak; yol uzaklığının sözü de nedir, günlerle yıllar da ne oluyor ki?</p>

  <p class="normal">Ancak, o güzelin gölgesinin sana vurması gerek, o güzelin… nerde güzeller içinde onun gibi bir güzel?</p>

  <p class="normal">O, gerçekten de ulular ulusu Tanrı ve din Şemsi’dir; onun dengi, onun eşi nerde bütün babalar, atalar, bütün amcalar içinde?</p>

  <p class="normal">Şu yedi deniz, nerden onun eşsiz, tek incisine denk olacak? Onun benzeri nerde canlar içinde, hani bedenler arasında?</p>

  <p class="normal">Atının ardında yaya yürüyen kutsal canlar arasında Kubad’dan, Sencer’den, Kavus’tan, yahut Behrâm’dan başka kimler var ki?</p>

  <p class="normal">Yel, göze Tebriz toprağından armağan getirsin; yoksa şu toprak bedene onun toprağından başka nerde rahat var, nerde huzur var?</p>

  <h3 class="h2baslik" id="calibre_toc_3321">LXI</h3>

  <p class="indentmetin">Cism-o con bâ hod nehâhem hâne-i kemmâr kû</p>

  <p class="indentmetin">Lâyık-ı in kofr-i nâder der cehon zunnâr kû</p>

  <p class="normal">Benimle can da gelmesin, beden de… istemiyorum; meyhanecinin yurdu nerde? Böylesine görülmemiş bir küfre lâyık zünnâr hani?</p>

  <p class="normal">Can, şaraptan esip gelen yelle her solukta sarhoş olup gitmede; meyhanenin kapısına dek koşmada; fakat yükü nerde?</p>

  <p class="normal">Kulağın bulunmadığı bir yandan çeng sesi geliyor; fakat bu çeng sevgilinin çengi… nerden tahta bulunacak, nerden tel bulunacak ona.</p>

  <p class="normal">Âşık, bedensiz kaldı mı, ona öylesine bir can elbisesi getirirler ki tez elli çulhalar dokumamış kumaşını… nerde dokuması, hani ipliği?</p>

  <p class="normal">Âşıkın ululanmasını bir kokla; onda da toprak kokusu vardır; o da anlam bakımından topraktandır… böylesi bir denizde ululanmak nerdedir, ad san kaygısı hani?</p>

  <p class="normal">Burnun açılır, koku alırsa, o koku aşk mağarasından gelir burnuna; duyulmamış bir kokudur o; her yana çok koşarsın, mağara nerde diye çırpınıp durursun.</p>

  <p class="normal">Âşıkın yüzünde arılıktan, renksizlik rengi vardır… fakat o güzel yüzlü sevgilinin o vefası, o temizliği, o lûtfu nerde?</p>

  <p class="normal">Ölümsüz ömürden müjde geldi sana; hamd et artık… o ömründe bu yılın gamı nerde, bıldır düşüncesi hani?</p>

  <p class="normal">Orda iyilerle konuşup görüşmek de zahmettir, kötülerle konuşup görüşmek de zahmet… o iyiliklerin en ulusunun gölgelendirdiği halvete kim sığabilir ki?</p>

  <p class="normal">Tanrı ve din Şems’i, ölümsüz temizliklerde ulular ulusudur… onun güneşinin parıltılarında nerde aklı başında kalmış bir zerre?</p>

  <h3 class="h2baslik" id="calibre_toc_3322">— H —<br class="chapter"/>
  LXII</h3>

  <p class="indentmetin">Key boved hâk-i senem bâ hon-ı mâ âmîhte</p>

  <p class="indentmetin">Hoş boved in cismhâ bâ cânhâ âmîhte</p>

  <p class="normal">Ne vakit o güzelin toprağı bizim kanımıza karılacak? Şu bedenlerin canlarla karılması ne de hoş bir şey olur.</p>

  <p class="normal">Şu gönül sedeflerimiz, böyle bir ayrılık dağıyla dağlandığı halde gene de tertemiz vefalı incilere sahip olmuş; o incilere eş kesilmiş.</p>

  <p class="normal">Gece gündüz, suyla ateş birbirine eş dost olmuş, beraber oturmada… lûtufla kahır birbirine eş, tortu durulukla karışmış gitmiş.</p>

  <p class="normal">Kavuşmayla ayrılış uzlaşmış; küfürle iman bir olmuş; seher yeline padişahımızın kavuşma kokusu karışmış.</p>

  <p class="normal">Kurt, Yusuf huylu olmuş, kurtluk yitmiş gitmiş ondan… gömleğinin kokusu gelmiş de körlüğe karışmış, gözleri açmış.</p>

  <p class="normal">Toprak topraklığı bırakmış; karanlık gitmiş ondan… şaraba benzeyen su arılık ışığıyla karışmış, birleşmiş.</p>

  <p class="normal">Ne kutlu gündür o gün ki o ölümsüz canların sevgilisi, sarhoş olarak meclise gelir de sizinle karılır, birleşir.</p>

  <p class="normal">Herkesi mahmur bakışlarıyla sarhoş eder de yabancı bildikle karışır, birleşir gider.</p>

  <p class="normal">Vara vara İblis bile fazla şarap içtiğinden Âdem’e döner; İblis’e lanet, seçilip yüceltilmeyle karışır gider.</p>

  <p class="normal">Ebedî olarak kapalı olan o kapı açılır; vefasız anahtarla vefalıları karılır.</p>

  <p class="normal">Kulun, Tanrı huyuyla karıldığını görmek için, efendiler efendimiz Şemseddin’in sırrının sırrı meydana çıkmış.</p>

  <p class="normal">A ulular ulusu Şemseddin, feryat şu kulluk sözünden; çünkü bu sözün her harfi bir ejderhâyla karılmış, birleşmiş.</p>

  <p class="normal">Bir soluk durayım da söze daha aşağıdan başlayayım; çünkü bu söz çok ağır, ululuklarla karılmış.</p>

  <p class="normal">Âşıklar yolunda senin Hızır’ın nerde ki onun her mihnetinde yüz binlerce lûtuf vardır, fakat belâlarla karışmış.</p>

  <p class="normal">Bir yanda bir katrecik, öte yanda binlerce arılık duruluk denizi… Devlet İsa’sının soluğu vefalarla karılmış.</p>

  <p class="normal">Horluk, yücelikle ahdetmiş, bir olmuş orda; aşağılık, yaratılıştan yüceliğe karılmış orda.</p>

  <p class="normal">Canlar canına karşı can, toprak pahasına… burda pahalılıklara karışmış canlar, ama orda ucuz mu ucuz.</p>

  <p class="normal">Canlar, o cana can olanın ardında öylesine bir inci olmuş ki… bakıra benzeyen can, kimya gibi canlar canıyla karılmış.</p>

  <p class="normal">Dönüp duran dünyanın önü sonuyla bir olmuş… başlangıçsız başlangıç bitimle karışmış gitmiş.</p>

  <p class="normal">Baht sarayına, yâni tertemiz Tebriz’e git de bu yerin, o yerle karıldığını seyret.</p>

  <h3 class="h2baslik" id="calibre_toc_3323">LXIII</h3>

  <p class="ortayazi">“Tercî-i Bend”</p>

  <p class="indentmetin">Mestiyon der erbede reftend-o reftem gûşeî</p>

  <p class="indentmetin">Bâ du yâr-ı râz-dân-o hem-reh-o hem toşeî</p>

  <p class="normal">Sarhoşlar kavgaya giriştiler, ben de, sırdaş, aynı yolun yolcusu, azıkları bir, iki dostla bir bucağa çekildim.</p>

  <p class="normal">Bir de baktım ki, o bucakta öyle bir güneş var ki ıssısıyla can da, gönül de bir kazan gibi kaynayıp coşmada.<sup class="calibre2"><a href="../Text/divanson_split_205.html#footnote-900-104" id="footnote-900-104-backlink">[104]</a></sup></p>

  <p class="normal">Varlığımın aşağısını da onun havası kapladı, yukarısını da… hani tarlaya çekirge yağar da, her başağa biri konar, yemeye başlar; aşkı öyle üstü bana.</p>

  <p class="normal">Fitneden, belâdan köşelere bucaklara kaçtım ama gene tuttum, belâ tenceresinin kapağını kendim açtım.</p>

  <p class="normal">Efendiler efendisi efendim Şemseddin’in aşkı, bir kavgacı… önce sessizce, öyle susarak geldi ama sonradan anlaşıldı.</p>

  <p class="normal">Buluşup kavuşma Emin Cebrâil’e benziyor, ayrılıksa görünmeyen şeytan sanki… Emin Cebrâil’in vahyi, vesveselerle bulandı gitti.</p>

  <p class="ortayazi">*</p>

  <p class="normal">Gözü pek, başı dik âşıka öğüt mü verilebilir; her çeşit belirip duran aşk, gizlenebilir mi?</p>

  <p class="normal">Edep, hayâ, gizleniş kadehine onun şarabını döktüler de öylesine başına buyruk bir hale geldi ki şu başına buyruk dünyayı yakıp yandırıyor.</p>

  <p class="normal">Onun yüzünü gören, ona altından bir yüzük taşı kesilir; fakat ne değeri var; padişahlar altın taşı ne yapacaklar ki?<sup class="calibre2"><a href="../Text/divanson_split_206.html#footnote-900-105" id="footnote-900-105-backlink">[105]</a></sup></p>

  <p class="normal">Bu nasıl bir güneştir ki aşkıyla yarasa bile canını, gönlünü yakıp yandırmada.</p>

  <p class="normal">Gönlümden onun kavgası yüzünden kopan feryatları, iniltileri o güneşe, o Tebrizli Şemseddin’e haber verin.</p>

  <p class="normal">Şemseddin’in aşkı şaraba döndü; gönlümse sağrak kesildi; efendilikler etti de lûtfuyla cana o ışığı elbise gibi giydirdi gitti.</p>

  <p class="ortayazi">*</p>

  <p class="normal">Can kuşu, ayrılık doğanının saldırışlarına dayanamadı; ayrılık senin okşadığın yeri, yâni gönlümü dağladı.</p>

  <p class="normal">Ayrılık önce bir acı şarap sundu da emdiğimiz süte dek, içimizde ne varsa hepsini, her zevki, her sevinci kusturdu.</p>

  <p class="normal">Fakat kavuşman, lûtfedip de can dikenliğimden bir geçti; tümden bağ bahçe haline getirdi o dikenliği.</p>

  <p class="normal">Efendiler efendisi Şemseddin’im, yoku bile var eder; bir çorak yeri bağ bahçe yaparsa şaşılır mı buna?</p>

  <p class="normal">Öylesine bir gamdaydım ki canım bedenimden gitmek üzereydi; rüyada canımla alay edip duran o hayalin, lûtfetti de diriltti canımı.</p>

  <p class="normal">Canım o haslar hası şarapla dolu sağrağı çekince hem zahitliği, hem ihlâsı birbirine vurdu, kırdı geçirdi.</p>

  <h3 class="h2baslik" id="calibre_toc_3324">— Y —</h3>

  <p class="normal">Bu kafiyenin ilk gazeli, tercememizin IV. cildinde Bahr-i Remel’de geçen CXCVI. gazeldir. Onu yazmıyoruz.</p>

  <h3 class="h2baslik" id="calibre_toc_3325">LXIV</h3>

  <p class="indentmetin">Ez hevâ-yı Şems-i din benger tu in dîvânegî</p>

  <p class="indentmetin">Bâ heme hîşon gerefte şîve-i bîgânegî</p>

  <p class="normal">Şemseddin’in havasıyla meydana gelen şu deliliği seyret… bütün yakınları, bütün bildikleri yabancı tutuyor gönül.</p>

  <p class="normal">Onun evinin havasıyla evi barkı olan yüz binlerce kişi, ovalardaki vahşi hayvanlara dönmüş, aşkla çarşının pazarın rezili olmuş gitmiş.<sup class="calibre2"><a href="../Text/divanson_split_207.html#footnote-900-106" id="footnote-900-106-backlink">[106]</a></sup></p>

  <p class="normal">Ayrılığın yıldırımı düştü de bir uğurdan aklı da yaktı, yandırdı, utancı da; anlayışı da yok etti gitti, sakınıp çekinmeyi de; bilgiyi de sildi süpürdü, hüneri de.</p>

  <p class="normal">Aşkının mumundan bir ekmek, bir geçim sebebi istedim; pervanelik edecek; yazın fermanını dedi.</p>

  <p class="normal">A ateşli gözlerle can kaleleri alan; a yiğitlikler gösteren aşkı, binlerce saflar yaran, ordular bozan.</p>

  <p class="normal">A ulular ulusu Şemseddin, yüzlerce define sana karşı tozdur topraktır… çaresiz kalmış, bir pula bile değmez bir âşık da nedir ki?</p>

  <p class="normal">Yüzlerce coşkunluk eder, göklere yüzlerce naralar atarım; aşkında ayak diremişim ama öyle bir tek nara atacaklardan değilim ben.</p>

  <p class="normal">Akla, canla sevgiliyi ayırt et dedim; akıl tarağımın aklı çıktı başından, taraklığını yitirdi gitti.</p>

  <h3 class="h2baslik" id="calibre_toc_3326">LXV</h3>

  <p class="indentmetin">Gerçi der mestî hesîrâ tu murââtî konî</p>

  <p class="indentmetin">V’on ki nefy-i mehz bâşed gerçi ısbâtî konî</p>

  <p class="normal">Sarhoşsun da tutmuşsun, bir çöpü ağırlıyorsun; tümden yok olanın varlığını ispata kalkışıyorsun.</p>

  <p class="normal">İşinin kötülüğünden gönlün sürdüğünü, ikiyüzlülükle tapına getiriyorsun; bu olmayacak saçma işleri kime yapıyorsun sen?</p>

  <p class="normal">Onun kötülüğünü görmez, duymazsan, gözünü kör, kulağını sağır edersen, o vakit onun gizlediği çirkin şeyleri övebilirsin; o zaman kötülüklerini görmez olursun.</p>

  <p class="normal">Ona karşı gösterdiğin bu riayet ne vakte dek sürecek? Sonunda çirkinliği meydana çıkacaktır, sonunda sen de kaçacaksın ondan, eyvahlar olsun diyeceksin.</p>

  <p class="normal">A hikmet ıssı, öğüt bile vermeye değmez o, uzaklaştır onu kendinden… onu incitirsen kazanın, kaderin belâlarını defedersin kendinden.</p>

  <p class="normal">Gizlice konuşup danışmana lâyık değildir o… İhtiyacın, dileğin oldu mu, ancak Tanrı’ya bildir.</p>

  <p class="normal">Onu ağırladıkça yanılmalara düşürürsün onu… put edersin kendine de yamanır kalır derdi sana.</p>

  <p class="normal">O zevk zamanı geçip gitti mi, kulunç gibi kalakalır… derken ya kaçar, kurtulursun, yahut düzenler kurmaya kalkışırsın.</p>

  <p class="normal">O kişiyle düş kalk ki o, zahmet çağında da, sevinç çağında da cennete dönsün, huri kesilsin sana.</p>

  <p class="normal">O efendiler efendisi, ulular ulusu Şemseddin’in isteklilerinden olsun… böyle bir kişiyi put edinir, taparsan ona, değer mi değer.</p>

  <p class="normal">Böyle birini bulamazsan tertemiz Tebriz’e kaç da güzellikten sarhoş ol; zevkler tat, hallere bürün.</p>

  <h3 class="h2baslik" id="calibre_toc_3327">— A —<br class="chapter"/>
  LXVI</h3>

  <p class="indentmetin">Men çü Mûsî der zemân-ı âteş-i şevk-o likaa</p>

  <p class="indentmetin">Sûy-ı kûh-ı Tûr reftem habbazâ lî habbazâ</p>

  <p class="normal">Mûsa gibi özlem ateşleriyle, buluşma şevkiyle Tur Dağı’na gittim, ne mutlu bana, ne mutlu.</p>

  <p class="normal">Orda bir padişahlar padişahı, bir canları geliştirip yetiştiren padişah gördüm; gönüller kapıyordu, cana canlar katıyordu, pek güzeldi, pek hoş bir yüzü vardı.</p>

  <p class="normal">Tur Dağı da, ova da, çöl de onun ışıklarının parıltısıyla ölümsüz cennet gibi ışıklarla dolmuştu.</p>

  <p class="normal">Gümüş bedenli sâkîlerin ellerinde altın kadehler vardı… ona kavuşma havasıyla gökyüzü boyuna dönüyordu.</p>

  <p class="normal">Toprağın parça buçuğu, ışıklardan da yüce olma sevdasına düşmüştü; onun şarabını içmiş, esrimişti de, o esriklikle kendi yüzüne sopa vurmadaydı.</p>

  <p class="normal">O padişahlar padişahı, bir kez yokluğa baktı; yokluk himmet ayağını varlığın ta başına bastı.</p>

  <p class="normal">Çalgıcı orda perdelere vurup duruyordu… zâti onun aşkı iki dünyada da havada bir perde mi bırakır ki?</p>

  <p class="normal">Lûtuflar gölgesiyle üstünlük güneşi bir araya geldi… aşkının olgunluğundan zıtların birleşmesi caiz oldu.</p>

  <p class="normal">Seher yeli yüzündeki örtüyü kapınca ordaki hayallerin hepsi de yok oldu; dağıldı gitti.</p>

  <p class="normal">Fakat onların varlıkları yok olunca da bir zıt peydahlandı; orda bana, yok olan var göründü, var olan da yok.</p>

  <p class="normal">Gözümün zayıflığı yüzünden günüm kararmıştı… o gönüller kapan güzel, gözlerime hikmet sürmesi çekti.</p>

  <p class="normal">O can huylu dünyanın ötesinde, onun havasında oynaşan, vefadan, temizlikten ibaret zerreler gördüm.</p>

  <p class="normal">Aklım vefalarla, temizliklerle dolmuştu; derken baktım ki o temizliğin öte yanından bir Ay doğdu, vefa atına bindi, sürmeye başladı.</p>

  <p class="normal">Yüzünü gördüm de pek utandım… hasılı her solukta bir cefa zünnârı koparmadaydım.</p>

  <p class="normal">A Ay dedim; tövbe ettim, tövbeleri reddetme… Daha tövbe etmene bir yol var, hem de önünde dedi.</p>

  <p class="normal">Doğru çıktı sözü, Ay’dan uzak düştüm; yolunu yitirmiş, dikenli çöllere düşmüş hacılara döndüm.</p>

  <p class="normal">O Ay’ın ışığı Süheyl gibi, Tebriz şehriyse Yemen… bu, yüzlerce ululuk ıssı padişahımıza bir işaretceğiz.</p>

  <p class="normal">“O gül renkli yüzünü gösterdin mi”den kalanlar</p>

  <p class="normal">(c. IV., Bahr-i Remel Müseddes) “fâilâtün fâilâtün fâilât”</p>

  <p class="normal">“T” harfindeki ilk gazel, mükerrer yazılmış; IV. ciltte, XXIII. gazeldir; bunu geçiyoruz.</p>

  <h3 class="h2baslik" id="calibre_toc_3328">— D —<br class="chapter"/>
  LXVII</h3>

  <p class="indentmetin">Şeb şod-o hengâm-ı helvetgâh şod</p>

  <p class="indentmetin">Kıble-i uşşaak rûy-ı mâh şod</p>

  <p class="normal">Gece oldu, halvet çağı geldi çattı; Ay’ın yüzü âşıklara kıble kesildi.</p>

  <p class="normal">A Ay’a tapanlar, Ay gülmeye başladı; a gece yolcuları, kalkın; yola düşme çağı geldi.</p>

  <p class="normal">Uyku geldi, benler-bizler yok oldu gitti; ancak Tanrı vardır diyenin uykusuzluk çağı şimdi.</p>

  <p class="normal">Özler, buğday taneleri beden samanlarına karışmıştı; beden uyuyakaldı; buğdaylar samandan ayrıldı.</p>

  <p class="normal">Hintliler beden çadırının kurulduğu yeri süpürdüler; Türk halveti gördü de çadıra girdi.</p>

  <p class="normal">Dünya dedikodularını sel aldı, götürdü; padişahlar padişahının konuşma vakti geldi.</p>

  <p class="normal">Tebrizli Şems araya girdi de anlam ehlinin sözü kısaldı gitti.</p>

  <p class="normal">Burda, “R” kafiyesinde ve “mefâîlün mefâîlün feûlün” vezninde bir şiir yazılmışsa da mükerrerdir ve tercememizin VI. cildinde, Bahr-i Hezec Müseddes-i Mahzûf bahrinde LXXXVII. şiiridir; yazmıyoruz.</p>

  <p class="ortayazi">*</p>

  <p class="normal">“Niceye bir kaçacaksın bizden, niceye bir şurdan şuraya gidip duracaksın?”dan kalanlar (c. IV., Bahr-i Munsarih’de ilk şiir olarak “R” kafiyesinden bir gazel yazılmışsa da mükerrerdir; IV. ciltte, bu bahirdeki XL. gazeldir; bu bakımdan geçiyoruz.)</p>

  <h3 class="h2baslik" id="calibre_toc_3329">— L —</h3>

  <p class="ortayazi">“müfteilün fâilün müfteilün fâilün”</p>

  <h3 class="h2baslik" id="calibre_toc_3330">LXVIII</h3>

  <p class="indentmetin">Çend ezin kıyl-o kaal ışk perest-o bebâl</p>

  <p class="indentmetin">Tâ tu bemânî çü ışk der du cehon bî zevâl</p>

  <p class="normal">Niceye bir şu dedikoduyla oyalanacaksın? Aşka tap da uç gitsin… Uç da sen de aşk gibi iki dünyada da zevâlsiz bir hale gel.</p>

  <p class="normal">Ne vakte dek ayrılık yükünü çekeceksin? Niceye dek ayrılık derdine dalacaksın; derman aramaya koyulacaksın? Hele ayrılık gagası, kanatlarını yoluyor.</p>

  <p class="normal">Ah şu boşboğaz nefisten; ah şu arık aklın elinden… ah usanan dosttan; ne vakte kadar usanıp duracak bilmem ki.</p>

  <p class="normal">Acze düşmüşüm de boyuna çağırıp durduğumu da bilmiyorum, bilsem, edersen bulursun, vebale girersin diye diye korkuturdum onu.</p>

  <p class="normal">Bütün sorular da onun, cevaplar da; ben rebâba dönmüşüm… boyuna inle diye mızrap vurmada, yay çekmede.</p>

  <p class="normal">O huyu husu güzel sevgili, bir soluk kurtuluş sesi çıkarır benden; bir soluk da mat oldum gitti der; hallerimi anlatır durur.</p>

  <p class="normal">Terazimizi düzeltirsin; seslerimizi güzelleştirirsin; hüzünlerimizi giderirsin; gücün pektir senin.<sup class="calibre2"><a href="../Text/divanson_split_208.html#footnote-900-107" id="footnote-900-107-backlink">[107]</a></sup></p>

  <p class="ortayazi">*</p>

  <p class="normal">Burda, gene “L” kafiyesinde bir gazel daha var; fakat mükerrer; tercememizin IV. cildinde, Bahr-i Munsarih’deki LXVI. gazel. Onun için tekrar yazmıyoruz.</p>

  <p class="normal">“A hekim, delinin akıllanması için gene oku afsunu”dan kalanlar</p>

  <p class="normal">(c. V., Bahr-i Hafîf Müseddes) “feilâtün mefâilün feilât”</p>

  <p class="normal">Bu bahirde ilk gazel V. ciltteki XVI, ikinci gazel aynı ciltteki XXXIV. gazeldir, mükerrer olduğu için yazmıyoruz.</p>

  <p class="normal">“feilâtün mefâilün feilün”</p>

  <h3 class="h2baslik" id="calibre_toc_3331">— D —<br class="chapter"/>
  LXIX</h3>

  <p class="indentmetin">Sebr bâ ışk bes nemîyâyed</p>

  <p class="indentmetin">Akl feryâd-res nemîyâyed</p>

  <p class="normal">Aşkla sabır bir arada olamaz; akıl feryada yetişemez.</p>

  <p class="normal">Kendinden geçiş hoş bir ildir ama kimsenin buyruğu altına girmez.</p>

  <p class="normal">Yaşayış kervanı geçip gidiyor ama hiçbir çan sesi de gelmiyor kulağa.</p>

  <p class="normal">Gül bahçesinin kokusu, güle gel diye çağırıp duruyor seni; hiçbir heves gelmiyor mu sana da?</p>

  <p class="normal">Bil ki içinde bir hoş soluk var; bomboş bir yerden gelmiyor ya bu soluk.</p>

  <p class="normal">Lûtuf sahibi, tatlı işli bir ulular ulusu olmasa arıdan bal mı ele geçer?</p>

  <p class="normal">Her solukta iyilik tohumunu ek; mercimeği bile ekmeden biçemezsin.</p>

  <p class="normal">Bir hayır yapmayı düşündün de ardından bir kutluluğa, bir karşılığına erişmedin mi hiç?</p>

  <p class="normal">Yeter, sus artık; şu söz mumu her karanlık yeri ışıtamaz.</p>

  <h3 class="h2baslik" id="calibre_toc_3332">— R —<br class="chapter"/>
  LXX</h3>

  <p class="indentmetin">Helkrâ zîr-i konbed-i devvâr</p>

  <p class="indentmetin">Çeşmhâ kûr-o dîdenî besyâr</p>

  <p class="normal">Şu dönüp duran gök kubbenin altındaki halkın gözleri kör; fakat görülecek şeyler de pek çok.</p>

  <p class="normal">A gözü gönlü açıklar; gönlü kabartıp coşturanın cömertliğidir gözlere ışık veren.</p>

  <p class="normal">Derdini iki gözümün de üstüne koyayım; bu derdin padişahlara has bir ilacı var, onu getir.</p>

  <p class="normal">Can bahçesine yağmur gibi taşlar yağmada… yağmur katrelerini istemiyoruz, sen yağdır da taş yağdır.</p>

  <p class="normal">Tebrizli Şems aşk incisidir. Aşk incisini hor görme sen.</p>

  <p class="normal">“Sevgili, gönlümüzde sen varsın”dan kalanlar.</p>

  <p class="normal">(c. V, Bahr-i Hezec Ahrab Müseddes) “mef’ûlü mefâilün feûlün”</p>

  <h3 class="h2baslik" id="calibre_toc_3333">— D —<br class="chapter"/>
  LXXI</h3>

  <p class="indentmetin">Yâ men na’mâhu gayru ma’dûd</p>

  <p class="indentmetin">Va’s-a’yu ledeyhi gayru merdûd</p>

  <p class="normal">A nimetleri sayıya sığmayan, senin için uğraşıp çalışmak, reddedilmez.</p>

  <p class="normal">Ululadın, çağırdın bizi, kulluk edelim diye yarattın; ne güzel de tapılacak efendisin sen.</p>

  <p class="normal">Seni övmemizle, sana hamd etmemizle övünmekten yücesin; bunun için hamd etmemizi istemezsin sen; sana hamd etmekle biz övülmüş oluruz; bunun için hamd etmemizi istersin.</p>

  <p class="normal">Lûtuflar, keremler buyurdun da gerçekten de seninle buluşacağımızı müjdeledin, sana kavuşacağımızı vaad ettin.</p>

  <p class="normal">Güzelin vaadi de tatlıdır; kutluların verdikleri kutluluk, kutlular kutlusudur.</p>

  <p class="normal">Hele her solukta yüzlerce gönlü kutlulukla kapan senin gibi kutlu bir güzel olursa.<sup class="calibre2"><a href="../Text/divanson_split_209.html#footnote-900-108" id="footnote-900-108-backlink">[108]</a></sup></p>

  <p class="normal">“A efendim, ha bugün olmuş, ha yarın, bizimsin sen”den kalanlar</p>

  <p class="normal">(c. V, Bahr-i Hezec Sâlim). “mefâîlün mefâîlün mefâilün mefâîlün”</p>

  <h3 class="h2baslik" id="calibre_toc_3334">— A —<br class="chapter"/>
  LXXII</h3>

  <p class="indentmetin">Eyâ nûr-ı roh-ı Mûsî mekon a’mâ Safûrârâ</p>

  <p class="indentmetin">Çonin ışkı nehâdestî be nûreş çeşm-i bînârâ</p>

  <p class="normal">A Mûsa’nın yüzündeki ışık, Safûrâ’yı kör etme; mademki böyle bir aşkın temelini attın; ona da bir görür göz gerek.</p>

  <p class="normal">A şimşek, beni avlaman için râm olmuşum sana; kimi damının kıyısındayım, kimi ovaların yolunu tutmuşum.</p>

  <p class="normal">Fakat zavallı dam, ne bilsin avı aldatmayı… Mısır Yusuf’u, Zelîhâ’nın gamını, derdini ne bilecek?</p>

  <p class="normal">Kimin bir hoşça av olmasını istiyorsan yapış yakasına; ben tuzağım, sen de avsın diye çek buraya; ne de gizli sanatın var a dostum.</p>

  <p class="normal">Lût şehri gibi yıkılmış gitmişim; Lût’un gözleri gibi şaşırmış kalmışım; sebebini sormak istiyorum, istiyorum, istiyorum ama nerde o yürek bende?</p>

  <p class="normal">* Attâr âşıktı; Senâî yüce, üstün bir padişahtı… bense ne buyum, ne oyum, başımı, ayağımı kaybetmişim ben.</p>

  <p class="normal">Bir ahım ki, bu ah çölümü, ovamı da yakar, yandırır, çadırımı, obamı da kül eder gider; bir kulağım ki şekerler yiyen padişahlar padişahına vakfolmuş gitmişim; yalnız onun hükmünü beklemekteyim, onun buyruğunu duymaktayım…</p>

  <p class="normal">Sus; canın yüceler âleminin çekişine istidatlıysa, susarken de kehribar gibi çeker onu o can.<sup class="calibre2"><a href="../Text/divanson_split_210.html#footnote-900-109" id="footnote-900-109-backlink">[109]</a></sup></p>

  <h3 class="h2baslik" id="calibre_toc_3335">— M —</h3>

  <p class="normal">Bu harfin ilk gazeli olarak tercememizin V. cildinde, bu bahrin XCII. gazeli yazılmış; tekrar yazmıyoruz.</p>

  <h3 class="h2baslik" id="calibre_toc_3336">LXXIII</h3>

  <p class="indentmetin">Beşostem tehte-i hestî ser-i âlem nemîdârem</p>

  <p class="indentmetin">Derîdem perde-i bîçun ser-i on hem nemîdârem</p>

  <p class="normal">Varlık tahtasını yudum, arıttım, dünyayla işim yok benim… neliğe-niteliğe sığmazlık perdesini de yırttım; onunla da işim gücüm kalmadı.</p>

  <p class="normal">Kutsal dadı, lûtuf sütüyle besledi, yetiştirdi beni; kınanma taşı, nasıl olur da bana ulaşabilir; gamın yaprağı bile yok bende.</p>

  <p class="normal">Öylesine yokluğa dalmışım ki sevgilim, gel, bir soluk benimle otur deyip duruyor da ona bile aldırış etmiyorum ben.</p>

  <p class="normal">Hani bir soluk var ya, Âdem’i bir solukta varlık âlemine getirdi… o soluktan da usanmışım; onunla da işim yok.</p>

  <p class="normal">Bir soluk bile kendisinde olmayana ne diyebilirsin sen? Binlerce defa başımı eziyor da ona bile aldırış ettiğim yok.<sup class="calibre2"><a href="../Text/divanson_split_211.html#footnote-900-110" id="footnote-900-110-backlink">[110]</a></sup></p>

  <h3 class="h2baslik" id="calibre_toc_3337">LXXIV</h3>

  <p class="indentmetin">Zehî ser geşte der âlem ser-o sâman ki men dârem.</p>

  <p class="indentmetin">Zehî der râh-ı ışk-ı tu dil-i bıryan ki men dârem</p>

  <p class="normal">Dünyada ne de başı dönmüş kişiyim; elimdeki avcumdaki kim de var? Aşkının yolunda ne de yanmış, kavrulmuş bir gönlüm var benim.</p>

  <p class="normal">Pazardan senin aşk gamını satın alırsam, aşkınla elde ettiğimi, yüzlerce can verseler gene satmam.</p>

  <p class="ortayazi">*</p>

  <p class="normal">Buraya, tercememizin beşinci cildinde aynı bahrin LXXII. gazeli tekrar yazılmış; yazmıyoruz.</p>

  <h3 class="h2baslik" id="calibre_toc_3338">— Y —</h3>

  <p class="normal">Burda sekiz beyitlik bir gazel var; birkaç söz müstesna, tercememizin VI. cildindeki gazelin eksik bir şekli; yazmıyoruz. (c. VI., Bahr-i Hezec Salim, XXVI. Yalnız bizde “çi gam dârî” redîfi, burada “çi endîşî”dir.)</p>

  <p class="normal">“Gönüle rahat, huzur veren bir güzel, kavga yüzünden gizlenmiş”ten kalanlar.</p>

  <p class="normal">(c. VI, Bahr-i Hezec Müseddes-i Mahzûf) “mefâîlün mefâîlün feûlün”</p>

  <h3 class="h2baslik" id="calibre_toc_3339">— T —<br class="chapter"/>
  LXXV</h3>

  <p class="indentmetin">Du çeşm-i âhovâneş şîr-gîrest</p>

  <p class="indentmetin">Kezo ber men revon bârân-ı tîrest</p>

  <p class="normal">İki âhu gözü, arslan avlamakta; ondan bana yağmur gibi oklar yağmakta.</p>

  <p class="normal">Yay kaşları, ok kirpikleri, gönlün ona tutsak olduğuna tanıklar.</p>

  <p class="normal">Onun yüzünden, karmakarışık saçları gibi darmadağınım; kokusu miskten de güzel, amberden de hoş.</p>

  <p class="normal">Bu can, bağlandığı zincirin tesiriyle kıvranıp çırpınıyor; çünkü zincire benzeyen saçlarına esir olmuş.</p>

  <p class="normal">O selviye, bize benziyorsun deme; güzellikte ay yüzlümüze benzer yok.</p>

  <p class="normal">Baş, ona göre hor bir şey ama ben şu başı önüne attım gitti.</p>

  <p class="normal">Padişahın yüzünün hayali bile olsa, secdeye kapan; çünkü padişahın hayali gerçekten de onun veziridir.</p>

  <p class="normal">“mef’ûlü mefâilün feûlûn”</p>

  <h3 class="h2baslik" id="calibre_toc_3340">LXXVI</h3>

  <p class="indentmetin">On hâce egerçi tîz-gûşest</p>

  <p class="indentmetin">Estîze-kon-o geron foroşest</p>

  <p class="normal">O efendinin kulağı pek duyar, pek işitir ama gene de kavgacıdır, pek ağır satar kendini.</p>

  <p class="normal">Onun fıstıklar gibi gülüşüne aldanmışım; o sustu mu, emin olup gidiyorum.</p>

  <p class="normal">* Aklını başına al; saman altında su var… saman altında öylesine bir deniz var ki coşup köpürüyor.</p>

  <p class="normal">Nereye varırsan akıldır anahtar; fakat burda ne yapabilirsin ki akıl kilit kesilmede.</p>

  <p class="normal">Yüzüne bakar da güler; aldanma sakın, kendini böyle gizler; bir düzendir bu.</p>

  <p class="normal">Pençesine düşen kişi, çeng gibi boyuna coşar durur.</p>

  <p class="normal">Bütün bunlarla beraber canlar balarıları gibi çevresinde döner durur; pek baldır, pek şekerdir çünkü.</p>

  <p class="normal">Bir arslandır o ki gam onun korkusundan fare gibi mezara sığınmış, saklanmıştır.</p>

  <p class="normal">Burdaki “R” kafiyeli gazel mükerrerdir; tercememizin VI. cildinde, bu bahrin LXXXVII. gazelidir; ancak burda bir beyti de eksiktir… yazmıyoruz.</p>

  <h3 class="h2baslik" id="calibre_toc_3341">— Z — LXXVII</h3>

  <p class="indentmetin">Eger kiydur karındaş yoksa yavuz</p>

  <p class="indentmetin">Uzun yolda budur sana kılavuz</p>

  <p class="normal">Karındaş, ister iyi olsun, ister kötü… uzun yolda budur sana kılavuz.</p>

  <p class="normal">Çobana pek sarıl, kurtlar çoktur… benden duy, işit bu sözü kara kuzum benim, kara kuzum.</p>

  <p class="normal">İster İranlı ol, ister Rum, ister Türk;<sup class="calibre2"><a href="../Text/divanson_split_212.html#footnote-900-111" id="footnote-900-111-backlink">[111]</a></sup> dilsizlerin dilini öğren.</p>

  <p class="normal">Yaş sopanın ucu, öbür ucu ateşliyse, yanıyorsa ağlar.</p>

  <p class="normal">Bu aşkta İsmail gibi kurban ol; çünkü gece de gündüze karşı boyuna kurban olur gider.</p>

  <p class="normal">Sus; o arslanlar arslanı, anlam ışığıdır; peynir yüzünden parsa perde oldu gitti.</p>

  <h3 class="h2baslik" id="calibre_toc_3342">— Ş —<br class="chapter"/>
  LXXVIII</h3>

  <p class="indentmetin">Şonov pendî zi men ey yâr-ı hoş-gîş</p>

  <p class="indentmetin">Be homm-ı dil berâyed merd-i derviş</p>

  <p class="normal">A yolu yordamı güzel dost, bir öğüt işit benden: Dervişin işi, gönül kanıyla başa çıkar.</p>

  <p class="normal">Bunu iyice bil, inan ki gönlü yaralı dervişin duasını duyar, kabul eder o.</p>

  <p class="normal">O neliksiz-niteliksiz padişahı gördün mü zenginleştin, azdan, çoktan kurtuldun gitti.</p>

  <p class="normal">İsmail gibi bu aşkta kurban ol; koyun değilsen erene kul köle kesil.</p>

  <p class="normal">Tebrizli Şems’in havasında piştin ya; artık boş yere şu hamları düşünme.</p>

  <h3 class="h2baslik" id="calibre_toc_3343">— V —</h3>

  <p class="normal">Burda mükerrer olarak, VI. ciltte geçen ve bu bahrin CXCI. gazeli olan şiir tekrar yazılmış; geçiyoruz.</p>

  <h3 class="h2baslik" id="calibre_toc_3344">LXXIX</h3>

  <p class="indentmetin">Geron-cânî mekon ey yâr bergû</p>

  <p class="indentmetin">Ezon zolf-o ezon ruhsâr bergû</p>

  <p class="normal">A gencecik, goncacık sevgilim, ağırcanlılık etme, söyle… O saçlardan bahset, o yanağı anlat.</p>

  <p class="normal">Can bahçesinden iki üç gül demeti yap; o gül bahçesinin hikâyelerini söyle.</p>

  <p class="normal">Güzelliğinden söylenecek çok sözler vardır sende; usancı bir yana bırak; çok çok söyle.</p>

  <p class="normal">Dostu anıştan daha tatlı ne iş vardır? Hadi gel, böyle işsiz güçsüz durma, söyle.</p>

  <p class="normal">Dün ne söylemiştin de kanım kaynamış, coşmuştu… gel, bugün de o sözü bir kez daha söyle.</p>

  <p class="normal">Şu gaddar dünyayı anmayı bırak; gizli şeyleri bilenin lûtfundan bahset.</p>

  <p class="normal">Tatar’ın fitnesinden az lâf et; Tatar ceylanının göbeğinden söz aç.</p>

  <h3 class="h2baslik" id="calibre_toc_3345">— Y —</h3>

  <p class="normal">Burda gene, VI. ciltte geçen ve bu bahrin CCXXIV. şiiri olan gazel, tekrar yazılmış; geçiyoruz.</p>

  <h3 class="h2baslik" id="calibre_toc_3346">LXXX</h3>

  <p class="indentmetin">Tu tâ benşesteî ber dâr-ı fânî</p>

  <p class="indentmetin">Neşeste mîreviyy-o mînebînî</p>

  <p class="normal">Sen şu geçici dünyada oturup kaldıkça, oturduğun halde gidiyorsun ama görmüyorsun.</p>

  <p class="normal">Oturarak gidiyorsun ama söylenip dururken yüzün o yanaysa bu da iyidir.</p>

  <p class="normal">Şu girdapta bir hayli zamandır döndün durdun; bir de rahmet ırmağına doğru yürü, ak.</p>

  <p class="normal">Bas tekmeyi şu ayak bağı olan dünyaya da kutluluk elimle okşayayım seni, sıvazlayayım sırtını.</p>

  <p class="normal">A kardeş, misklerden, amberlerden daha güzel saçların var; güle sen külâh giydir.</p>

  <p class="normal">Bu güzelim kıvırcık saçların varken külâhını çıkar da göğe at.</p>

  <p class="normal">Dünya, neden senin gibi keskin akıllı, yetkin fikirli birisini tutuyor da küçücük bir sözceğizle aldatıyor?</p>

  <p class="normal">Soğuk soğuk söyler ama çiftesi pektir; o eşeğe ayak uyduramazsın sen.</p>

  <p class="normal">Uzaktan kalkar da sözüne bir delil getirirse ters görmüşsündür; yüzüne çal o delili onun.</p>

  <p class="normal">Bu gulyabani, bir ömürdür seni çöllere çekmiş; gulyabaniyle bir güzelce bahse giriş.</p>

  <p class="normal">Ne diye apışır kalırsın ona karşı; bu duruşun da ne? Cevap ver sözüne onun; sözü tersinedir zâti.<sup class="calibre2"><a href="../Text/divanson_split_213.html#footnote-900-112" id="footnote-900-112-backlink">[112]</a></sup></p>

  <p class="ortayazi">*</p>

  <p class="normal">Burda, “mef’ûlü mefâîlü mefâîlü feûlün” vezninde ve “Y” kafiyesinde bir gazel var; fakat bu gazel, VII. ciltte Bahr-i Hezec Mekfûf’da “Y” kafiyesindeki LXXII. ve LXXIII. gazellerin karışık ve eksik bir şeklidir; yazmıyoruz.</p>

  <h3 class="h2baslik" id="calibre_toc_3347">— A —</h3>

  <p class="normal">Burda da, “müfteilün mefâilün müfteilün mefâilün” vezninde ve “A” kafiyesinde bir gazel var; bu da VII. ciltte, Bahr-i Hezec Mahbûn Matviyy’de aynı vezin ve kafiyedeki VIII. gazeldir.</p>

  <h3 class="h2baslik" id="calibre_toc_3348">LXXXI</h3>

  <p class="indentmetin">Dî benevâht yâr-ı men âşık-i gam-resîderâ</p>

  <p class="indentmetin">Dâd zi hîş çâşnî cân-ı sitem-resîderâ</p>

  <p class="normal">Sevgilim, gamlar çekmiş dostunu okşadı dün; sitemler tatmış cana kendi tadından tat verdi dün.</p>

  <p class="normal">Akla akıl üstünlüğü verdi; kulağa küpe taktı… tadı, tatlılığı coşturdu, iki göze ışık verdi.</p>

  <p class="normal">A benim için eriyip giden, a benden korkup duran; ben kerem sahibiyim; kendi aldığım kulu satmam ben dedi.</p>

  <p class="normal">Bir bak da seyret, ne yardımlarda bulunuyor; ne ferahlıklar veriyor; Yusuf kendisi için ellerini doğrayanı anıyor.</p>

  <p class="normal">Beni canı gibi kucakladı; kötü zan, şüphe gitti benden… o yeni yetişmiş, o terütaze yüzünü omzuma koydu.</p>

  <p class="normal">Beni acze düşmüş görme, kimsesiz sayma dedim; kızıl canfese dönmüş gözyaşlarıma bakma; altınla bezenmiş atlas gibi seni giyinmişim, bunu seyret.</p>

  <p class="normal">Kimde bu istek varsa pek şaşılacak kişidir o, pek… kendinden kurtulmuş canda binlerce zevk içinde zevk vardır.</p>

  <p class="normal">Onun deliliğinin tadı, onun afsunuyla pek hoştur; çünkü o, gamların ısırdığı yaralının gizlice dudaklarını ısırır.</p>

  <p class="normal">Kendi narını, kendi ateşini vaad eder, kendi kucağından, kıyısından gül verir; kanlar damlatan gözleri mahmurluktan kurtarır o.</p>

  <p class="normal">Gözlerine sürme çeker; kerem eliyle okşar onu; şu beli bükülmüş feleğin de hasetten gönlü yanar.</p>

  <p class="normal">Kendi Elest kadehini, sarhoşuna kendi sunar… uçmuş gönül doğanını, eliyle davul çalar da çağırır.</p>

  <p class="normal">Allah için sus, susmak huyunu öldürme… kasideyi kısa kes, asîde geliyor çünkü.</p>

  <p class="normal">Müfteilün mefâilün müfteilün mefâilün; kapıyı açma, yeni yetişip gelişen gül bahçesini az göster.</p>

  <p class="normal">Burda, aynı bahrin “F” kafiyesine ait bir gazel var ki mükerrerdir ve tercememizin VII. cildinde Bahr-i Hezec Mahbûn Matviyy’de XXXI. gazeldir. Ondan sonraki gazel “H” kafiyesindedir. Gene aynı ciltte, aynı bahrin LXXXII. gazelidir. Ondan sonraki gazel de LXXXIII. gazeldir.</p>

  <p class="normal">Bundan sonra “feilâtün feilâtün feilât” bahrine geçiliyor. Ordaki ilk gazel, bu cildin aynı bahrine ait gazelleri arasında XXIII. gazeldir.</p>

  <h3 class="h2baslik" id="calibre_toc_3349">— D —<br class="chapter"/>
  LXXXII</h3>

  <p class="indentmetin">Ber ser-i kûy-ı tu akl ez ser-i con berhîzed</p>

  <p class="indentmetin">Hoşter ez con çi boved ez ser-i on berhîzed</p>

  <p class="normal">Mahallenin başına geldi mi, akıl canından geçer… candan hoş ne vardır? İşte ondan bile geçiyor akıl.</p>

  <p class="normal">Güzelliğin, gökyüzü kalesine saldırırsa, gökyüzünde oturanlardan aman, aman sesleri duyulur.</p>

  <p class="normal">A ilkbaharın kıskandığı güzel, bir seher çağı dünya bahçesinden geç de gül bahçesinden de, çayırlık çimenlikten de güz kalksın gitsin.</p>

  <p class="normal">Göklerin boyu, şu ağır yük yüzünden iki büklüm olmuş… a hafif rûhlu, senin yüzünden ağır yükler hafifler, duyulmaz olur, geçer gider.</p>

  <p class="normal">Değil mi ki ben de oklarındanım, bana da kanat ver… yay kuruldu da ok atıldı mı, ne de hoş uçar gider.</p>

  <p class="normal">Sürü uykuya dalmış; kurtlar solda sağda dolaşıyorlar; fakat köpeğimiz de çoban kalkıyor diye havlamada.</p>

  <p class="normal">Bir kıt’ada Mücîr, senin mahallenin başına geldi mi, akıl canından geçer demiştir ya; işte bunlar ona nazîredir.</p>

  <h3 class="h2baslik" id="calibre_toc_3350">— K —<br class="chapter"/>
  LXXXIII</h3>

  <p class="indentmetin">Rûstâyî beçeî hest derûn-ı bâzâr</p>

  <p class="indentmetin">Degelî lâf-zenî sohre-konî bes eyyâr</p>

  <p class="normal">Pazarda bir köylü çocuk var; düzenci, lâfazan, alaycı, pek hilebaz.</p>

  <p class="normal">Muhtesip de onun elinden derde girmiş, pazarbaşı da… bozacıdan, eczacıya dek herkes ondan feryat etmede.</p>

  <p class="normal">Ne diye pazarı yıkmadasın; elini uzatma, sus, utan dediler mi,</p>

  <p class="normal">Yüzlerce ahd eder; artık yapmam; tövbe ettim, marangoz gibi sizden bir kıymık bile koparmam artık der.</p>

  <p class="normal">Bundan böyle der, kötülük etmem, akıllandım, ayıldım… Kötülükten ben de yaralandım; uyandım artık.</p>

  <p class="normal">Derken komşunun avadanlığını alır, götürür, rehine kor; aldığı paranın hepsini de şarapla, çengiyle birine dek yer gider.</p>

  <p class="normal">Tutar, bir yana atar kendini, öylesine bir hasta görünür ki görsen, bir yıldır sıtma çekiyor, erimiş gitmiş dersin.</p>

  <p class="normal">Bu da bir düzendir; bir yoksul görsün de onu hasta sansın, ona acısın diyedir.</p>

  <p class="normal">Herkese, benim filân yerde, filân adamda şu kadar gümüşüm, bir hayli altınım var;</p>

  <p class="normal">Bu hastalık yüzünden bana kim bir yardımda bulunursa, karşılık olarak yüz katını vereceğim der.</p>

  <p class="normal">Bu yolla da rehin olarak, borç olarak ister istemez birçok başı tıraş eder; birçok kişiyi dolandırır.</p>

  <p class="normal">Borç veren işi anlayınca başına topraklar serper; bu insafsızın yüzünden yaka yırtar.</p>

  <p class="normal">Tutmayı kurdular mı, yeşiller giyinir; kimseyi incitmez, iyi huylu, tertemiz bir sûfî görünür.</p>

  <p class="normal">Bir dili vardır, yüz arşın uzun; görünüşte şeker mi şeker… fakat açtığı yaraya bakarsan görürsün ki o ağız yılanlarla dolu bir kuyuymuş.</p>

  <p class="normal">Zevklendi de söze, lâtifeye başladı mı, şekerler gibi sözleri, baldır, şekerdir sanki.</p>

  <p class="normal">Tümden sevgidir, tümden kerem; yerlere döşenir, âşık eder seni… gönlün coşar, sabrın, kararın kalmaz.</p>

  <p class="normal">Kimi zaman da üstünlükten, hünerden söz açar; bakarsın da zamanın Lokman’ı bu dersin.</p>

  <p class="normal">Bir de zahitlikten söz etmeye başladı mı, adamın başını, boynunu kabak gibi, hıyar gibi doğrar gider.</p>

  <p class="normal">Gün olur, Tanrı bilgisinden, yokluktan dem vurur; yakar, yandırır bizi… ya Cüneyd’dir bu deriz, ya ulu şeyhlerden biri.</p>

  <p class="normal">Fakat altını eşeledin, araştırdın mı, görürsün ki düzenbazlıktır hainliktir… o bir âfettir, bir çöplüktür, karnından başka bir düşüncesi yoktur onun.</p>

  <p class="normal">Hiçbir işi gücü yoktur; ancak oburdur, işte o kadar… ondan sonra da her sofrada boyuna tıkınır durur.</p>

  <p class="normal">İş başarmakta Nizâmülmülk’e benzeyen muhtesip bile böyle bir kişinin düzeni yüzünden, yüzünü duvara tutmuştur.</p>

  <p class="normal">Ağlaya sızlaya, küçük büyük, herkes onun varlıklı olduğunu gördüğü halde gene de ona yardım ediyor der.</p>

  <p class="normal">Muhtesip senin aklındır; şunu da bil ki pazar, huylarındır; ordaki o düzenbaz da pis, hileci nefistir.</p>

  <p class="normal">Herkes onun elinden âciz kalmıştır, yoksul olmuştur; herkes bu düzenbazın işi gücü büyü yapmaktır demiştir.</p>

  <p class="normal">Mademki büyüdür, karşı koyamayız, ancak bir düzenimiz var: Onun elinden kaçalım da ulular ulusunun katına gidelim.</p>

  <p class="normal">Baş gözünün, gönül gözünün sahibi, padişahımız Şemseddin’e sığınalım… canın yüzü, onun yüzünden yüzlerce güzelin yüzüne dönmüştür.</p>

  <p class="normal">Bu zulmü anlatalım da ondan yardım isteyelim; çünkü o, bir solukta herkesi zahmetten kurtarır.</p>

  <p class="normal">Onun heybetini devler, periler bilselerdi, her biri zamanın ağırbaşlı bir zahidi olurdu.</p>

  <p class="normal">Ondan, bahar gibi bir soluk üstünlük bulmadıkça, hepsi de şu alçak, şu nekes nefsin karanlığından kurtulamaz.</p>

  <p class="normal">Tebriz toprağı onun yüzünden Kâbe haremine dönmüştür; ziyaretçilerin canlarının, rûhlarının ordan aldıkları feyz yeter onlara.</p>

  <h3 class="h2baslik" id="calibre_toc_3351">— N —<br class="chapter"/>
  LXXXIV</h3>

  <p class="indentmetin">Şîr-merdâ tu çi tersî zi sek-i lâger-i şon</p>

  <p class="indentmetin">Berkeş on tîg-ı çü polâd-o bezen ber ser-i şon</p>

  <p class="normal">A arslan gibi er, ne diye onların arık köpeğinden korkarsın? Çek o çelik gibi kılıcı, çal başlarına.</p>

  <p class="normal">Yalandan kanatlar taktılar da kendilerini melek gibi gösteriyorlar… Oysaki hepsi de şeytandır; hattâ şeytan onlardan daha da iyidir.</p>

  <p class="normal">Hepsi de kalptır, kapkaradır; mehenk taşına vurdun mu, görürsün… Kendine gel, ne diye onların gümüşüne, altınına aldanmışsın?</p>

  <p class="normal">Burda, “feilâtün feilâtün feilâtün feilâtün” vezninde ve “M” kafiyesinde bir gazel var ki mükerrerdir ve tercememizin VII. cildinde, Bahr-i Remel Müsemmem Mahbûn Tamâm’ın XXVIII. gazelidir.</p>

  <p class="normal">Ondan sonra “feilâtün feilâtün feilât” vezninde ve “D” kafiyesindeki gazel de gene bu ciltte, Bahr-i Remel Müseddes Mahbûn’un IX. gazelidir. Ancak burdaki üçüncü beyit, bizde on dördüncü; altıncı beyit de on beşinci beyittir; altıncı beyit, bizde, yâni Konya nüshasında, “Hızır gibi…” diye başladığı halde burda, yâni aynı dîvânın eklenti kısmında “İlyas gibi…” diye başlıyor. Asıl gazelde iki beyit noksan; onları Türkçeye çeviriyoruz:</p>

  <p class="normal">Kerem yenini sallasan, bizi çağırsan da yenimizi, yakamızı yırtmasak n’olur.</p>

  <p class="normal">Düşmanın sözünü duyma, yüzünü lûtuf yönüne çevir… onların hatırlarını kollamasan n’olur?</p>

  <p class="normal">“fâilâtün fâilâtün fâilâtün fâilât”</p>

  <h3 class="h2baslik" id="calibre_toc_3352">— D —<br class="chapter"/>
  LXXXV</h3>

  <p class="indentmetin">Târati’l-kütübi’l-kirâıni min kirâmin yâ ibâd</p>

  <p class="indentmetin">Aykızû min gafletin summ’enşirû li’l-ictihâd</p>

  <p class="normal">* A kullar, Kirâmen kâtibin meleklerinin yazdıkları amel defterleri uçuştu; uyanın gafletten de dağılın işe güce, koyulun ibadete.</p>

  <p class="normal">Ağırlıklarımızı haber vermek üzere mîzânımız geldi çattı katımıza… Rabbimiz, halimizi düzelt, a cömert Tanrı, bağışla bizi de cömertlik et.</p>

  <p class="normal">Ağlattıktan sonra güldürür; bu şikâyet edilen, ne de güzeldir… Perde ardından çıktınız artık; uykudan da uyandınız.<sup class="calibre2"><a href="../Text/divanson_split_214.html#footnote-900-113" id="footnote-900-113-backlink">[113]</a></sup></p>

  <p class="normal">Farsça söyleyeyim: Padişahım, gönlümdekini bilirsin sen… Nurun ışısın, ışıtsın, devletin sürsün gitsin.</p>

  <p class="normal">Seni görüp de hoş bir hale gelmeyen, gençleşmeyen kişinin suyu bulansın, ekmeği kararsın, ateşi kül olsun.</p>

  <p class="normal">Bu alımı, bu güzelliği görüp de yerinden sıçrayıp kalkmayan güzelin baht gözü kıyamet gününe dek uyusun kalsın.</p>

  <p class="ortayazi">*</p>

  <p class="normal">Burda, “failâtün mefâilün failâtün mefâilün” vezninde ve “D” kafiyesinde bir gazel var ki tercememizin III. cildinde, Bahr-i Hafîf’te III. gazeldir. Bundan sonraki gazel, VII. ciltteki Çeşitli Bahirler bölümünün XXXI. gazelinin bir başka şekli; bu iki gazeli de yazmıyoruz; ikincisini lûtfen karşılaştırın.</p>

  <p class="normal">Bunlardan sonra “feûlün feûlün feûlün feûl” vezninde ve “K” kafiyesindeki gazel, aynı veznin VIII. gazeli ve tercememizin VII. cildinde, Bahr-i Mütekaarib Maksûr’da var. Ondan sonraki “M” kafiyesindeki gazel de VII. ciltte, Çeşitli Bahirler bölümünün XXXV. gazeli. Sonraki “N” kafiyesinde bulunan ve “feûlün feûlün feûlün feûlün” vezninde olan gazel, gene bu ciltte, bu veznin XI. gazeli. Bu gazelden sonra “feûlün feûlün feûlün feûl” vezninde ve “V” kafiyesindeki gazel, gene bu ciltte, aynı veznin XIV. gazeli. Bunları da geçiyoruz.</p>

  <p class="normal">“mef’ûlü mefâilün mefâilün”</p>

  <h3 class="h2baslik" id="calibre_toc_3353">— V —<br class="chapter"/>
  LXXXVI</h3>

  <p class="indentmetin">Bâzem senemâ çi mîferîbî tu</p>

  <p class="indentmetin">Bâzem be degaa çi mîferîbî tu</p>

  <p class="normal">A güzel, gene ne diye kandırıyorsun beni sen? Gene düzenlerle ne aldatıyorsun beni sen?</p>

  <p class="normal">Her solukta keremler ediyor da, a dost diyorum sana, ne diye aldatıyorsun beni sen?</p>

  <p class="normal">Ömürsün sen; ömür de vefasızdır; ne diye vefalıyım diyor da aldatıyorsun bizi sen?</p>

  <p class="normal">Gönül Ceyhun ırmaklarını bile içse, sömürse kanmaz; bizi sakayla ne diye aldatıyorsun sen?</p>

  <p class="normal">Ay yüzün olmadıkça göz karardı gitti… ne diye sopayla kandırıyorsun bizi sen?</p>

  <p class="normal">Dün aman fermanı verdiğin kişiyi korkuyla, ümitle ne diye kandırıyorsun sen?</p>

  <p class="normal">Tanrı kazasına razı olmak gerek dedin; bizi ne diye kazayla, kaderle kandırıyorsun sen?</p>

  <p class="normal">Mademki şu derdimin devâsı yok, ne diye devâyla kandırıyorsun bizi sen?</p>

  <p class="normal">Yalnızca yemek yemeyi huy edindin; peki, bizi çağırıp da ne diye kandırıyorsun sen?</p>

  <p class="normal">Mademki neşe çengini kırdın, un ufak ettin; ne diye üç telli sazla kandırıyorsun bizi sen?</p>

  <p class="normal">Bizi bizsiz ne diye kandırıyorsun; bizi bizimle ne diye aldatıyorsun sen?</p>

  <p class="normal">A tapısında canımın hizmet kemerini kuşandığı güzel, bizi ağır elbiselerle ne diye kandırıyorsun sen?</p>

  <p class="normal">Sus ki senden yalnız seni istiyorum; başka bir şey istemiyorum, bizi vergiyle ne diye kandırıyorsun sen?</p>

  <p class="normal">“feûlün feûlün feûlün feûl”</p>

  <h3 class="h2baslik" id="calibre_toc_3354">— B —<br class="chapter"/>
  LXXXVII</h3>

  <p class="indentmetin">Beyâ nûş kon ey bot-i nûş-leb</p>

  <p class="indentmetin">Şerâb-ı muharrem eger mehremî</p>

  <p class="normal">A tatlı dudaklı güzel, gel, mahremsen haram edilmiş şarabı iç.</p>

  <p class="normal">Deniz gönüllüysen insanın mayasını, özünü belirten şarabı eline al.</p>

  <p class="normal">Akrep burcunu bırak da Zühre’ye doğru git; çünkü akrep, akreplikten başka bir şey bilmez.</p>

  <p class="normal">İhsanından, bağışından, adamlığından elde ettiğimi yeter bulmadım da sana geldim ben.<sup class="calibre2"><a href="../Text/divanson_split_215.html#footnote-900-114" id="footnote-900-114-backlink">[114]</a></sup></p>

  <p class="ortayazi">*</p>

  <p class="normal">Bundan sonra, aynı vezinde ve “Y” kafiyesindeki gazel, VII. ciltteki Bahr-i Mütekaarib Maksûr’da XVI. gazel. Ondan sonraki gazel Çeşitli Bahirler bölümünün XCIV gazeli. Ondan sonraki gazel de gene aynı bölümdeki LXXX. gazel. Bunları tekrar yazmıyoruz.</p>

  <p class="normal">Burada “feûlün feûlün feûlün feûl” vezninde ve “Y” kafiyesinde bir gazel var. VII. ciltte Bahr-i Mütekaarib Maksûr’un XXV. gazelidir; ancak burada baştan iki beyit yoktur, yazmıyoruz. Divanın kaside ve gazel bölümü burada bitiyor. Rubailer tam olarak yayınlandı.</p>

  <p class="sagnormal">15 Recep 1379, 14 Ocak 1960<br class="chapter"/>
  Bende-i bendegân-ı Mevlânâ<br class="chapter"/>
  Abdülbâki GÖLPINARLI</p>
</body>
</html>
