<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_24">İkinci Ciltteki Şiirler Hakkında Birkaç Söz</h2>

  <p class="normal">Bu ciltte Bahr-i Hezec Ahrab’la Bahr-i Muzâri Ahrab-ı Mekfûf vardır. Birinci bahirde iki yüz kırk bir, ikinci bahirde yüz yirmi altı şiir vardır ki tutarı üç yüz altmış yedi şiirdir. Her iki bahirdeki beyit tutarı, dört bin elli ikidir. Birinci ciltle beraber Dîvân’ın 7662 beytini Türkçeye çevirmiş bulunmaktayız.</p>

  <p class="normal">Bahr-i Hecez Ahrab’da CCXXXIII. ve CCXXXIV. gazeller Şems’in gidişinden sonra söylenmiştir sanıyoruz; I., LVI. gazellerin Şems’in Konya’ya ikinci gelişinde söylendiği anlaşılıyor. CLXXXII. ve CXC. gazeller Şems’in şahâdetinden sonra söylenmiş olacak. XXIX. ve XLIX. gazeller Salâhaddin mahlasını taşıyor. Herhalde bu şiirler de Şems’ten sonra, Salâhaddin’le hemdem olduğu yıllarda söylenmiştir.</p>

  <p class="normal">Bahr-i Muzâri Ahrab-ı Mekfûf’ta VI. şiir bir tercî. Birinci bendiyle üçüncü bendi on dört, ikinci bendi on üç, son bendiyse yedi beyittir. İlk beyti gençlikten bahsetmede ve şiir bu hava içinde akıp gitmede. Şiirde “Şems” mahlası da bulunmadığına göre Mevlânâ’nın en eski şiirlerinden biri olsa gerek. Nitekim CVI. gazel de altıncı ve yedinci beyitlerine nazaran otuz yaşında yazılmış olması gerekir. Fakat bu otuz yıl, gerçek yolculuğa düştükten sonraki zaman da olabilir. XII. gazelin birinci beytini bir bayram günü okuyor (Menâkibü’l-Ârifîn, İst. Üniv. Farsça yaz. 1231, 108. b). LXXXI ve LXXXIII. şiirler Şems’in Konya’dan gitmeyi kurduğunu anladıktan sonra yazılmıştır sanırız. XLVI. şiiriyse Şems’ten haber aldıktan sonra, yahut onun Konya’ya gelmek üzere yola çıktığını duyunca söylemiş olsa gerektir. CXXXVIII. gazel Şems’in gidişinden sonra söylenmiştir. CI. gazelse Şems’in şehit edilmesinden sonra, fakat henüz şehit olduğunu duymadan, Tebriz’e gitmiştir sanısıyla ibda edilmiştir.</p>

  <p class="normal">LXXVIII. gazelin beşinci beytinde otuz yıllık bir hasret dile geliyor, bu otuz yıllık hasretin kırk yıla çıkmaması isteniyor. Bu ne demek? Şems’in şahâdeti 1247’dedir. Mevlânâ 1273’de ölümsüzlük âlemine göçmüştür. Ay yılına göre arada yirmi yedi küsur yıl var.</p>

  <p class="normal">Acaba, bunun toparlak hesapla otuz yıl deyip geçiverdi de daha fazla yaşamamayı mı istiyor; bu ayrılığın kırkı bulmamasını mı diliyor? Bu isteğin ifadesi mi bu ve bu gazel geçici yaşayışının son yıllarında söylediği gazellerinden biri mi? Yoksa kendisi otuz yaşına girmiştir de bir umutsuzluk anında, yahut mistik bir düşünceyle, sûfîce bir inançla birlik, gerçek varlık âlemini özlediğini mi söylüyor? Özlü bir olgunluk taşıyan bu gazele bakılırsa ikinci ihtimal biraz uzak görünüyor. Bu bakımdan biz bu gazeli son demlerindeki gazellerden biri sayıyoruz.</p>

  <p class="normal">XL, XLV, LXVI. gazeller, birer bahar tasviri. Hele LXXXVIII. şiir olağanüstü bir güzellikte, pastoral şiire tam bir örnek.</p>

  <p class="normal">IX. şiir hacıları kutlayan bir şiir. XXXVIII. şiiri bir bayram günü söylediği açıkça anlaşılmada. XLVIII. gazel bir zalimin ölmesi, yahut öldürülmesi üzerine söylenmişe pek benziyor. İhtimal bir zalim, Sadeddin Köpek’tir (bkz. Abdülbâki Gölpınarlı: Mevlânâ Celâleddin, II. basım, İst. İnkılâp Kitabevi,1952, s. 60, 263).</p>

  <p class="normal">LXIX. şiir kendisine inancını o kadar güzel o kadar ercesine, o kadar fütursuz pervasız belirtiyor ki. LXXII. şiirse değme insan rûhunun kavrayamayacağı derecede geniş, sınırsız bir boş verişin ifadesi. LXXIII. gazel garip buluşlarla dopdolu; âdeta açılamaya muhtaç. CXIV. gazelse sanki Mesnevî’nin, ilk on sekiz beytinin içinde bulunan ve “Ney, kanlarla dolu bir yolu anlatıyor; Mecnun’un sevgisine ait hikâyeler söylüyor” anlamındaki;</p>

  <p class="indentmetin">Ney tarîk-ı râh-ı pur hun mîkuned</p>

  <p class="indentmetin">Kıssahâ-yı ışk-ı Mecnun mîkuned</p>

  <p class="normal">beytinin şerhi sanki.</p>

  <p class="ortayazi">*</p>

  <p class="normal">Aziz Mevlânâ âşıklarına, sevenlere, sevilenlere, dost canlara, insanı ve şiiri sevenlere, Dîvân-ı Kebîr’in ikinci cildini sunuyoruz. O’nu can gibi bağırlarına basacaklarına, gözleriyle, dudaklarıyla, elleriyle, yüzleriyle öpeceklerine eminiz. Öbür ciltleri ve sonunda metni de sunmayı dileriz. Artık okurlarımızı âşıklar kıblesiyle, maşûklar pîriyle baş başa, gönül gönüle, diz dize, dudak dudağa bırakıyoruz.</p>

  <p class="sagnormal">abdülbâki gölpınarlı</p>
</body>
</html>
