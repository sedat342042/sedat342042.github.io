<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_26">BAHR-İ HEZEC<br class="chapter"/>
  –AHRAB–</h2>

  <p class="ortayazi">mef’ûlü mefâîlün mef’ûlü mefâîlün</p>

  <h3 class="h2baslik" id="calibre_toc_403">— A —<br class="chapter"/>
  I</h3>

  <p class="normal">(s. 66) Meyhane dilberi bizi eve götürmeye geldi, bizi gençleştirmek, terütaze bir hale getirmek için ilkbahar çağını belirtti.</p>

  <p class="normal">Yolumuzu vurmak için dağarcığını açtı, belini sıktı, okunu koydu, yayını gerdi.</p>

  <p class="normal">Yüzlerce nükteler savurmada, yüzlerce düzenler yapmada, bizi yutmak, alt etmek için yüzlerce şaşılacak oyunlarla satranç oynamada.</p>

  <p class="normal">Fidan gibi sonunda bizi kökümüzden söküp çıkaracak amma aldırma, yürü, onun selvi boyuna gölge kesil, önünde, ardında koş dur.</p>

  <p class="normal">Dostum, mermer gibi bir yüreğin varsa dayan, kaçıp gitme. Çünkü o önce bizi öldürür, fakat sonra alır, bağrına basar.</p>

  <p class="normal">Gönlümüzdeki gizli sevgili nazlanır, naza başlarsa biz de artık bütün padişahlara yüzlerce nazlar, edalar ederiz.</p>

  <p class="normal">Gene geldi, gene geldi, o uzun ömür geldi. Yüreğimizi dağlamaya o güzellik, o naz gene geldi.</p>

  <p class="normal">O cihanın canı geldi, o gizli hazine geldi, perdemizi yırtmak için o padişahların bile övündükleri güzel geldi.</p>

  <p class="normal">Geliyor, o gereken güzel geliyor. Gelişiyle yüreğimiz ağzımıza gelse yeri.</p>

  <p class="normal">Yaratılış ağacının üstünde bizi hoş bir sûrette pişirip oldurmak, geliştirip yetiştirmek için Tebrizli Tanrı Şems’i Hamel burcuna geldi işte.</p>

  <h3 class="h2baslik" id="calibre_toc_404">II</h3>

  <p class="normal">Arayıp istemiyorsan bile bize uyarsın, bizimle beraber arar durursun. Çalıp söylemeyi bilmesen bile bize benzersin, bizimle beraber çalıp çağırmaya başlarsın.</p>

  <p class="normal">Karun bile olsan aşka düştün mü müflis kesilirsin; padişah bile olsan bizimle beraber sen de kul olursun.</p>

  <p class="normal">Bu meclisin bir mumu, yüzlerce muma değer, yüzlerce mum yerine geçer; ister ölü ol, ister diri; dirilirsin bizimle.</p>

  <p class="normal">Ayaklarının bağını çözer, gül bahçesini gösterirsin de bizimle beraber gül gibi bütün vücudunla gülmeye koyulursun.</p>

  <p class="normal">Bir an hırkaya bürün de gönülleri diri erleri gör; onları görürsen atlas elbiseleri atarsın da bizimle beraber hırkaya bürünür gidersin.</p>

  <p class="normal">Tohum yere düştü mü biter, boy verir, bir ağaç olur; bu remzi anlarsan sen de bize uyarsın, bizle beraber yerlere düşer, yerlere döşenirsin.</p>

  <p class="normal">Tebrizli Tanrı Şems’i gönül goncasına diyor ki: Gözün açılırsa bizimle beraber sen de görülecek şeyleri görürsün.</p>

  <h3 class="h2baslik" id="calibre_toc_405">III</h3>

  <p class="normal">Ey malı mülkü olan, sen bu kıyamet gününü, bu güzellik Yusuf’unu, bu güzelim boyu bosu görmüyorsun.</p>

  <p class="normal">Şeyhim, sen bu şeyhlik incisini, şu nur parıltısını, şu yüceliği, şu ululuğu görmüyorsun.</p>

  <p class="normal">Görmüyorsun beyim bu can ülkesini, bu devlet bahçesini, bu bahtı, bu azameti.</p>

  <p class="normal">Ey gönlü hoş, eteği temiz kişi, deli sen misin, ben miyim? Benimle bir kadeh çek de bırak şu kınamayı.</p>

  <p class="normal">Ey Ay, dönüp dolaşıyorsun da asla gedilmiyor, zayıflamıyorsun. Ululuk nurların, sapıklıkları yırttı, giderdi.</p>

  <p class="normal">* Akarsuyu gördün ya, teyemmümü bırak. Vuslat bayramı geldi, vazgeç riyazattan.</p>

  <p class="normal">Nazlanırsan hamsın; naz çekersen ona teslim oldun demektir. Fakat yük taşırsan, yük altına girersen asıl o zaman o güzelliği, o tatlılığı elde edersin.</p>

  <p class="normal">Sus, susmak, bal şerbeti içmekten de iyidir. Sözü yak, vazgeç remizden, kinayeden.</p>

  <p class="normal">Ey Tebrizli Tanrı Şems’i, canlar senin doğundur, bu güneş, ıssılığı senin nurundan alır, senin parıltından elde eder.</p>

  <h3 class="h2baslik" id="calibre_toc_406">IV</h3>

  <p class="normal">Sâkî, kadehi Tanrı şarabıyla doldur; yanmış, kavrulmuş gönüllere rabbânî şarabı sun.</p>

  <p class="normal">Mahmur erlerin meclisinde ekmekten az bahset; su adamları, sudan başka bir şeyle uzlaşamaz.</p>

  <p class="normal">Senin suyundan, senin hitabından beden yıkıldı, harap oldu; canım efendim, şu defineyle bu harabeyi beze.</p>

  <p class="normal">Aşkın, o çorak toprağı gül bahçesi haline getirir. Dalgan, şu buluta benzeyen gözü inciler saçar bir hale koyar.</p>

  <p class="normal">Şarabımızı çoğalttıkça çoğalt, sundukça sun bize, bağla uykumuzu. Uykuya dalan kişinin geceden ne haberi olur ki?</p>

  <p class="normal">Tanrı’ya konuk olanlar, meleklerle aynı kâseden su içerler. Sevap işleyen erlere şarap gökyüzünden gelir.</p>

  <p class="normal">Onun gerçek dostunun dudağı, onun taslarına, onun ibriklerine dokunur, onun kaplarından içer. O arı duru şarabı çekinip sakınma küpünde bulursun ancak.</p>

  <p class="normal">* Ayık adam nerden bilsin sarhoşların kendilerinden geçişini? Ebû Cehil sahabenin hallerini nerden anlayacak?</p>

  <p class="normal">* Sûfînin üstadı, vasıtasız olarak Tanrı’dır; Sâbiîyle kitap ehlinin üstadıysa kitaptır.</p>

  <p class="normal">Tanrı’ya mahrem oldun mu vasıtadan geçtin gitti; artık yüzleri peçeli güzellerin kap peçelerini, aç yüzlerini.</p>

  <p class="normal">İnkâr eden, ümitsizliğe düşer de sen bunu bulamazsın der; zaten onun yolunu bağlayan da o, bulamazsın sözüdür.</p>

  <p class="normal">O ne aksungurdur, ne güzel sesli bülbül; o kara kuzguna dünya viranesi daha iyi.</p>

  <p class="normal">Sus, artık söyleme de kargaşalığı, kötülüğü arttırma; hitaba lâyık canlara zaten gayb âleminden ses gelir.</p>

  <h3 class="h2baslik" id="calibre_toc_407">V</h3>

  <p class="normal">Bugün o arı duru şarabı fazlasıyla sun, sundukça sun; şu tez dönen çarkı vur, kır, darmadağın et.</p>

  <p class="normal">Tutalım, gayb kadehi göze görünmüyor, fakat sarhoşluğu, haraplığı gizlemeye imkân yok ki.</p>

  <p class="normal">Ey neşeye, çalgıya düşkün, ey sözü de hoş, düşüncesi de hoş aşk; o yüzünü örten padişahın yüzünden kap örtüyü.</p>

  <p class="normal">Kap da a kutlu sâkî, bu yandan da hayıflanıp acıklanma kalksın gitsin, o yandan da; hele ey gül yüzlü sâkî, doldur sağrağı, kâseyi.</p>

  <p class="normal">Gül bahçesinin cilvelenmesini istemiyordun da ne diye gülsuyu satılan dükkânı açtın öyleyse?</p>

  <p class="normal">Şu ırmağı akıttın da bizi baştan çıkardın; suda doğmuş kazı tez suya at gitsin.</p>

  <p class="normal">Ekinlere benziyoruz cancağızım; şu meydanda bitmişiz, dudaklarımız kupkuru, canla gönülle yağmur bulutunu arayıp beklemedeyiz.</p>

  <p class="normal">Her yanda bir yeni elçi; bulamazsın, yürü git diyor; aldırma, vur o kara kuzgunun başına lâ havle taşını.</p>

  <p class="normal">* Ey her rûhun fitnesi, ey her toplumun kesesini kapıp kaçan; ey Rebâbî Ebû Bekr’in de elinden rebâbını çalan,</p>

  <p class="normal">* Bugün, şu hadis bilgini canı tamamıyla sarhoş et, şu tefsir bilgini aklı tamamıyla bunak bir hale getir, öyle istiyorum bugün.</p>

  <p class="normal">Ey bizim abıhayatımız, gerçi çöl Arabı’na uyuz devenin sütü candır amma sen gene de gizlenme, mahşer günü gibi meydana çık.</p>

  <p class="normal">Ey özü de güzel, yüzü de güzel, sus; nefesini tut; uykuya dalıp giden her gafile halimizi duyurma.</p>

  <h3 class="h2baslik" id="calibre_toc_408">VI</h3>

  <p class="normal">Suda doğmuş kazı at suya ey sâkî; tez ol, tezcanlı sarhoşlara tezlik daha fazla yaraşır.</p>

  <p class="normal">* Ey baharın da canı, kışın da. Ey şaraba, mezeye düşkün sâkî, Rebâbî Ebû Bekr’i şekerkamışına döndür, doldur şekerle onu.</p>

  <p class="normal">Ey kargaşalıklar, ey fitneler sâkîsi, hadi, yeni baştan işrete başla, sağrağı, kâseyi şarapla doldur.</p>

  <p class="normal">Kutlu şarapla bu yanı da neşeyle, zevk naralarıyla doldur, o yanı da; yüzünü nikapla örtüp gizleyen sevgilinin kap yüzünden nikabını.</p>

  <p class="normal">Ne de güzel sevgili o, ne de hoş, dikensiz gül fidanı o; yanıp kavrulmuş gönüllere ne de hoş bir ilaç o; var olsun.</p>

  <p class="normal">(s. 67) Bak da gör, yüzlerce toplum, o görünmeyen şaraptan esrimiş, deli divane olmuş. Bu şarap, yüzlerce süzülmüş, sızırılmış şarabı kesada verir.</p>

  <p class="normal">Yeşillik sarhoşları gizli, çiçekler dallardan dökülüp saçlarımda, şu habbelerle dolu selde yüzlerce dağ, saman çöpü gibi dalgalana yuvarlana, bata çıka gitmede.</p>

  <p class="normal">O aydın kadeh can olsa da bedenden gizlense bile sarhoşluğu, haraplığı gizlemeye imkân yok.</p>

  <p class="normal">Ekinlere benziyoruz cancağızım; şu meydanda yetişmiş, yeşermişiz; susamışız, yağmur bulutunu arıyoruz, onu beklemedeyiz biz.</p>

  <p class="normal">Gök gürlemesi gibi sen de susmuyorsun bir türlü; çünkü şu akıl sana bir perde; sabret, yokluğa dal da şu söyleyip duran dudu kuşunu öldür gitsin.</p>

  <h3 class="h2baslik" id="calibre_toc_409">VII</h3>

  <p class="normal">Nihayet o ay, seher çağlarındaki ahlarımızı duydu da bu gece topluluğumuz bir başka düzene girdi.</p>

  <p class="normal">* O ay göğsümde çark urdu mu ey Ay devri derim, ay devrimize bak bizim.</p>

  <p class="normal">Nerde Zâloğlu Rüstem ki ben ona hileler edeyim, oyunlar göstereyim; nerde Yusuf ki gelsin de bizim alımımızı, bizim güzelliğimizi görsün, parlaklığımızı seyretsin.</p>

  <p class="normal">Bizim şeker madenimiz lokma olamaz, yutulamaz; sen onun şekere benzer tasında tatlı bir lokma olmaya bak.</p>

  <p class="normal">Lûtfu, keremi, bizi koçmak, kucaklamak ister; bu yüzdendir ki her an illetimize bir ilaç hazırlar, ihsanlarda bulunur.</p>

  <p class="normal">Yanıp kavrulmuş ciğer tuzsuz yenemez; bu yüzden olacak ki her an bizim yanıp kavrulmuş ciğerimize tuz ekmede.</p>

  <p class="normal">Ayaksız tavafa girelim, başsız secdeye varalım; çünkü o, şu başımızı, ayağımızı, başsız-ayaksız bir hale koydu.</p>

  <p class="normal">* O padişahın kapısının çevresini ayaksız tavaf edelim; çünkü o Elest sarhoşu geldi de kapımızı kırdı bizim.</p>

  <p class="normal">Onun gümüşe benzer göğsü yüzünden, betimiz benzimiz altına döndü; bizim bu gümüşümüze, altınımıza yüzlerce define, yüzlerce hazine feda olsun.</p>

  <p class="normal">Bizim şu insan kalıbımızı melek haline getiren nur, nerden bir renge boyanacak, nasıl bir şekle sığacak, imkân mı var buna?</p>

  <p class="normal">Bir şeye benzetilemez amma lûtfeder de benzetişi revâ görür; çünkü bakışımızın, görüşümüzün zayıflığını bilir.</p>

  <p class="normal">* Nurum buyurmuştur, kandile benzer. Göğsümüzle gözümüze de kandil konan yer ve sırça demiştir.</p>

  <p class="normal">Sus da bunu herkes duymasın; zaten hayrımızı, şerrimizi anlayabilecek kim var ki?</p>

  <h3 class="h2baslik" id="calibre_toc_410">VIII</h3>

  <p class="normal">Ey can sâkîsi, o yıllanmış, o eski şarabı, o gönlün yolunu kesen, o din yoluna kılavuzluk eden şarabı sun.</p>

  <p class="normal">Gönülden kaynayan, rûhla kaynaşan, coşup köpürüşü Tanrı’yı gören gözü mahmurlaştıran şarabı sun.</p>

  <p class="normal">* O üzüm şarabı İsa ümmetinin; bu Mansûr şarabıysa Yâsîn ümmetine mahsus.</p>

  <p class="normal">O şaraptan da küpler dolusu var, bu şaraptan da küpler dolusu; fakat o küpü kırmadıkça bu şarabı asla tadamazsın.</p>

  <p class="normal">O şarabı alsan da bir an olsun gönlü neşelendirmez, gamı asla öldürmez, kini asla kökünden söküp atmaz.</p>

  <p class="normal">Fakat bu şarabın bir katresi bile işini altına döndürür; şu altına benzeyen kadehe canım feda olsun.</p>

  <p class="normal">Bu iş olsa olsa, yatağını yastığını derip devşiren kişiye seher çağında olur, uyanık er, seher çağında bu feyze erer.</p>

  <p class="normal">Sürçüp sendelemeyesin de padişahlarla olan ahdini, amanını bozmayasın sakın; çünkü kötü dost vesveseye aldanmaz.</p>

  <p class="normal">Yüzün yaralanırsa aldırma, yürü, bir başka yara arayadur; Rüstem bile olsa safta rastladığı gül, nesrin demetine ne yapar ki?</p>

  <h3 class="h2baslik" id="calibre_toc_411">IX</h3>

  <p class="normal">Cana canlar katana, içmek için abıhayat gerek; Tanrı denizinin balığı tamamıyla can olmalı.</p>

  <p class="normal">Şu balçıktan yapılan yıkık yer baykuşun yurdudur; Zümrüdüanka gibi yücelerde uçan kuşa bu alan, nerden lâyık olacak?</p>

  <p class="normal">Bu devletin parıltısına karşı yüzlerce göz kamaşır kalır, sen öyle sopasına dayanarak yürüyen her körü kulağından tutup çekme bu yana.</p>

  <p class="normal">Sağlam para isen nasıl oluyor da borca kapılıyor, o hevesle sarhoş oluyorsun? Bu kerem ve ihsan hazinesini ne sanıyorsun sen?</p>

  <p class="normal">Gönlü daralan kişi, lûtfa, insafa uğrayacağı yeri iyiden iyiye bilir; o ebedî cana yüzlerce gönül feda edilse yeri vardır.</p>

  <p class="normal">Gönül demirden de aşağı değildir ya; demir bile mıhladızın karşısına çıkan taşı bilir, o taşın mıhladız tarafından çekilmeyeceğini anlar.</p>

  <p class="normal">Akıl, şu toprak yeryüzüne, şu âleme aşka düşmek için geldi, yoksa aklı, vefası olmayana aklın ne lüzumu var?</p>

  <p class="normal">Gerçekler güneşi Tebrizli Tanrı Şems’idir; gönül o devlet kuşuna benzer canın tapısında yerlere kapanır da yeryüzünü öper.</p>

  <h3 class="h2baslik" id="calibre_toc_412">X</h3>

  <p class="normal">Sevgili bezendi, güzelleşti, hep böyle olsun dilerim; küfrü iman haline geldi, var oldukça böyle olsun.</p>

  <p class="normal">* Darmadağın olan saltanat, perişan olan diyar, Şeytan’ın yomsuzluğundan o hale gelmişti, saltanat gene Süleyman’a geçti, mülk gene onun oldu, böyle olsun boyuna.</p>

  <p class="normal">Gönlümü inciten, yüzüme kapıyı kapayan sevgili, dostların gamıyla gamlanmaya başladı, hep böyle olsun dilerim.</p>

  <p class="normal">Şarabı da yalnız içerdi, zevki de yalnız ederdi; bak, şimdicek konuklara baş vermede, dilerim hep böyle olsun.</p>

  <p class="normal">O padişahlara lâyık yüzün parıltısından, o evi ışıtan meşaleden her bucak meydan yerine döndü, böyle olsun boyuna.</p>

  <p class="normal">O yalancıktan kızışlarından, o tatlı mı tatlı işvelerinden, edalarından dünya, bir şeker yurduna döndü, hep de böyle olsun dilerim.</p>

  <p class="normal">Gece geçip gitti, sabah şarabının içilme çağı geldi çattı; gam gitti, neşeler, feyzler yüz gösterdi; güneş doğdu, parıl parıl parlamaya başladı; dilerim hep böyle olsun.</p>

  <p class="normal">Hüzünlere batanların devleti, deli divane olanların himmeti yüzünden o zincir sallanmaya başladı, oldukça da böyle olsun hep.</p>

  <p class="normal">Bayram geldi, bayram geldi, o kaçan sevgili geldi, bayramlıklar çoğaldı, hep böyle olsun oldukça.</p>

  <p class="normal">Ey gönül sahibi, ey halden anlar çalgıcı, zîr perdesinde karar kılma; çünkü o Zühre, Mîzân burcuna girdi; hep de böyle olup dursun.</p>

  <p class="normal">* Yoksul Ferîdûn kesildi, kesesi Karun’un kesesiyle aynı halde, onunla bir keseden harcanıyor, padişahla aynı tastan yemek yiyor, hep böyle olsun dilerim.</p>

  <p class="normal">Şu esen yele, şu aşk yeline dikkat et, şirin dudakların afsunuyla neye uydu, onunla feryat etmeye koyuldu, dilerim hep böyle olsun.</p>

  <p class="normal">Firavun, o kadar sertliğiyle, kabalığıyla, o kadar talihsizliğiyle beraber, hele bak, şimdicek İmranoğlu Mûsa kesildi, oldukça da hep böyle olsun.</p>

  <p class="normal">O kurt, o kadar çirkinliğiyle, o kadar bilgisizliğiyle, unutkanlığıyla, gene de şimdi Ken’an Yusuf’u oldu, oldukça da böyle olsun hep.</p>

  <p class="normal">* Ey Tebrizli Tanrı Şems’i, bizimle öylesine birleştin, öylesine bize karıştın ki Tebriz, Horasan oldu gitti, dilerim hep böyle olsun.</p>

  <p class="normal">* Şeytanım Müslüman oldu sırrı zuhur etti de nefsim rabbânî bir nefis oldu, İblis İslâma geldi, hep böyle olsun dilerim.</p>

  <p class="normal">O ay doğdu da iki dünya da gül bahçesine döndü, bütün tenler can kesildi, dilerim hep böyle olsun.</p>

  <p class="normal">Işığın rûha vurdu, onu yalımlattın, parlattın; can bâki kaldıkça hep böyle olsaydı bu. Parlaklığın yalım yalım yalımlandı; oldukça böyle olsun bu.</p>

  <p class="normal">Kahrı tamamıyla rahmet kesildi, zehri baştan başa şerbete döndü, bulutu şekerler yağdırmaya başladı, dilerim hep böyle olsun.</p>

  <p class="normal">Şu öküz kurban oldu ya, artık ne köşke konduğundan dolayı yücelir, izzete sahip olur, ne boynuzum var diye utanır, yerinir; hep de böyle olsun dilerim.</p>

  <p class="normal">* Yeryüzü, gökyüzü haline geldi mi Senâî’nin dileği olmuştur; buydu, ona döndü, hep de böyle olsun.</p>

  <p class="normal">Sus ki sarhoşum ben, birisi elimi bağladı benim; düşünce dağıldı gitti, dilerim hep de böyle olup gitsin.</p>

  <h3 class="h2baslik" id="calibre_toc_413">XI</h3>

  <p class="ortayazi">“Tercî-i Bend”</p>

  <p class="normal">(s. 68) Ey ay yüzlü sevgili, ramazan ayı geldi. Sofranın üstünü ört, yücelikler yolunu aç.</p>

  <p class="normal">A hercai herzevekil, geri dönmenin tam vakti; helva satana bak, niceye bir helva isteyip duracaksın?</p>

  <p class="normal">Helvacıyı bir kerecik görmek bile seni öylesine tatlılaştırdı ki bal bile efendim der, sana toprak olayım, tapında yerlere döşeneyim.</p>

  <p class="normal">Yemen, kusman yüzünden pilicin şu yumurtada kalakaldı; çık şu yumurtadan da kanatların bitsin, uçasın.</p>

  <p class="normal">* Mehterin dudakları, sevgilinin dudaklarının anışıyla kupkuru; bomboş karnıyla zurna gibi ne de hoş feryat ediyor.</p>

  <p class="normal">İçinde bir şey bulunmasın, için bomboş olsun; dudaklarını neyin dudaklarına ver, bu daha hoş; ney gibi onun nefesiyle doldun mu artık şeker çiğne.</p>

  <p class="normal">* Neye üfürülen nefeste şekerler gizlidir; Meryem’e benzeyen ney, o nefesten tatlılara gebe kalmıştır.</p>

  <p class="normal">Ekmek yemeye tövbe edersen ne ziyan edersin ki? Ekmeği artıp duran sofra nerde, cana canlar katan sevgili nerde?</p>

  <p class="normal">* Tortudan arınayım, arılıktan da öteye geçeyim de Kafdağı’na çıkayım. Oruç Kafdağı’na çıkan serçe bile Zümrüdüanka kesilir cancağızım.</p>

  <p class="normal">* Orucun vereceği zayıflık, beti benzi sarartır, baş döndürür amma bu çeşit zayıflık, bu çeşit sararış yüzünden de insanlar yed-i beyzâyı elde ederler.</p>

  <p class="normal">Su iyi aksın, ekinler yeşersin, göversin diye her yıl arkları taramazlar mı, çamurunu temizlemezler mi?</p>

  <p class="normal">Sen de şu ekmeği ark temizleyenlere, ark açanlara ver de abıhayat elde et, bütün cüzlerin dirilsin.</p>

  <p class="normal">A sözlerimi dinleyen, şu nefesi bir selin çağlayışı say; çağlıyor da canı denize çağırıyor.</p>

  <p class="normal">Ey ay yüzlü dilber, senin vasfının ilk sözleri, başlığı bile tam yetmiş iki defter oldu da o hasetçi Zühre’nin elinde tam yetmiş iki tef ıslandı, ses vermez bir hale geldi.</p>

  <p class="ortayazi">*</p>

  <p class="normal">Cehennemin kapısını kapadık, yâni yiyip içme tamahını yok ettik; sen de cennetin kapısını, yâni aydın gönlünü aç.</p>

  <p class="normal">Eşeğe çok hizmet ettin, onun otunu, arpasını çok çektin, götürdün; İsa’ya da hizmette bulunmak, ona da yardım etmek gerek.</p>

  <p class="normal">Eşek olmasaydık şu yeryüzü nerden yurdumuz, konağımız olurdu; İsa gibi bizi de gökyüzü çeker, gözlerine sürer, bağrına basardı.</p>

  <p class="normal">Fakat o koltuğu kokmuş, bizi koltuğunun altına almış; artık bizim de o gönül gözü kör ahmağa kinlenmemiz gerek.</p>

  <p class="normal">Sofrayla ekmeği görüp durdukça nerden canı göreceksin, nerden cihanı seyredeceksin? A benim canım, a benim cihanım, yürü de canı ara, cihanı ara.</p>

  <p class="normal">Bütün bunlar geldi geçti canım efendim, sen muhtaçlara bir bak; karakış yüzünden gül gibi yaprağımız, çiçeğimiz kalmadı.</p>

  <p class="normal">* Bu harmana tokuz, şu buğdaya, arpaya doyduk artık; ey Ay, Başak ve Terazi burcu olmaksızın sen bir harman göster bize.</p>

  <p class="normal">Çadır kuranlar gibi biz de bu gece nerkisle süsenin yanında çadır kurmak için göğün ipini tutmuşuz.</p>

  <p class="normal">Ne vakte dek “nerde, nerde – kû, kû” deyip duracaksın, üveyik gibi yücelere bir yol ara; çünkü şu âlem her gümüş bedenli güzeli paralar, yok eder.</p>

  <p class="normal">Her güzel sanki bir ay, bir yol üstünde durmuş, yol kesmede; her biri sanki padişahlar padişahı, her biri öbüründen güzel.</p>

  <p class="normal">A benim canım, can ver, korkma, nekesliğe yapışma; fazla ışık yakıyorsun, elbette yağ gerek sana.</p>

  <p class="normal">Padişahlığı, yücelikleri aramaya bak, öyle her şeye aldırış etmem ben de; bu huyu arslandan kap, erkeksin sen, kadın değilsin ya.</p>

  <p class="normal">Kanlarla dolu yola ayak bas, yüzünü Mecnun’un yüzüne koy; savaş kılıcını çek, arslanın bile derisini yüz.</p>

  <p class="normal">Ey dudu kuşunun huyuna husuna sahip çalgıcı, üçüncü tercîi söyle de derede su akar gibi rûh da akıp gitsin.</p>

  <p class="ortayazi">*</p>

  <p class="normal">Ey ateş göğünden de bir hoşça, bir güzelce geçip yücelen İsa, gökten başını eğ de bizi yücelere çek.</p>

  <p class="normal">Toprakla birdim; ayaklar altında ezilmedeydim; bana bir sıfat verdin de toprak, döşeme oldu bana.</p>

  <p class="normal">Bu göz nura bakamazdı, fakat sen şu aşağılık âlemde ona öyle bir sürme çektin ki derya kesildi âdeta.</p>

  <p class="normal">O sağrağın verdiği sarhoşluk olmadıkça gönül kendisinden habersizdir, arık bir haldedir. O kayser sürme çekmedikçe her göz kördür.</p>

  <p class="normal">Arslanların ormanına git ki ceylan avlayasın; padişahın meclisine git de onun şarabından tat.</p>

  <p class="normal">Her yanda bir sâkî, elinde arı duru şarap. Her tarafta bir çalgıcı, hepsinin de çene topağı tatlı mı tatlı, hepsi de ay gibi.</p>

  <p class="normal">Sevgiliye, bayram mısın, düğün dernek misin, yarabbi, bu debdebeyi, bu güzelliği nerden verdin diye sorup durmadasın.</p>

  <p class="normal">O arslan dünyanın altı bucağına nerden sığacak? O arslana lâyık pençe altı cihetten de dışarda.</p>

  <p class="normal">* Bu güzelliğe karşı güneş yanar yakılır, ay da kupkuru bir hale gelir, bu parlaklığı, bu yalımı, “Tanrı kendi nurundan onlara saçtı” sırrından bil.</p>

  <p class="normal">O nur, öylesine bir nurdur ki can, zevkiyle ebedî olarak sarhoş olur. Öylesine bir nurdur ki güneş onun tozuna bile erişemez.</p>

  <p class="normal">Şimdi batmış gitmişim, ırmağı nasıl anlatabilirim? Başım sudan dışardayken söylüyordum, dudaklarımdan sözler çıkmadaydı, güzel güzel bahsediyordum.</p>

  <p class="normal">Sen de balık olmadıkça bu ırmak seni gark etmez; bu çayırlığa terütaze, yemyeşil gül fidanından başkası gelemez; başkasına yol yoktur.</p>

  <p class="normal">O eşi, benzeri olmayan padişahlar padişahı, bunu öylesine anlattı ki nasıl arayabilirsin, nasıl söyleyebilirsin o anlatışı? Ne yazılır, ne resme sığar.</p>

  <p class="normal">Sana konak olan gönül, iki dünyadan da geniştir, iki dünyadan da üstün; Leylâ da o gönül yüzünden mecnun olur, deli divane kesilir, Mecnun da.</p>

  <p class="ortayazi">*</p>

  <p class="normal">Ey ay yüzlü dost, ey şekerler çiğneyen çalgıcı, sesin cana canlar katmada, ta sabaha dek durma, dinlenme.</p>

  <p class="normal">Kârsın, tamamıyla kâr, tamamıyla fayda; herkesten üstün oldun, her an da böyleydin sen, sabaha dek durma, oturma.</p>

  <p class="normal">Yüzlerce şehre, ey âşıklar, ey perişanlar, o uykuya dalmış sevgili uyandı diye haber gitmiş; sen de sabaha dek oturma, durma.</p>

  <p class="normal">O fitne uyandı, öylesine fitne ki kınamaya kalkıştı mı dağı bile yarar, yaralar; uyuma, sabaha dek durma dinlenme.</p>

  <p class="normal">Evde bu çeşit bir topluluk, toplulukta bu çeşit bir ışık… Senden umduklarım var, uyuma, sabaha dek dinlenme, durma.</p>

  <p class="normal">Bey geldi, bey geldi, o aydın dolunay geldi, o şeker, o süt geldi, sabaha dek durma, uyuma.</p>

  <p class="normal">Ey sesi, nağmesi güzel mi güzel, seher yelinden de hoş, seher yelinden de tatlı dilber, bizi sen baştan çıkarıyorsun, sabaha dek yatma, oturma, devam et çalgıya.</p>

  <p class="normal">Meclis seninle kutlu, işret senin nefesinle, senin nağmenle diri; mum gibi her yanı aydınlatmadasın, sabaha dek durma, dinlenme.</p>

  <p class="normal">Bu gök, yeryüzünün üstüne kurulmuş bir çadır; kim görmüştür böyle çadırı? Ey bu çadırın direği, sabaha dek ayak dire, yıkılma.</p>

  <p class="normal">Bu toplum, seninle dopdolu, seninle şana şerefe ulaşmış, senin yüzünden altüst olmada; sabaha dek durma, dinlenme.</p>

  <p class="normal">O kürek kayıkçının elindeymiş gibi boyuna hareket etmede, mamûr bir yere varıncaya dek bu böyle sürecek, sabaha kadar devam et.</p>

  <p class="normal">Ey neye üfürülen güzel nefes, ne de şaşılacak derecede terütazesin; nasıl olur da herkese saygı göstermezsin? Sabaha dek durma, oturma.</p>

  <p class="normal">Tef avuçla sıvazlanarak gerilir, sarhoşun nefesiyle değil; neye karşı onun sesi daima biraz hafiftir; sabaha dek çaladur.</p>

  <p class="normal">Can gibi susmadayız amma can nasıl olur da uyur ey sevgili; sen dilimiz ol da sabaha dek durma, dinlenme, söyle, çal.</p>

  <h3 class="h2baslik" id="calibre_toc_414">XII</h3>

  <p class="normal">Yalnız ağzımla değil, gül gibi bütün vücudumla gülüyorum, çünkü ben benden geçtim, dünya padişahıyla halvetteyim.</p>

  <p class="normal">Ey bir meşale getirip de seher çağı gönlü alıp götüren, canı da al, göğe ulaştır, gönlü yalnız bırakma.</p>

  <p class="normal">Kızgınlığa, hasede düşüp de canı gönüle yabancı etme; onu burada bırakma, bunu yalnızca çağırma.</p>

  <p class="normal">Padişahça bir haber gönder, hemencecik umumî bir davet yap; a padişahım, ne vakte dek bu seninle olacak da yapayalnız kalacak?</p>

  <p class="normal">(s. 69) Dün gece yaptığın gibi bu gece de gelmezsen, bu gece de dudağını yumarsan canım efendim, yalnız feryat etmem, yüzlerce gürültüler koparırım, kargaşalıklar çıkarırım.</p>

  <h3 class="h2baslik" id="calibre_toc_415">XIII</h3>

  <p class="normal">Allah için olsun sevgili, altın gibi sapsarı yüzüme bak; Allah için olsun, nereye gidersen bizi de beraber götür.</p>

  <p class="normal">Gönlümüze geldin mi eteğini topla da elbisen ciğerimizin kanına bulanmasın sevgili.</p>

  <p class="normal">Sevgili, seni görmeyen ay yüzlülerin körlüklerine rağmen, onların inadına bir doğ da ayın yüzüne bile bir kara buluttur çek.</p>

  <p class="normal">Ey şeker dudaklı dost, anadan doğduğun günden itibaren şeker pazarına ne de kesat düştü, yazık.</p>

  <p class="normal">Esenlik sana dedik, bu ses bütün dünyayı tuttu; gönül secdeye kapandı, can, beline gayret kemerini kuşandı sevgili.</p>

  <p class="normal">Mum gibi her gece yanardım, seher çağı söndürülürdüm; fakat sevgili, bu gece geceyle gündüzü fark edemiyorum artık.</p>

  <p class="normal">Ey Tebrizli Tanrı Şems’i, kanlar döken bir padişahlar padişahısın sen; hizmetine bel bağlayan, sana kul köle kesilen deniz bile, sevgili, senin tapında bir inciden ibaret ancak.</p>

  <h3 class="h2baslik" id="calibre_toc_416">XIV</h3>

  <p class="normal">Ey gül bahçesi de, sarılı-kızıllı gül de yüzünden gülen sevgili, dilerim bizimle daima, daima böyle ol, sütle bal gibi kaynaşalım, bir ol bizimle.</p>

  <p class="normal">Ey gökyüzü kendisine kul olan, lûtfuyla halkı dirilten dost; maşallah, ne de güzellik, alkış, ne de alım bu.</p>

  <p class="normal">Güzellik denizin ansızın köpürür de dalgalanırsa aşağılık âlem incilerle dolar, yücelerse cennet kesilir.</p>

  <p class="normal">Ne yana yüz tutarsan önünde güller biter, açılır; nereye gider gelirsen ayağına döşenen toprak altın kesilsin dilerim.</p>

  <p class="normal">Kızar öfkelenir de sitemli sözler söyler, kötü lâflar edersen söyle, çekinme; senin cevrin, cefan, tamamıyla tatlıdır, tamamıyla tattır.</p>

  <p class="normal">Gerçi gönlü taştır, fakat sen bir bak da gör, ne rengi var; meşale bile, kızıl gül bile görür de kendinden utanır.</p>

  <p class="normal">Yarabbi, ona açık, uyanık bir gönül ver, uzun bir ömür ihsan et, yüzlerce yıl yaşasın, övünecek yücelikler ver, nazlar ver de biz de onunla övünelim.</p>

  <h3 class="h2baslik" id="calibre_toc_417">XV</h3>

  <p class="normal">Canın için, başın için bizi böyle bırakma ey sevgili; ey salınıp yürüyen selvi, o boyu bosu göster bize.</p>

  <p class="normal">Şu toprak döşemeyi sevindir, aydınlat; şu gök kubbeye bir başka güneş göster.</p>

  <p class="normal">Canları yol bilir, kılavuzluk eder bir hale getir, madenleri altınlarla doldur; bir deprem ver de denizi coştur, köpürt.</p>

  <p class="normal">Güneş bile senin devletinin, ikbalinin gölgesine sığınır; evet devlet kuşunun gölgesine sığınmaktan başka bir yol mu vardır ki?</p>

  <p class="normal">Canım efendim, kötü düşünceli öze, o kötü düşünce noksan olarak yeter; âciz, miskin sevda, sevdada âciz ve miskin olanındır.</p>

  <p class="normal">Hem rahmet sahibi Tanrı’nın rahmetisin sen, hem melhemsin, hem derman, hekimcesine o safrayı bastıran ilacı sun bize.</p>

  <p class="normal">Gül bahçesinin bülbülüsün, hayırlı kişilerin sâkîsisin; hem sırlara baş verirsin sen, hem başsızsın, ayaksızsın sen.</p>

  <p class="normal">Yarabbi, neler var sende, lûtfunla bir baharsın sen, granit taşları, kayaları bile işe güce sokarsın sen.</p>

  <p class="normal">Bir nurdur parlatırsın; bir fitnedir koparırsın, hem de öylesine bir fitne ki, öylesine bir kavga ki yüzlerce tufan bile onu yatıştıramaz.</p>

  <h3 class="h2baslik" id="calibre_toc_418">XVI</h3>

  <p class="normal">Ey ay yüzlü, hoşlar geldin, safâlar getirdin, ey cana neşeler veren, neşelerle gel; sen zaten hep böyleydin, dilerim, sağ oldukça da hep böyle ol.</p>

  <p class="normal">Ey her neşenin sûreti, cisme, şekle bürünmüş hali, sen, gönlümüzde bir anışsın, ey tüm aşkın sûreti, daima gönlümüzde ol.</p>

  <p class="normal">Canım efendim, bizi artık bu çocukluktan kurtar; ihtiyaçtan, dadıya, tayaya hizmetten halâs et.</p>

  <p class="normal">Biz gamlara düştük de eşe dosta sarıldık, ey tef, sen de candan, gönülden feryat et, ey ney, inle, feryada gel.</p>

  <p class="normal">Ey gönül, sen güzelsin, o Husrev’in yüzünden büsbütün güzelleş; eğer tatlı bir Husrev’sen, Şirin’in Husrev’iysen aşka düş de Ferhad kesil.</p>

  <h3 class="h2baslik" id="calibre_toc_419">XVII</h3>

  <p class="normal">Rezil rüsvay olmak istemiyorsan bir öğüt dinle benden: Ben afyon küpüyüm, sakın açma kapağımı.</p>

  <p class="normal">İstersen beni ateşlere sal; ateş ne yapabilir bana? Ben gönülleri bile yüzlerce ateşe saldım, yaktım, yandırdım, oralarda bile yüzlerce kavga gürültü çıkardım.</p>

  <p class="normal">Gökyüzü baştan başa baş olsa, toprak tamamıyla ayak kesilse, ne ona baş korum ben, ne buna ayak basarım.</p>

  <p class="normal">Ey sahibimizin küpündeki arı duru şarabın sâkîsi, sun bir sağrak, şükretmek daha ziyade yaraşır bize.</p>

  <h3 class="h2baslik" id="calibre_toc_420">XVIII</h3>

  <p class="normal">Dünya ateşimizin ışığıyla aydınlandı; dolunay sâkî bize, Ülker de kadehimiz.</p>

  <p class="normal">Aşk inancım, yalnızlık bağım bahçem. Yalım yalım yanan ateş kadeh arkadaşım, gül bahçesi de bizim zevk, neşe yerimiz.</p>

  <p class="normal">Kimde aşk varsa bu meclis yeri yurdu onun; kimde akıl varsa kaçsın bizden, nerde o, nerdeyiz biz?</p>

  <p class="normal">Kimin yurdu daraldıysa, ateş kimi susattıysa gelsin bize, ona öyle bir kaynak gösterelim, onu öylesine bir kaynağa götürelim ki ordan suya kanmış bir halde dönsün.</p>

  <p class="normal">Gayb âlemini görecek gözü olmayan aşkla, şevkle bizim ulumuzun tapısına gelsin, ona hizmet etsin.</p>

  <p class="normal">A zaman, gönlümün sahibi Tebrizli Tanrı Şems’i gibi bir insan gördü mü gözlerin?</p>

  <p class="normal">Ne mutlu sana a doğru yolu bulan, çalışıp çabalama yüzünden eridin gitti; mânamızı anlamak için sûretten kaçındın, vazgeçtin.</p>

  <p class="normal">Kimin derdi, gamı varsa perişan bir hale gelir, berbat olur gider; gelsin de efendimizin kahvesini içsin, sarhoş olsun, derdinden kurtulsun.<sup class="calibre2"><sup class="calibre2"><a href="../Text/divanson_split_647.html#footnote-200-1" id="footnote-200-1-backlink">[1]</a></sup></sup></p>

  <h3 class="h2baslik" id="calibre_toc_421">XIX</h3>

  <p class="normal">Hocam, görmüyorsun bu kıyamet gününü sen; hocam görmüyorsun bu güzelim boyu bosu sen.</p>

  <p class="normal">Evin duvarı da deli divane oldu, kapısı bacası da; ben de belli olsun, anlaşılsın diye duvarın üstüne çıktım işte.</p>

  <p class="normal">Öylesine bir ay o ki devredip duruyor da gene gedilmiyor, incelmiyor; güzelliğinin güneşi karanlıkları yırtmış, gidermiş.</p>

  <p class="normal">A eteği temiz, güzel hoca, deli sen misin, ben miyim; benimle çek bir kadeh de bırak şu kınamayı artık.</p>

  <p class="normal">Senden önce nice çılgın, kerametler arar dururdu; fakat keramet arayan, sâkînin yüzünü gördü mü bütün kerametleri sattı, hepsini de elden çıkardı gitti.</p>

  <h3 class="h2baslik" id="calibre_toc_422">XX</h3>

  <p class="normal">Sevgili, ne mutlu bize ki senin gamına düşmüşüz; hem aşkının mahremiyiz, hem senin mahremin.</p>

  <p class="normal">Hem yüzüne dalmışız, seni seyretmedeyiz, hem senin testinden sarhoşuz, hem seni görüp neşelenmek için damına çıkmışız senin.</p>

  <p class="normal">Sen Süleyman’ın canısın, canın dinlenip huzur bulduğu konak yerisin; ey sevgili, dev de senin yüzüğün için deli divane olmuştur, peri de.</p>

  <p class="normal">Ey sevgili, canlar senin güzelim yüzüne dalmışlar da kendilerinden geçmişler; gönüller senin nefesinle, senin huzurunla aydınlanmışlar, parıl parıl parlamadalar.</p>

  <p class="normal">Senin aşkınla sarhoşum, başımda senin verdiğin mahmurluk var, senin güzelliğin yüzünden şadım, neşeliyim sevgili.</p>

  <p class="normal">* Ey Tebrizli Tanrı Şems’i, sen âşıklar Kâbe’sisin; ey dost, Zemzem bile senin zemzemin yüzünden şekerlerle karılmış, şekerleşmiştir.</p>

  <h3 class="h2baslik" id="calibre_toc_423">— B —<br class="chapter"/>
  XXI</h3>

  <p class="normal">Ey uyku, canın için olsun, bu gece zahmet verme bize; Allah aşkına bu gece geç git, uğrama buraya.</p>

  <p class="normal">A uyku, nereye uçar, gidersen ordaki meclis harap olur gider; uçup gelme bu meclise bu gece.</p>

  <p class="normal">Bu gece göz, sevgili, senin güzelliğinle beslenmede; uykusuzluktan gam yemeyesin diye bu gece onun güzelliğine dalmışsın ey göz.</p>

  <p class="normal">* “And olsun basınca geceye”; hâşâ, var git ey uyku, var git de bu gece uyanıkların gönüllerinden yüzlerce armağanlar elde et.</p>

  <p class="normal">Halk uykuya daldıysa, herkes uyuduysa Tanrı’ya hamd olsun ey gönül, dün gece de uyumadın amma bu gece yok mu, bu gece; bu gece dün geceden de betersin, dün geceden de uykusuzsun sen.</p>

  <p class="normal">Ayla aynı huydayım, sabaha kadar söz söylüyorum, ey iştiyak çekenlere munis dost, bu gece can gözün açık, gör beni, dinle beni.</p>

  <p class="normal">Ay bana tanık, yıldızlar ordum benim; ey Ay, yıldız oklarına karşı bu gece sipersin bana.</p>

  <h3 class="h2baslik" id="calibre_toc_424">XXII</h3>

  <p class="normal">Sevgili, uyuma bu gece, bizi sevgilisiz bırakma. Sakın bizimle yarışa girişip de içmeye kalkışma, aman sakın, uyuma bu gece.</p>

  <p class="normal">Bu gece kendimizde değiliz, aşkla bambaşka bir hale düştük; bu kez bir bak da gör ne haldeyiz, bu kez uyuma bu gece.</p>

  <p class="normal">Ey aşkının halkası her boyna geçen, her gece yalnız bırakma bizi, uyuma bu gece.</p>

  <p class="normal">Gam oltasına avız; gamdan şaşırmışız, gamla sarhoş olmuşuz; bizi gamın eline verme, uyuma bu gece.</p>

  <p class="normal">Ey gül bahçesinin selvisi, ey geceleri aydınlatan ay, bu aya tapanlara lûtfet de uyuma bu gece.</p>

  <h3 class="h2baslik" id="calibre_toc_425">XXIII</h3>

  <p class="normal">O şeker dudaklı, o çene topağı güzel sâkî yüzünden can da sarhoş oldu, beden de, ey dost, uyuma bu gece.</p>

  <p class="normal">O bütün dünyanın nuru yüzünden, onun her nazından, her edasından, duysun da ahvalimi anlasın diye feryat edip duruyorum, ey dost, uyuma sen de bu gece.</p>

  <p class="normal">(s. 70) Gâh perişanlıktan, gâh pişman oluş yüzünden şu zevkten, şu işretten mahrum olup durmadasın, ey dost, bu gece olsun mahrum kalma, uyuma bu gece.</p>

  <p class="normal">Bir gün diken kesilir, hor, hakir olursan, bir gün de ölür, leş kesilirsin, bizden ne haberin var ey dost, uyuma bu gece.</p>

  <p class="normal">Şu ikisinden de vazgeç a adam, vakit geçti, kalk, gül gülmeye koyuldu, ey dost, uyuma bu gece.</p>

  <p class="normal">Ayrılığından çekinmedeyim, aşkınla davranıp kalkmadayım, ey benim Tebrizli Tanrı Şems’im, ey dost, uyuma bu gece.</p>

  <h3 class="h2baslik" id="calibre_toc_426">XXIV</h3>

  <p class="normal">Ey can, konuğunum senin, sakın uyuma bu gece; a konuğun canı, gönlü, sakın uyuma bu gece.</p>

  <p class="normal">Yüzün dolunay gibi doğdu; bu gece kadir gecesi oldu; ey bütün güzellerin padişahı, sakın uyuma bu gece.</p>

  <p class="normal">Ey iki yüz gül bahçesinin selvisi, ey sarhoşların can rahatı, gönül huzuru, gönlü de aldın, götürdün, canı da; al, götür, sakın uyuma bu gece.</p>

  <p class="normal">Ey güzel, ey güleç bahçe, sen olmayınca iki dünya da zindan, işte öylesine bir dilbersin, yüzlerce defa bundan da güzelsin, bundan da dilbersin sen, sakın uyuma bu gece.</p>

  <h3 class="h2baslik" id="calibre_toc_427">— T —<br class="chapter"/>
  XXV</h3>

  <p class="normal">Ey halden hale girmekten münezzeh olan, ey eşi, örneği olmaksızın yaratan. Ey insanı halden hale sokan, insana hayretler veren. Ey kimini Leylâ eden, kimini Mecnun kılan, ey âlete ihtiyacı olmayan sanatkâr.</p>

  <p class="normal">Leylâ’ya, Mecnun’a yüzlerce çeşit haller veren, ey ihtiyacı olmayan verici diye tapısında onları feryat ettiren.</p>

  <p class="normal">* İş başaran, ihtiyaçlar gideren yüzük, Süleyman’ın yüzüğüdür, o da sana rehin edilmiş; elindeki delili, hücceti elden çıkarma.</p>

  <p class="normal">* Tövbe ayı geçti, dünyaya öylesine bir Ay doğdu ki bir anda yüzlerce ahdi, tövbeyi bozdurur gider.</p>

  <p class="normal">Ne sersemdir o baş ki onun yüzünden donup sersemleşmez; ne ahmaktır o gönül ki onun karşısında kurduğu şeyleri kaybetmez.</p>

  <p class="normal">Biz burda topalladık, evin kapısını ört; yayılanlar da bu tapıda topaldır, uçanlar da.</p>

  <p class="normal">Ey aşk tüm bir varlıksın sen; hem taçsın, hem zincir; hem Peygamber’in davetisin, hem ümmetin inançtan inanca geçişi, halden hale girişi.</p>

  <p class="normal">Bizi yokluktan, ciğeri yanmış, susamış bir halde sen var ettin de gözümüzü şu devlet çeşmesine diktin.</p>

  <p class="normal">* Dikenim senin yüzünden gül kesildi, cüzlerim kül haline geldi; önümüz de rahmet bizim, sonumuz da rahmet.</p>

  <p class="normal">Gülü dikende gör, dikensiz gülü herkes görür; tümü cüzde gör; ehliyet de budur zaten.</p>

  <p class="normal">Şarabı korukta gör, varı yokta gör, ey Yusuf, padişahlar padişahlığını, saltanatı kuyuda seyret.</p>

  <p class="normal">Gülü olmayan diken, yeşilliğin başköşesine kurulamaz; bir avuç toprak, canı olmadıkça başı, bıyığı nerden bulacak?</p>

  <p class="normal">El çırp da bundan anla ki her sesin aslı sensin, her ses senden çıkıyor; çünkü ayrılık, yahut buluşma olmasa şu iki avcunu birbirine vuramazsın.</p>

  <p class="normal">Sus artık, bahar geldi, gül geldi, diken geldi, gayb âleminden güzeller bizi davet için sıçrayıp geldiler.</p>

  <h3 class="h2baslik" id="calibre_toc_428">XXVI</h3>

  <p class="normal">Ömür defterimizden bir yaprak kaldı ancak; can da o lûtfu gördü, kıskandı da daraldı, ıztırablara düştü.</p>

  <p class="normal">O deftere şekerden daha tatlı, öylesine bir harf yazmış ki o harfi Ay bile okudu da utancından terlere battı.</p>

  <p class="normal">Bahçedeki yapraklarda ebedî ömür parlamada; öyle bir ebedî ömür ki ne burçtan burca değişmeden korkusu var, ne gedilip eksilmeden.</p>

  <p class="normal">Adı yaprak amma ebedî saltanat orda; bütün temiz erlerin sırları orda, gün battıktan sonraki kızıllık sanki.</p>

  <p class="normal">Dürülüp bükülmüş bir yaprak; üstüne de gözü aydın, görüşü kuvvetli Tebrizli Tanrı Şems’inden bir Tanrı nurudur vurmuş.</p>

  <h3 class="h2baslik" id="calibre_toc_429">XXVII</h3>

  <p class="normal">O âlemin azametiyle bir hale dalmışım ki senin bu kibrin, bu ululanman bir yeldir bence; böyle bir devletle sarhoş olan neden ululanmasın, ne diye yüce görmesin kendisini?</p>

  <p class="normal">Her an, her lâhza ayıklık kör olsun diye sağraksız, âletsiz yüzlerce kap şarap içmedeyim.</p>

  <p class="normal">Havada uçan kuşları. Tanrı doğanlarını sanatsız, düzensiz, gayb âleminden ele geçirmedeyim.</p>

  <p class="normal">Hattâ elimden şaşılacak kuşlar bitip uçmada; o halin sarhoşluğuyla şarap dudağımdan coşmada.</p>

  <p class="normal">Onun başağından biten buğday tanesini, hani o Âdem’in yediği buğday tanesini cennetle beraber satarım da o cenneti can gibi bağrıma basarım ben.</p>

  <h3 class="h2baslik" id="calibre_toc_430">— D —<br class="chapter"/>
  XXVIII</h3>

  <p class="normal">Balasagon’da ellerinde yay, iki Türk var diyorlar; o iki kişinin birisi kaybolup gitse bize ne ziyanı dokunur ki?</p>

  <p class="normal">Ey olmayacak, abes gamlara düşen, şu olmuş, bu olmamış, bunun altınla dolu kesesi var, onun çanağı var, sofrası var diye dertlenip duran.</p>

  <p class="normal">Akşamleyin bir bey, birisine bir eyer bağışlasa hasedinden burda canına hafakanlar düşüyor.</p>

  <p class="normal">And olsun Allah’a ki canı olan her diri, padişahın bakışından başka bir şey düşünmez, padişahın gazabına uğramak gussasından başka bir gussaya düşmez.</p>

  <p class="normal">Deli divane olayım da saçma sapan şeyler düşünmeyeyim bâri, ey apaçık gören, ey can gözü açık olan, zaten ben aslından da deli divaneyim.</p>

  <p class="normal">Mademki aklım yok, gel bana, sensin benim aklım, senin gibi çobanı olana akıl olarak sen yetersin.</p>

  <p class="normal">İbadetim azsa ibadetim de sensin benim, hayrım da; seni ibadet edinen kişi korkudan kurtulur artık.</p>

  <p class="normal">Ey sûret testileri yapan, bana testi satma; akar ırmağı olan testiyi ne yapsın?</p>

  <p class="normal">Sen kendini birisine, amma bir ölüye vakfetmişsin; bense cana, cihana sahip olana vakfetmişim kendimi.</p>

  <p class="normal">A dost, sen de gel, gel de bize dost ol, çünkü canında canımızın eseri var, nişanesi var.</p>

  <p class="normal">Tebrizli Tanrı Şems’i, varlık göğünün bir güneşidir ki doğdu; ne göktür o gök ki orda dönüp durmada.</p>

  <h3 class="h2baslik" id="calibre_toc_431">XXIX</h3>

  <p class="normal">Bugün yüzün bir başka yüz, bugün tatlı dudaklarında bir başka tat var.</p>

  <p class="normal">Bugün güle benzeyen lâ’l dudakların bir başka daldan bitmiş; bugün selvi boyun bir başka türlü yücelmiş.</p>

  <p class="normal">Bugün aya benzeyen yüzün gökyüzüne sığmıyor; o gökyüzüne benzeyen göğsünde bir başka ferahlık, bir başka genişlik var.</p>

  <p class="normal">* Bugün fitne, yatağından hangi tarafından kalktı, bilmiyorum; şu kadar biliyorum ancak, onun yüzünden âlemde bir başka kavga var, bir başka gürültü var.</p>

  <p class="normal">İki âlemden de dışarı, bir başka yazıda yayılan, arslanları bile avlayan, yere yıkan o ceylan, bugün gözlerinde göstermede kendini.</p>

  <p class="normal">Şu sevdalara düşmüş gönül gitti, gönül de kayboldu, sevda da; çünkü onun bundan daha üstün bir sevdası var şimdi.</p>

  <p class="normal">Âşıkın ayağı olmazsa ezelî kanatla uçar; başı olmazsa başka başları vardır onun.</p>

  <p class="normal">İki göz denizi boyuna onu arıyor, fakat bulamıyordu, bilmiyordu ki o incinin bir başka denizi var.</p>

  <p class="normal">Aşkla iki dünyayı altüst ettim; burda ne diye arıyordum sanki? Bir başka yeri var onun.</p>

  <p class="normal">Bugün gönlüm aşk, yarınsa maşûk; bugün gönlümün gönlünde bir başka yarın var.</p>

  <p class="normal">* Padişah Salâhaddin gizliyse şaşılmaz buna; Tanrı onu öylesine kıskanıyor ki her an bir başka lalası var onun.</p>

  <h3 class="h2baslik" id="calibre_toc_432">XXX</h3>

  <p class="normal">Can paralanmaz, bölünmez; benden al somun parçasını, ekmek dilimini; aşkımıza düşüp âvâre olan, asla âvâre sayılmaz.</p>

  <p class="normal">Birisinin hırkası ben oldum mu asla çıplak kalmaz o. Birisinin çaresi oldum mu çaresiz kalmaz o.</p>

  <p class="normal">Birisine mevki ben olursam nerden azledilecek o? Mücevher kesilen taş, artık bir daha taş olmaz ki.</p>

  <p class="normal">* O iştiyak çekenlerin kıblesi asla yıkılmaz. O sükût edenlerin mushafı, otuz cüze bölünmez.</p>

  <p class="normal">Şu gözlerim sâkîlik eder, yaşlar akıtır amma onun mahmur gözleri olmadıkça ne sarhoş olur, ne kimseye şarap sunar.</p>

  <p class="normal">Âşık hasta olur amma ölmez; ay gedilir, zayıflar amma yıldız olmaz.</p>

  <p class="normal">Sus artık, bu kadar gam yeme; âşık olan nefis, artık kötülüğü buyuramaz, fenalığa meyledemez.</p>

  <h3 class="h2baslik" id="calibre_toc_433">XXXI</h3>

  <p class="normal">Âşık benim gibi olmalı, durmadan yanmalı yakılmalı, böyle olamazsa çocuk gibi aşık oynasın dursun.</p>

  <p class="normal">Ey Ay bile kendisine kul köle kesilen dilber, Ay yüzlü senin gibi olmalı da bütün Ay yüzlülerden üstün, hepsinden güzel olmalı, hepsine de nazlanmalı.</p>

  <p class="normal">Âşık dediğin benim gibi gerek; öylesine sarhoş olmalı, öylesine kendinden geçmeli ki ne halkla uzlaşmalı, ne kendisine bir hayrı olmalı.</p>

  <p class="normal">Ey benim tek binici padişahım, atlı senin gibi olmalı da vehimden, şüpheden o yana at sürmeli, eşip uzaklaşmalı.</p>

  <p class="normal">Aşk abıhayattır, seni ölümden kurtarır; kendisini aşka atana ne mutlu.</p>

  <p class="normal">(s. 71) Bu can, yaş dala benzer, kendine çekedur; bil ki ne kadar çekilirse sana doğru o kadar eğilir.</p>

  <p class="normal">Benim canım da, gönlüm de o madene dalmış, sarhoş olmuş gitmiştir; her gün aşka yeni tutulmuş gibi başka bir yol yordam kurmaya girişir.</p>

  <p class="normal">Çeng gibi gamdan iki büklüm oldun mu o vakit seni tatlı tatlı bağrına basar, vasıtasız okşamaya, sevmeye koyulur.</p>

  <p class="normal">O arslana meftun olan ceylanın kanı değişti, tazeleşti mi arslan onu sağ yanına alır da beraberce salına salına yürür gider.</p>

  <p class="normal">Ey Tebrizli Tanrı Şems’i, olabilir ki senin yalımın, senin ışığın bir gün gökyüzündeki güneşe vurur da onu yepyeni bir tarzda bezer, güzelleştirir.</p>

  <h3 class="h2baslik" id="calibre_toc_434">XXXII</h3>

  <p class="normal">O zaman ne vakit gelecek ki seher çağında uyanıp kalkan dostlar, zerreler gibi bizi altüst olmuş, dağılmış gitmiş bir halde bulacaklar?</p>

  <p class="normal">Kimindir o baht, o talih ki ırmağın yanına su içmeye gelir de ırmakta ayın aksini de bulur;</p>

  <p class="normal">Kimdir o Yakub’a benzeyen er ki Yusuf’un gömleğinden oğlunun kokusunu ararken gözlerinin nurunu da bulur, gözleri de açılıverir;</p>

  <p class="normal">Yahut çöl Arabı gibi kuyuya bir kovadır salıverir de çekince kovanın içinde şeker dengi gibi eşsiz bir güzel buluverir;</p>

  <p class="normal">Yahut da ateş arayan Mûsa gibi bir ağaca yüz tutar da ateş almak isterken yüzlerce sabah bulur, yüzlerce seher elde eder;</p>

  <p class="normal">İsa düşmandan kurtulmak için eve girer de ansızın evden gökyüzüne ağacak bir yol buluverir;</p>

  <p class="normal">Yahut da Süleyman gibi balığın karnını yarar da o altın yüzüğü balığın karnında bulur gider;</p>

  <p class="normal">Kimdir o er ki Ömer gibi, Tanrı elçisine kastetmek için elinde kılıç, çıkagelir de Tanrı tuzağına düşer, talihi yaver olur, bakış feyzine ulaşır;</p>

  <p class="normal">* Yahut Edhemoğlu gibi ceylana doğru at sürer, onu avlamak isterken kendi avlanır, bir başkasına av olur;</p>

  <p class="normal">Yahut susuz sedef gibi ağzını açıp gelir de katreyi yutar, inciyi elde eder;</p>

  <p class="normal">Yahut da ot taşıyan, saman toplayan kişi gibi yıkık yerden yıkık yere dönüp dolaşırken ansızın bir viranede define bulunduğunu haber alır?</p>

  <p class="normal">* Yola düş, yol al, efsaneyi bırak da, bildik de, yabancı da “Senin göğsünü açıp genişletmedik mi” nurundan, şerhe muhtaç olmadan bir kapı bulsun, o nura herkes kavuşsun.</p>

  <h3 class="h2baslik" id="calibre_toc_435">XXXIII</h3>

  <p class="normal">Gene geldi o âvâre kul, gene geldi, mum gibi senin önünde yanıp yakılmaya, sızıp erimeye koyuldu.</p>

  <p class="normal">Nerkis gibi, şeker gibi gül yüzüne canım benim, kapıyı örtme, çünkü niyaz etmeye geldi o a benim canım.</p>

  <p class="normal">Çünkü kapıyı örtersen senin hükmüne baş kor; halbuki kula niyaz etmek düşer, padişaha naz etmek.</p>

  <p class="normal">Her yanıp yakılan mum göze aydınlık verir. Kim yanarsa erirse o kişi sırra mahrem olur.</p>

  <p class="normal">Eliyle sunulan zehri şaraptan ayırt edersem canım can yolunda geçici aşka düşmüş demektir, daha çok yol almam gerek.</p>

  <p class="normal">Onun abıhayatını hayvan nerden içecek? Kapanmış göz nasıl olur da yüzünü görebilir?</p>

  <p class="normal">Ben yolculuğu bıraktım, sevgiliyle oturdum, karar ettim; ölümden emin oldum, çünkü o uzun ömür geldi.</p>

  <p class="normal">* A gönül, bu ırmakta ne diye boyuna su arar durursun, ne vakte dek salâ deyip duracaksın, namaz vakti geldi çattı.</p>

  <p class="normal">Kim Şemseddin’e doğru, doğru bir yürekle adım atarsa ayağı yürümekten kalsa bile aşktan iki kanat edinir, onlarla uçar.</p>

  <h3 class="h2baslik" id="calibre_toc_436">XXXIV</h3>

  <p class="normal">Yücelerde şarap içip ayağını vurarak raksa giren her zerre, ezel güneşini görür, Tanrı aşkıyla oynar.</p>

  <p class="normal">Güldürdüğünü kollarını, yenlerini sallatarak oynatır; korkuttuğunun ağzını da dualarla oynatır.</p>

  <p class="normal">İki büklüm boyuyla şu yüce, şu güzelim gök bile o şarapta sarhoş olmuştur da salâ çanını çalıp durmadadır.</p>

  <p class="normal">Bu aşk, sarhoş bir hale geldi de Elest bağına girdi; varlık üzümümü meşakkatlerle, eziyetlerle ayaklar altına aldı, ezip duruyor.</p>

  <p class="normal">Aşk sarhoş değilse, yahut da şaraba tapmıyorsa ne diye bağa girer, ne diye üzüm ezer?</p>

  <p class="normal">Sen de boyuna ayak vurup duruyorsun amma üzümü görmüyor musun; halbuki senin şu sûfîye benzeyen canın, ayakları altında boyuna üzüm eziyor.</p>

  <p class="normal">O hemdem sanki bütün mihneti, bütün gamı, derdi bana veriyor; bağ senin olursa kimin üzümünü ezebilir ki?</p>

  <p class="normal">* Eyyub’la aynı hırkayı giyinmişsin de onun için ayağını vurup duruyorsun; “vur ayağını yere” sesini kim duyarsa vefa ayağını yere vurur, oyuna girer.</p>

  <p class="normal">Yusuf’un zemzemesinden Yakub raksa girdi, o dudakları tatlı Yusuf da ayak vurup duruyor, ayak vurup oynuyor.</p>

  <p class="normal">Ey canlar, mademki o sevgilinin huzurundasınız, ayak vurun, oynayın, olur da kutluluk ayağı, ayağınıza dokunur, seninle beraber oynamaya koyulur.</p>

  <p class="normal">A canım, şu aşk, yapraklara, otlara, çayıra çimene yağan yağmurdur, olabilir ki bir an yağmur, çayıra çimene, yaprağa, ota vurur, yağar, onları yeşertir, geliştirir.</p>

  <p class="normal">* Tanrı Halil’i, Nemrud’un ateşi içinde oyuna girdi. Tanrı Zebîhi’nin boğazı da belâ kılıcına karşı oynadı.</p>

  <p class="normal">Tanrı rûhu, bir su kuşu gibi denize ayak vurdu, oynadı, miraç eden kuşla havanın üstünde oyuna girdi.</p>

  <p class="normal">Sus da dilsiz-dudaksız, bir güzelce ömrü uzun olsun de; bu ömrü uzun olasıcanın üstünde kötü gözün, kem nazarın oynamasından korkadur.</p>

  <h3 class="h2baslik" id="calibre_toc_437">XXXV</h3>

  <p class="normal">Canım benim, ümitsizliğe düşme, bir ümittir belirdi; bütün canların ümidi gayb âleminden çıkageldi.</p>

  <p class="normal">Gerçi Meryem elinden çıktı amma İsa’yı göğe çeken o nur geldi, erişti.</p>

  <p class="normal">Ey can, ümitsizlenme; şu zindanın karanlığı içinden, Yusuf’u hapisten kurtaran padişah geldi.</p>

  <p class="normal">Yakub, gizleniş perdesinden dışarı çıktı; Zelîhâ’nın perdesini yırtan Yusuf ulaştı.</p>

  <p class="normal">Ey geceyi seher çağına dek yarabbi, yarabbi diye geçiren, senin o yarabbi, yarabbi demeni merhamet duydu da geldi çattı işte.</p>

  <p class="normal">Ey eskimiş, müzminleşmiş dert, maşallah maşallah, şifa geldi; ey kilitlenmiş, kapanmış kapı, açıl, anahtar geldi.</p>

  <p class="normal">Ey yücelerden gelen yemekle sahur yiyip oruç tutan, orucunu aç, bir güzelce iftar et, çünkü bayram hilâli göründü.</p>

  <p class="normal">Sus, sus ki ol emrinin verdiği şaşkınlık sözden de üstün oldu şimdi.</p>

  <h3 class="h2baslik" id="calibre_toc_438">XXXVI</h3>

  <p class="normal">Oruç ayı geçti, bayram geldi, bayram geldi. Ayrılık gecesi geçti, sevgili göründü, çıkageldi.</p>

  <p class="normal">Sabah doğru dürüst belirdi de Azrâ’n Vâmık kesildi, sevdiğin âşık oldu sana, şeyhin mürit oldu, irâdesini verdi sana.</p>

  <p class="normal">Savaş öldü, zafer geldi. Zehir yok oldu, şeker geldi. Taş ortadan kalktı, mücevher geldi. Kilit kalmadı, anahtar geldi.</p>

  <p class="normal">Güneş temize de vurur, pise de; bu böyle amma gene de can şu pisliklere bulanmış tenden tertemiz bir halde temizlik, arılık âlemine gitti.</p>

  <p class="normal">Gönül, kadehindeki lezzetle tuzağına tutuldu kaldı. Can da bunu anlayınca hemen koşup geldi.</p>

  <p class="normal">Nice yerinde tövbe var ki senin taşına vuruldu da kırıldı gitti; nice zahit, nice ibadet eden kişi, hırkasını yırttı da geldi tapına.</p>

  <p class="normal">Bağ bahçe, yabancı kışın yüzünden tam üç ay ağzını yumdu, bir şeycikler söylemedi de sonucu, sendeki bahar kokularının üstüne gayb âleminden bir esintidir geldi.</p>

  <h3 class="h2baslik" id="calibre_toc_439">XXXVII</h3>

  <p class="normal">Ey kapkaranlık geceyi uykuyla geçiren, dua etme çağı geldi. Ey cefa etmeyi âdet edinmiş nefis, vefa etme zamanı geldi.</p>

  <p class="normal">Pencereden bak, tövbe kapısını aç, evi düz, koş, hadi durma; bizim nöbetimiz geldi işte.</p>

  <p class="normal">Suçtan, cefa etmeye düşmeden ne diye el yıkamazsın? Yüzüne bir su vur, namaz çağı geldi çattı.</p>

  <p class="normal">Yüzünü kabre tuttun mu bu kıbleyi hatırlarsın amma namazın kazaya kaldı mı yanıp yakılmadan bir fayda geçmez eline.</p>

  <p class="normal">Bu kıbleden bir ışık ara da mezara mum olsun, kabrini ışıtsın; o ışık, Tanrı nuru geldi mi kabir bir gül bahçesi kesilir gider.</p>

  <h3 class="h2baslik" id="calibre_toc_440">XXXVIII</h3>

  <p class="normal">Gam evinde oturup kalmak, aşağılık bir himmete sahip olmaktandır. Aşağılık himmete sahip olan kişinin gönlünde, nasıl olur da senin sırların bulunur?</p>

  <p class="normal">Neyin üstüne titriyorsan bil ki değerin odur ancak; işte bu yüzdendir ki âşıkın gönlü Arş’tan da üstündür.</p>

  <p class="normal">Derdin ilaç olarak tanıdığın şeydendir, vefa dediğin şey düzendir, hiledir.</p>

  <p class="normal">Aşkın geldiği yere can sığabilir mi hiç? Deliliğin hükmettiği yere her akıl nerden uçacak?</p>

  <p class="normal">Âşıkın Zümrüdüanka’ya benzeyen gönlü nerden tuzağa tutulacak? Böyle bir kuşun uçtuğu alan, varlık âleminden de dışarıdır.</p>

  <p class="normal">Ateşlerle dopdolu gönül, aşağılık kişilerin çevresinde gök gibi dönüp duruyor; bu çeşit dönen bir göğün kararı mı olur?</p>

  <p class="normal">* Ey Tebrizli Tanrı Şems’i, Mûsa şarabından bir kadeh iç de kan kesilmiş olan her Nil sana arı duru su olsun.</p>

  <h3 class="h2baslik" id="calibre_toc_441">XXXIX</h3>

  <p class="normal">(s. 72) Nasıl olacak da birisi seninle konuşmaya cüret edecek diye, can her an huzurunda eriyip gidiyor, gene bitip canlanıyor âdeta.</p>

  <p class="normal">Nereye ayak basarsan, senden elini yıkayacak, senden vazgeçebilecek birisi var mı ki diye ordan bir baş beliriyor.</p>

  <p class="normal">Senin kokundaki lezzetle uçmaya başladığı gün dosttan ne kokluyor, ne biçim bir koku alıyor, bunu ancak can bilir, can.</p>

  <p class="normal">Başımdaki mahmurluğun bir an biraz eksilirse baş yüzlerce feryada koyulur, her bir kıl zârı zârı ağlamaya başlar.</p>

  <p class="normal">Evi boşalttım, senin malını mülkünü düzüp koşuyorum, aşkın günden güne çoğaldıkça çoğalsın diye ben eriyip gitmedeyim.</p>

  <p class="normal">Canım, Tebrizli Tanrı Şems’inin aşkıyla denizde giden gemi gibi ayaksız yol alıyor.</p>

  <h3 class="h2baslik" id="calibre_toc_442">XL</h3>

  <p class="normal">Dostum, şeker mi iyidir, yoksa şeker yapan mı? Ay’ın güzelliği mi daha üstündür, yoksa Ay’ı yaratanın güzelliği mi?</p>

  <p class="normal">Ey bağ, sen mi daha hoşsun, yoksa sendeki gül bahçesi mi, gül mü; yahut da gül bitiren, yüzlerce nerkis meydana getiren mi?</p>

  <p class="normal">Ey akıl, sen mi daha iyisin, bilgide, görüşte sen mi daha üstünsün, yoksa her an yüzlerce akıl, yüzlerce görüş belirten mi?</p>

  <p class="normal">A aşk, gerçi dağınıksın, açılıp saçılmışsın, pek tezcanlısın, fakat bir şey var, birisi var ki aşka da ateşten bir kemerdir kuşatıyor.</p>

  <p class="normal">Ben onun yüzünden kendimden geçmişim, onun yüzünden başım dönüyor, şaşırıp kalmışım; gâh kolumu kanadımı yakıp yandırıyor, gâh baş veriyor bana, kanat bağışlıyor.</p>

  <p class="normal">Gönül denizi, onun lûtfuyla söz katrelerinden Husrev’e de, Şirin’e de yüz çeşit inciler düzüp sunmada.</p>

  <p class="normal">Fakat bütün o incileri aşkla kırıp dökmede; o şaşılacak aşkta bir başka şey var.</p>

  <p class="normal">Tebrizli Tanrı Şems’i, güneşe benzeyen gönlümüzü iş bakımından kılıç haline getirmede, öz bakımındansa kalkan etmede.</p>

  <h3 class="h2baslik" id="calibre_toc_443">XLI</h3>

  <p class="normal">Ey can, bu gece de uyku bir yol bulur da gelirse şaşarım doğrusu. Senin gibi bir padişahı bulan göz nasıl olur da uyur.</p>

  <p class="normal">Ey yolu yordamı hoş âşık, sakın uyuma bu gece, çünkü o bahaneler arayan sevgili bunu bir suç sayar.</p>

  <p class="normal">Kuluyum kölesiyim o âşıkın ki er olsun, gerçek olsun da çevikliğinden, geceleri uyumazlığından Ay kendisine külâh kesilsin.</p>

  <p class="normal">Padişahın hizmetinde bulunsun, geceleri Ay’a yoldaşlık, etsin de Ay gibi onun da yücelerde, meleklerden bir ordusu olsun.</p>

  <p class="normal">O gazi, o padişahın saçlarına kova gibi iple oynamayı belletti, yâni Yusuf’a kuyu dibinde bir mevki, bir devlet bulunduğunu öğretti.</p>

  <p class="normal">O çaresiz deve, artık sudan ümidini kesmiş de bir avuç saman bulayım diye harmanın çevresinde dönüp durmada.</p>

  <p class="normal">Atlas gibi dümdüz, yumyumuşak yüzünü yastık edinemiyorsa bâri kadir gecesine benzeyen saçlarından bir siyah şal elde etse.</p>

  <p class="normal">* Her sevdaya tutulanın gönlünde sana bir meyil, bir istek olmasını istediler, bu sevdaya düştüler de senin niyetine ateşe nal kodular.</p>

  <p class="normal">Güneşin ardına düş, ona kavuşurum diye ümitlenip yol al da sendeki yüce ay da Ay’a bir benzerlik elde etsin.</p>

  <p class="normal">Bu gece kadir gecesi haline geldi, sus da hizmet et, böylece de Tanrı’ya mensup her gönül Tanrı’dan bir hayranlığa kavuşsun.</p>

  <h3 class="h2baslik" id="calibre_toc_444">XLII</h3>

  <p class="normal">A canım, kadehimi kırdı benim, yanında, omzunda bir sakarlık var; amma ne çıkar bundan, bunca sarhoşun toplandığı bir yerde bir kadehin sözü mü olur?</p>

  <p class="normal">Şu kadehimi kırsa da ben gam yemem; o sâkînin koltuğun altında bir başka kadeh var.</p>

  <p class="normal">Topraktan yaratılmış beden bir kadehtir, cansa arı duru şarap. Bana bir başka kadeh bağışlar, zaten bu kadeh kusurlu.</p>

  <p class="normal">Öylesine vefalı bir sâkî ki sevgiden, acıyıştan bir külâh giymiş başına. Öylesine bir sâkî ki elbisesinde merhametten, yumuşaklıktan yama var.</p>

  <p class="normal">Düşüncelere, gamlara dalmış gönüle neşe verir, ferahlık bağışlar; göz kapağında kıl bitenin gözüne iyi bir görüş verir.</p>

  <p class="normal">Şu pencereye oturup da bu evi bekleyen, koruyan akıl, bilgisi varsa, buyruk tutuyorsa gider de onun kapısına döşenir, toprak kesilir.</p>

  <p class="normal">Padişahın yüzünü gören, nasıl olur da yutulur, oyunu kaybeder? Bal denizi kesilen, nasıl olur da acılaşır?</p>

  <p class="normal">Onun abıhayatından baş çeken kişi yaşayış kaynağında yüzlerce ölüm bulur, yüzlerce ecele çatar.</p>

  <p class="normal">Güneş, her burçta kutludur, güzeldir amma debdebesi, saltanatı Hamel burcundadır.</p>

  <p class="normal">Tanrı aşkının sûretinden başka ne gördüysem yarısı yalan geldi bana, yarısında da düzen var.</p>

  <p class="normal">Fazla, eksik, bunca lâkabını söyledim amma o derece eşi, örneği yok ki yüzlerce örnek getiriliyor da gene anlatılamıyor.</p>

  <h3 class="h2baslik" id="calibre_toc_445">XLIII</h3>

  <p class="normal">Bayram geldi, bayram geldi, o kutlu talih geldi; davulu al da çalmaya başla, çünkü o Ay yüz gösterdi.</p>

  <p class="normal">A deli divane, bayram geldi, gökteki gürültüyü duy; o Sidre’de bulunan güvenilir kişi, yüce Arş’tan çıkageldi.</p>

  <p class="normal">Yol araya araya, oynaya güle, gazel okuya okuya bayram geldi; o ay yüzlülerin kayseri, o sağlam yapılı köşkten çıktı da geldi bize.</p>

  <p class="normal">Yüzlerce biliş, anlayış madeni deli divane kesildi, sevdalara düştü; çünkü o güzellik, o alım, eşsiz, örneksiz bir halde zuhur ediverdi.</p>

  <p class="normal">O daimî kudret, eline taş bile alsa, demir bile alsa yumuşatmak, muma döndürmek için Davud Peygamber’i bile sarhoş etti.</p>

  <p class="normal">Bayram geldi, biz o olmadıkça kötü bir hale gelmiştik, gel de bayrama ulaşalım şimdi; çünkü o sofra, o tirit geldi.</p>

  <p class="normal">Zehir onun yüzünden şekerleşir, bulut Ay haline gelir, nerde bir kurumuş, kadid olmuş varsa tazeleşir, güzelleşir.</p>

  <p class="normal">Kalk da meydana çık, rintlerin halkasına gir, yürü, konuğu karşıla, çünkü uzak yoldan geldi.</p>

  <p class="normal">Gamları baştan başa neşedir onun, bağı tamamıyla hürriyettir; ona bir tek tohum verdin de, bak, yüzlerce bağ verdi sana.</p>

  <p class="normal">Ben o doğunun kuluyum, onun nimetine gark olmuşum; onun tertemiz nimetinden başka ne varsa kutsuzdur, pistir bence.</p>

  <p class="normal">Dudağını yum da gonca gibi, süsen gibi sus; yürü var, söylemeye sabret, çünkü sabır kilittir âdeta, sabredecek zaman da geldi işte.</p>

  <h3 class="h2baslik" id="calibre_toc_446">XLIV</h3>

  <p class="normal">Gönlünde bir aşk olan, bir istek bulunan kişi gönül kapısına gider de gönül ona kapı açmazsa elbette bir sebebi vardır bunun.</p>

  <p class="normal">Yürü git, gönül kapısında otur; çünkü o gizli dilber ya bir seher çağı görünür, yahut bir gece yarısı çıkagelir.</p>

  <p class="normal">Her şeyden ayrılan, yalnız Tanrı’yı aramaya koyulan can, eşsiz bir candır, şaşılacak bir candır o.</p>

  <p class="normal">Şu sayvandan başka bir sayvan gören göz görüş sahibidir, tatlı bir lâkabı vardır o gözün.</p>

  <p class="normal">Böyle olan kişi rûha eş olur, can verme anında ayrı bir neşesi, bir zevki vardır onun.</p>

  <p class="normal">Ayağına taş dokunsa avcuna inci düşer; canı dudağına gelse bir şeker dudaklının dudağını öper, emer.</p>

  <p class="normal">Onun padişahlara lâyık tacı göze görünmezse de, o babasız, anasız varlığın yüce bir soyu sopu vardır.</p>

  <p class="normal">Sus, her yerde sırları yayma, olabilir ki hafif rûhlu, ehliyetli kişilerin topluluğunda da Ebû Leheb bulunabilir.</p>

  <h3 class="h2baslik" id="calibre_toc_447">XLV</h3>

  <p class="normal">* Kimde benim ateşim varsa benden hırka giymiştir o, Huseyn gibi yaralıdır, Hasan gibi bir kadehi vardır onun.</p>

  <p class="normal">Onun sevdiği ay şu kuyuya düştüyse gam yeme; ipe benzeyen saçlarını eline alır, ip gibi kullanır (elleriyle saçlarını açar, yüzünü gene gösterir).</p>

  <p class="normal">Nefis zahit oldu amma gene de düzelmez; doğruluk, düzlük istiyorsan ancak o yeşillikteki selvide var.</p>

  <p class="normal">Ay’a yüzlerce Ay katılsa güzel gözleri görmez bile; o Huten güzelinin daracık gözleriyle bir başka güzelliği vardır.</p>

  <p class="normal">Gök nurluysa ey can, onun ışığının vuruşundandır bu nur. Bahçede gülen bir gül, terütaze bir yasemin varsa gene ondandır.</p>

  <p class="normal">Mumu ağyarın leğeni altındaysa ne çıkar? Leğen altındaki mumun nuru gene tavana vurur.</p>

  <p class="normal">Sen başkalarıyla eşsen, bize bakıp duruyorsan bil ki bizde bedenden başka tertemiz bir de rûh var.</p>

  <p class="normal">Şu gönül pek sarhoş oldu, şu gönül elden çıktı. Küçüldü, inceldiyse bile o kıvrım kıvrım, büklüm büklüm saçlar yüzünden küçüldü, inceldi şu gönül.</p>

  <p class="normal">Tebrizli Tanrı Şems’i, bütün arslanların padişahıdır; o arslan can ormanımızda konaklamıştır, orasını vatan edinmiştir.</p>

  <h3 class="h2baslik" id="calibre_toc_448">XLVI</h3>

  <p class="normal">Selviden usûl, yüce boyunun kokusunu alıyorum; Ay’da yüzünün rengini görüyorum sanki.</p>

  <p class="normal">Her şekerkamışı tapına geliyor da hizmet kemerini kuşanıyor; şeker de senin helvana kulluk etmeye geliyor.</p>

  <p class="normal">Işıyan her ışık yüzünün nurundan doğuyor; şarap müjde vermede, yâni yarınki günün geliyor demede.</p>

  <p class="normal">(s. 73) Gül süsene usta oldu, yeşilliği bezedi; çünkü ondan senin eşsiz, güzel gülüşün hatırlanmada.</p>

  <p class="normal">Senden kaçtığım an, aşkına sataşırım da altı yönden de başıma sevdan dökülür, saçılır.</p>

  <p class="normal">Şu aşağılık yeryüzünden yüceldi mi varlıktan soyunurum, fakat vardığım yokluk âleminde de kulağıma gene senin sesin, senin hey-heylerin gelir.</p>

  <p class="normal">Her ses coşkunluklarla, fitnelerle dopdolu; öyle anlarım ki o feryat senin neyinden gelmede.</p>

  <p class="normal">Gecem senin yüzünden gündüz. Dudağım senin yüzünden kupkuru; fakat gam yemem, çünkü ırmakların geliyor.</p>

  <p class="normal">* Atlas göğünün altında aklı başında kimsecikler kalmadı; çünkü önden, arttan şarapların gelmede.</p>

  <p class="normal">Senin cevrinden, cefandan ürkerim, korkarım; fakat cevrin, cefan geldi çattı mı görürüm ki o acı nesne de senin denizinden geliyor.</p>

  <p class="normal">Ey Tebrizli Tanrı Şems’i, söz, düşünce, güzelim esintilerle esen rüzgâr gibi canı tazeliyor, çünkü senin ovandan esip gelmede.</p>

  <h3 class="h2baslik" id="calibre_toc_449">XLVII</h3>

  <p class="normal">Geceleri aydınlatan ay, yüzünü örtebilir; tutalım örttü, gizlendi; fakat kokusunu nasıl gizleyebilecek?</p>

  <p class="normal">Yüzünü gizlese bile, kokusunu duyurmasa bile gene rûhanî hareketlerle varlığına yüz çeşit tanık vardır onun.</p>

  <p class="normal">O ay, kaçarcasına, hırsızlamaca evin ardına geldi amma deli gönül de yüz türlü dualar etmede.</p>

  <p class="normal">Gam, gerçi düşmandır, fakat bana, onu düşünmedeyim, ona meylim var diyor; gönlüme de nerde diyor, ne yanda tuzak kurar o dilber?</p>

  <h3 class="h2baslik" id="calibre_toc_450">XLVIII</h3>

  <p class="normal">Seni elde edenin neşesinde bir eksiklik olabilir mi hiç? Seni gören kişinin, a ay yüzlü dilber, gamı, kederi mi olur?</p>

  <p class="normal">Cevrin, cefan, pek ayak direr, pek kuvvetlidir, tahammül edilmeyecek bir derecede ağırdır amma o da senin billur gibi rengine boyanmıştır, tatlı bir hale gelmiştir.</p>

  <p class="normal">Hurilerin nazlanması da senin yüzündendir, nurun parıldayışı da senin yüzünden ey Ay gibi yüzlercesini kendisine şakird edinen, peşine takan güzel.</p>

  <p class="normal">Önünde, ardında yürüyen adamları olmasa bile o yapayalnız bir güneş kesilir, güzelliği yeter ona, zaten de o güzelliğin yüzlerce davulu vardır, yüzlerce bayrağı.</p>

  <p class="normal">O halkalarla, kıvrımlarla dopdolu saçların sayesinde nice dağınık âşık huzur içinde yatmış, rahatla uykuya dalmıştır.</p>

  <p class="normal">Sevgilime beni cefalarla kırma dedim; dedi ki: Kırmazsam sedef içinde kalakalırsın, sedefin içinde de inci gizlidir.</p>

  <p class="normal">A deli divane, sedefi kırmazsan o inci meydana çıkmaz; halbuki o inci benim taptığım puttur, yahut da putumun şekline bürünmüştür.</p>

  <p class="normal">Tebrizli Tanrı Şems’inin adı kâğıtta belirdi mi and olsun Allah’a, kâğıda da nice lûtuflarda, nice ihsanlarda bulunur, kaleme de.</p>

  <h3 class="h2baslik" id="calibre_toc_451">XLIX</h3>

  <p class="normal">Temizliği, letafeti yüzünden rûhlar bile kendisine kul köle kesilen o aşkı dinle, bak, neler söylüyor, seyret de gör, ne kutlu nefesi var.</p>

  <p class="normal">Gizli yokluk bucağında yüzlerce ordusu vardır amma daracık bir bedene sığınmıştır, fakat gene de senin canını ferahlatır, seni her çeşit bağdan kurtarır.</p>

  <p class="normal">Şu balçıkta kalakaldıysan ebedî saltanat bağışlayan, ezelî taca sahip olan bir gönül erine yüz tut.</p>

  <p class="normal">A gönül, dünyayı gördün, bir hayli dönüp dolaştın, aşktan elinde ferman bulunan kimi gördün, onu söyle.</p>

  <p class="normal">A kendi kendisini binek edinen, dünyanın çevresinde gezip duran, dön, gönlünde kerem bulunan bir güneşe gel.</p>

  <p class="normal">O gönül, öylesine bir gönüldür ki aynayı bile cilâlar, öylesine bir gönüldür ki onda yüzlerce İrem bağı vardır.</p>

  <p class="normal">Bu aşk, beni arayan gönlün, altın gibi her ocağa ayak basması gerek deyip duruyor.</p>

  <p class="normal">Ben diyor, gümüş bedenli bir güzel isterim, benim gibi bir er isterim; altını, gümüşü olan çirkinden bezmişim ben.</p>

  <p class="normal">Salâhaddin’in lâkapları kâğıtta belirdi mi insafa gelir de kâğıda da nice minnetler kor, lûtuflar eder, kaleme de.</p>

  <h3 class="h2baslik" id="calibre_toc_452">L</h3>

  <p class="normal">O ay, o kadar meydanda, öylesine parlak ki kimse bakamıyor ona, gözler göremiyor onu; can, aşkının tadıyla erkeği olmadığı halde doğurup duruyor.</p>

  <p class="normal">Akıl, kokusundaki lezzete, yüzünün parıltısına dalar da şaşkınlıkla hem güler, hem elini ısırıp geveler.</p>

  <p class="normal">Her sabah çağı onu seyreder de şaşırır kalırım; zaten can hayran olmadıkça o, yüzünü göstermez ki.</p>

  <p class="normal">Her ne görürsen kendinden haberin yokken görürsün; and olsun Allah’a, kendinden haberin oldukça o, perdeyi açmaz bile.</p>

  <p class="normal">Soluk, solukdaş olamaz ona, can mahrem kesilemez ona; düşünce bile bunu bilir amma gene de ona lâyık değildir.</p>

  <p class="normal">Beden perde altında kalmıştır, cansa perdeyi yakıp yandırmış; bu iki zıt işe karşılık gönül şaşırıp kalmış, bir türlü ulaşamıyor, onunla bir türlü birleşemiyor.</p>

  <p class="normal">Bu evde iki yabancı ordu bulundukça ikisi de savaşır, çabalar amma evin içinde dönüp dolaşmaktan başka bir şey yapamaz, ondan öteye gidemez.</p>

  <p class="normal">Canını kurtarmak istiyorsan padişahın yanına kaç; zehrin bile panzehirin yanında zehirliği kalmaz.</p>

  <p class="normal">Onun ağacının altında, onun kutluluğuyla nazlan, işvelen de zahmetlerle dopdolu bir hale gelen can mahşere dek huzura kavuşsun.</p>

  <p class="normal">Padişah Salâhaddin’in yüzünden göz Tanrı’yı görür bir hale gelir, gönül düzgünlüğe yüz tutar, can meşale elde eder.</p>

  <h3 class="h2baslik" id="calibre_toc_453">LI</h3>

  <p class="normal">Âşık olmuşsun a gönül, kutlu olsun sevdan. Yerden duraktan kurtulmuşsun, kutlu olsun vardığın yer.</p>

  <p class="normal">İki dünyadan da geç, yalnız kal, yalnız ye, iç de felek de yalnızlığın kutlu olsun desin, melek de.</p>

  <p class="normal">Ey er kişi, erlikle öne düşmüşsün, bugün muradına ermişsin. Ey yarını uman, yarını bekleyen zahit, senin de kutlu olsun yarının.</p>

  <p class="normal">Küfrün baştan başa din kesildi, acın tamamıyla tatlılaştı; tümden helva oldun gitti, kutlu olsun helvan.</p>

  <p class="normal">Gönül tekkesinde yok-yoksul kişilerin kavgaları var, gürültüleri var; ey kinsiz, garezsiz gönül, kutlu olsun kavgan gürültün.</p>

  <p class="normal">Gönlü gören şu gözler öylesine yaş döktü ki iki deniz peydahlandı sanki; deniz bile şu gözlere, denizin kutlu olsun diyor.</p>

  <p class="normal">A yapayalnız âşık, o sevgili, eşin dostun olsun; a yüceliği dileyen er, kutlu olsun yüceliğin.</p>

  <p class="normal">A beğenilen can, a arayan, çalışıp çabalayan can, kanatların bitti, kanatlandın artık; kutlu olsun kanatların.</p>

  <p class="normal">Sus, gizle, iyi bir alışverişte bulundun, bulunmaz bir kumaş ele geçirdin, kutlu olsun kumaşın.</p>

  <h3 class="h2baslik" id="calibre_toc_454">LII</h3>

  <p class="normal">A gönül, derdine can ver, değmez mi yâni? Başsız kal, malsız mülksüz kal, değmez mi yâni?</p>

  <p class="normal">Öyle bir çevgenin aşkıyla başın dönsün, bu meydanda top gibi yuvarlan dur, yâni değmez mi bu?</p>

  <p class="normal">La’l dudaklarını gördün de bir öpücük çaldın, kalk artık lâ’lin, madenin başından, kâfi değil mi, yetmez mi yâni?</p>

  <p class="normal">Başsız kaldı, ayaksız kaldı da bir Kalender oldu gitti, alkış, ne de ucuz elde etti, alkışa değmez mi yâni?</p>

  <p class="normal">Yeniden bir ateştir tutuşturdun, aklımı rehin aldın, sana toprak kesildim, yerlere döşendim a padişahım, değmez mi yâni?</p>

  <p class="normal">Aşka tutuldum, sana kul kurban oldum, o bayram değmez mi bu kurbana yâni?</p>

  <p class="normal">Deliler gibi şu evi yıkayım gitsin; yâni o buluşma bu ayrılığa değmez mi ki?</p>

  <p class="normal">Gönlümü aya verdim, onun dönüp dolaşmasından neşeliyim, ben de gökyüzü gibi dönüp dolaşmaya koyuldum, değmez mi yâni?</p>

  <h3 class="h2baslik" id="calibre_toc_455">LIII</h3>

  <p class="normal">Göz, görülmemiş, şaşılacak şeyleri görmek için lâzımdır; can, zevke, neşeye dalmak için gerekir.</p>

  <p class="normal">Baş, bir güzele sarhoş olmaya yarar ancak; ayak, sevgilinin yolunda yorulmak için gerektir insana.</p>

  <p class="normal">Aşk, göklere doğru uçmak için gerek; akıl, bilgi, edep bellemek için lâzım.</p>

  <p class="normal">Sebeplerden dışarı ne sırlar var, ne şaşılacak şeyler; sebep âlemine takılıp kalan, ancak sebebi gören göz kapalıdır.</p>

  <p class="normal">Yüzlerce töhmete uğrayıp bu yanda adı kötüye çıkan âşık, sevgiliyle buluşma çağı geldi mi yüzlerce ada sahip olur, yüzlerce lâkaba.</p>

  <p class="normal">Kumlara batıp çöllere düşmek, arslanlara sataşmak, develere binip Arap’ın yağmasına uğramak, haccetmek için değer.</p>

  <p class="normal">* Hacı, bir sevgilinin lâ’l dudaklarından lezzet almak ümidiyle o Karataş’ı öper.</p>

  <p class="normal">Dostum, söz parasına artık damga basmaya kalkışma; isteği olan, dileyen kişi, altın madenini görür, bulur elbet.</p>

  <h3 class="h2baslik" id="calibre_toc_456">LIV</h3>

  <p class="normal">A çarşı taciri, Mısır’dan şeker geldi; o şeker gibi tatlı Yusuf, ansızın çıkageldi seferden.</p>

  <p class="normal">Rûh geldi, şarap geldi, kurtuluş macunu geldi; bir başka şey istiyorsan o başka şey de geldi.</p>

  <p class="normal">(s. 74) * Yakub meyvesi, Eyyub çeşmesi pencereden göründü; bakış çağı geldi işte.</p>

  <p class="normal">Hızır, Tanrı keremiyle abıhayata kavuştu; işte bak, Zühre gazel okuya okuya Ay burcuna girdi.</p>

  <p class="normal">Miraç eden padişah geldi; gece, ihtiyaçtan kurtuldu; gökyüzü ona saçmak için eteğini altınla doldurdu da geldi.</p>

  <p class="normal">* Gizlenmiş olan Mûsa geldi, yüzlerce kaynak coşup akmaya başladı; can sopaya döndü de geldi, beden taş kesildi de geldi.</p>

  <p class="normal">Bu işe iş katan, boyuna uğraşıp savaşan adamlar arasına katılıp şu kavgalarla gürültülerle dolu evde İsa helva yemez, burası eşeklerin ahırı çünkü.</p>

  <p class="normal">O nefes, o feyz gizli de değildi, fakat gene de felek onu dünyanın altı cihetinde ararken çok altüst oldu, çok.</p>

  <p class="normal">* Çavuşkuşu gibi hiçbir an taçsız gezmeyen padişah, karınca gibi anasından, beline bir kemer kuşanıp doğdu.</p>

  <p class="normal">Aşkta ergenlik çağına ulaştı, olgunlaştı da artık taca da aldırış etmez oldu, kemere de, çünkü ona Arş’tan, Kürsî’den zafer fermanı geldi.</p>

  <p class="normal">Sözün ötesini padişahtan bekle, o cömert huylu padişahtan; haberleri haber madeni olana sor.</p>

  <h3 class="h2baslik" id="calibre_toc_457">LV</h3>

  <p class="normal">Dostum, şeker mi daha hoştur, şeker yapan mı? Dostum, Ay mı daha güzeldir, Ay’ı yaratan mı?</p>

  <p class="normal">Vazgeç şekerlerden, bırak ayları; onun bambaşka bir şeyi var, o bambaşka bir şey yapmada.</p>

  <p class="normal">Denizde inciden başka ne şaşılacak şeyler var; fakat denizi yaratan, incileri düzüp koşan padişah, bambaşka bir padişah.</p>

  <p class="normal">Bu sudan başka bir suyla dönen görülmemiş, şaşılacak bir dolabı durmadan, dinlenmeden çevirir durur da can gıdaları hazırlar.</p>

  <p class="normal">* Hamama çizilen bir resim bile akılsız çizilemez; artık aklı, haberi yaratanın bilgisi nicedir, bir düşün.</p>

  <p class="normal">Bilgin olmadıkça içyağından sızırılmış yağ çıkaramazsın; fakat bir de içyağından ibaret olan göze görüş kabiliyeti verene bak, onun bilgisini kıyasla.</p>

  <p class="normal">Canlar, seher çağı kurulan o şaşılacak meclis için şaşırmışlar, yemeden içmeden kesilmişler.</p>

  <p class="normal">Ne mutlu gecedir o gece ki o her ayın kendisine hasret çektiği sevgili, beni kucaklar, iki elini belime dolar da kemer gibi kuşatır beni.</p>

  <p class="normal">Felek, kendisini iki üç eşek için eşek yapan maskaranın, aldanıp eşekleşen kişinin bıyığına güler durur.</p>

  <p class="normal">Eşeğin arpaya sarıldığı gibi o eşek de kendisini altına atar da taşı mücevher haline getiren padişahtan haberi bile olmaz.</p>

  <p class="normal">Sustum, sustum, sözü bıraktım artık; kulağa görüş kabiliyeti veren sevgili söylesin artık.</p>

  <h3 class="h2baslik" id="calibre_toc_458">LVI</h3>

  <p class="normal">Güneşim, Ay’ım geldi. Kulağım, gözüm geldi. O gümüş bedenlim geldi, o altın madenim geldi.</p>

  <p class="normal">Geldi başımın sarhoşluğu; geldi gözümün ışığı. Bir başka şey istiyorsan geldi o bir başka şeyim.</p>

  <p class="normal">O yolumu vuran geldi, o tövbemi bozan geldi. O yasemin bedenli Yusuf, ansızın kucağıma geldi.</p>

  <p class="normal">Ey eski dost, bugün dünden daha iyi, daha hoş. Dün onun yüzünden sarhoştum, bugünse haber aldım ondan.</p>

  <p class="normal">Dün gece mumla aradığım dost, bugün bir gül demeti gibi yoluma çıkageldi.</p>

  <p class="normal">İki elini kemer yaptı da beni kucakladı, bağrına bastı, o güzel yüzlülerin baş tacı olan güzelden görülmemiş, şaşılacak bir kemer elde ettim ben.</p>

  <p class="normal">Şu bağına, baharına bak, şu şarabını, sarhoşluğunu seyret, şu yiyip sindirmeme dikkat et, gülbeşekerim geldi çünkü.</p>

  <p class="normal">Ölümden niçin korkayım ki o abıhayat geldi, kınanmadan ne diye ürkeyim ki onun gibi bir kalkan elde ettim.</p>

  <p class="normal">Bugün Süleyman’ım, çünkü yüzük verdin bana; o padişahlara lâyık taç geldi, kondu başıma.</p>

  <p class="normal">Derdim haddi aştı da aşkla yollara düştüm. Yarabbi, bu seferden ne kutluluklar elde ettim, ne kutluluklar.</p>

  <p class="normal">Şarap içmemin tam çağı, içeyim de aklım şimşekler çaksın. Uçmamın çağı geldi çattı, kolum kanadım geldi çünkü.</p>

  <p class="normal">Sabah çağı gibi parlayıp şu âlemi aydınlatmamın tam zamanı; coşup kükrememin tam çağı; çünkü o erkek arslanım geldi benim.</p>

  <p class="normal">Sevgili, birkaç beyit kaldı, fakat beni benden aldılar, bir yere götürdüler ki orda şu dünya gözüme pek küçük görünmede.</p>

  <h3 class="h2baslik" id="calibre_toc_459">LVII</h3>

  <p class="normal">Beylik, azledilmenin acılığına değmez; insan bir gün gülerse yüz yıl titrer durur.</p>

  <p class="normal">Eşeğe kulluk eder de sonucu bir eşek için ölür gider; solmuş bir gül için dikenle eş olur, dost olur.</p>

  <p class="normal">O, seni güldürmedikçe sakın gülmeye kalkışma; çünkü bütün gülüşler bu gülüşten doğar, bu gülüşten meydana gelir.</p>

  <p class="normal">A yüzünü ekşiten, sana dert verene bak, yüzünü ekşitene yüz tut da o, sirkeye tatlı şekerler katsın, seni tatlılaştırsın.</p>

  <p class="normal">A düşüp yerlere döşenen yorgun, seni düşürene bak; ona yüz tutarsan gene o kaldırır seni.</p>

  <p class="normal">Çünkü onun mahallesinde yatıp uyuyan köpekten arslan bile çekinir, o köpeğin korkusundan erir de kaçıp gider.</p>

  <h3 class="h2baslik" id="calibre_toc_460">LVIII</h3>

  <p class="normal">O kutluluklar sabahı, ışıyıp nurlar saçınca horoza benzeyen can feryat etmeye koyulur.</p>

  <p class="normal">Güneş parıl parıl parlamaya başlar, nurlar saçar, beden de tozu toprağı yatıştırır da sevgili gelir, canı kucaklar.</p>

  <p class="normal">Yoksul âvâre gönül, o tamamıyla kendini kaybetmiş zavallı, bu çareyi duyar da neşelenir, oynaya oynaya gelir.</p>

  <p class="normal">Ezel âlemine gitmiş, yokluğa ulaşmış can da iki büklüm boyuyla o an ortaya çıkar.</p>

  <p class="normal">Gebe Meryem kesilmiş gönül, öylesine bir naza kalkışır, bana öylesine işvelenir ki iki günlük İsa’ya benzeyen beden dile gelir, konuşmaya başlar.</p>

  <p class="normal">Gönül cihanın nuru olur, can parıl parıl parlamaya başlar; bu oyuna koyulur, o el çırpadurur.</p>

  <p class="normal">Tebrizli Tanrı Şems’i nereye ayak basarsa orası hemencecik değişir, mekân âleminden çıkar gider.</p>

  <h3 class="h2baslik" id="calibre_toc_461">LIX</h3>

  <p class="normal">Uyku senin aklını senden almaya gelir; fakat deli nasıl olur da uyur, nerden geceyi bilir?</p>

  <p class="normal">Delinin yolunda yordamında ne gündüz vardır, ne gece; nesi varsa ancak o bilir, o.</p>

  <p class="normal">Bu âlemin gecesi, gündüzü, gökyüzünün dönmesinden meydana gelir; fakat o âlemin delisini gökyüzü döndüremez ki.</p>

  <p class="normal">Baş gözü uyusa bile baştan ayağa dek gözdür o; ezel levhini can gözüyle okur o.</p>

  <p class="normal">Delilik istiyorsan kuşa dön, balık kesil; uykuya dalar da yol yitirirsen o nerden eline geçer?</p>

  <p class="normal">Geceleri yol al, öyle bir sevgilinin aşkıyla ayyar ol, düş yola da o saçılıp dökülen kıvrım kıvrım saçlar yüzünden işin açılsın, düzene girsin.</p>

  <p class="normal">Deli dediğin, bir başka çeşit adamdır, cana gebe kalmıştır o, gözünü dosta dikmiştir o; gebeliği de başkalarının gebeliğine benzemez onun.</p>

  <p class="normal">Bunu bir iyice anlamak istiyorsan Tanrı Şems’ine sor; öyle bir padişahtır o ki bütün âlem Tebriz’ine yepyeni ışıklar saçıp durmadadır.</p>

  <h3 class="h2baslik" id="calibre_toc_462">LX</h3>

  <p class="normal">Kimde benim ateşim varsa o, benden hırka giymiştir, Huseyn gibi yaralıdır o, Hasan gibi zehir kadehi vardır elinde.</p>

  <p class="normal">Nefis zahit oldu amma gene de düzelmez, düzgün, usûl boy istiyorsan ancak yeşillikteki o selvi boyludan iste, ondadır usûl boy.</p>

  <p class="normal">Senin sâf, tertemiz bir canın var, sûretin o candan doğmuştur. O tertemiz, o sûretten münezzeh cana bak, gör, ne biçim bir bedeni var onun.</p>

  <p class="normal">* Can aynasına bak da gör, hem sûretten münezzeh, hem sûrete bürünmüş; her an yeni bir put yapmada, sanki bir şaman.</p>

  <p class="normal">Gâh gönlün yanına akmada, gâh balçık derdine düşmede; hırsından iki kan almış adama benziyor âdeta.</p>

  <p class="normal">Candan agâh olmayan padişah şâd olur mu hiç? Kıldan bir kefene bürünmüş ölü kalkar da nazlanır mı?</p>

  <p class="normal">O çeşit kişi deve gibi ağzını oynatır, bir şeyler geveler, çekinir durur, yâni ağzım dolu demek ister; fakat ağızda lokma olmadan tükürüğünü çiğnemek, beyhude yere çeneyi yorar ancak.</p>

  <p class="normal">* Er ol, mecnun ol, kanlarla dolu leğene dal; gâh erkek, gâh dişi olma; bu iş insan işi değil, çaylağın kârı.</p>

  <p class="normal">* Onun ürkmüş, yüzü sararmış Mûsa’sı gibi çekinip dileğinden geçme, derdine tövbe etmeye kalkışma. Sevgili, beni hiç mi hiç göremezsin der amma aldırış etme, evet, görürsün deyinceye dek dayan.</p>

  <p class="normal">Nimetlere daldın da sarhoş oldun mu ne gamın kalır, ne tasan; sarhoş, şu gökyüzünün söz söylediğini nerden bilecek, nerden duyacak?</p>

  <p class="normal">Kaynak güzel oldu, gönül çekti mi ağzın tatlılaşır; fakat bütün inciler Aden denizindedir, kaynakta değil.</p>

  <h3 class="h2baslik" id="calibre_toc_463">LXI</h3>

  <p class="normal">A padişahım, senin küfrüne karşı iman dediğin de kim oluyor? Gökleri aşan Zümrüdüanka bile sana karşı bir sinektir ancak.</p>

  <p class="normal">(s. 75) Abıhayata benzeyen iman da, kara toprağa benzeyen küfür de, her ikisi de senin ateşine karşı çerçöptür sanki.</p>

  <p class="normal">İman canın bir sıfatıdır; bu can da soluk alıp vermekle candır; fakat gönül ummana gark oldu, soluk almanın yeri mi artık?</p>

  <p class="normal">Gece küfürdür, imansa mum; fakat güneş doğdu mu iman küfre der ki, yeter artık, bizim işimiz kalmadı, geçtik gittik.</p>

  <p class="normal">İman dinin atıdır, yüce nefsin bineğidir; fakat o yolu yordamı yepyeni padişahın ata ihtiyacı mı var?</p>

  <p class="normal">İman sana, beri gel der, küfürse git diye emreder; fakat beden mumun can oldu mu ne beri kalır, ne öte, ne ön kalır, ne art.</p>

  <p class="normal">Ey Tebrizli Tanrı Şems’i, yolunda ayağımı diremişim, dayanıp duruyorum; benden başkasının eli değmesin diye senin de kadrin o derece yücelmiş ki.</p>

  <h3 class="h2baslik" id="calibre_toc_464">LXII</h3>

  <p class="normal">Bizim şarabımızı içenlere bizim sâkîmizin sâkîlik etmesi gerek; sâkîmiz o kadar tatlılığıyla tutar, yüzünü ekşitirse de yerindedir.</p>

  <p class="normal">O ay yüzlü güzel o kadar güzelliğiyle arada sırada naza kalkışırsa and olsun Tanrı’ya, padişahın bile külâhını kapıp kaçar.</p>

  <p class="normal">A beyim, dolu bir kadeh sun bana; ben bunak değilim ki şu felek ne doğuracak diye oturup bekleye bekleye öleyim.</p>

  <p class="normal">Sâkîye, o içip kalanların, sızmayanların neşesine, zevkine emret de yel gibi esip gitmesin, şarap sunsun bize.</p>

  <p class="normal">O sâkî, mahrem olandan da, mahrem olmayandan da bir anda yüzlerce fikri, yüzlerce endişeyi giderir; insan artık ne matemlere düşüp gam yer, ne bir şeye el sunar.</p>

  <p class="normal">Saçlarını ardına atar da yüzünü bezerse yoksul pervaneyi mum gibi yakar, yandırır.</p>

  <p class="normal">Pervanede can kalmadı mı emreder, o koca sağrakla o ateşe benzeyen candan bir ödünç can bağışlar ona.</p>

  <p class="normal">Ebedî şaraptan sunulan bir sağrak şarap, arılığından, duruluğundan sana öyle bir hal verir ki düşüncende beliren her sûret, gönlünde yüz gösterir sana.</p>

  <p class="normal">Ey Tanrı aşkı, ey Tebrizli Tanrı Şems’i, sen ne kadar fazla sunarsan bu şarap o kadar artar, fazlalaşır.</p>

  <h3 class="h2baslik" id="calibre_toc_465">LXIII</h3>

  <p class="normal">Güneşinin parıltısıyla öylesine oynayayım, öylesine parıl parıl parlayayım ki zerre bile oynamaya başladı mı beni hatırlasın.</p>

  <p class="normal">Yüzünün nuruyla her zerre gebe kaldı, o lezzetle her zerre, yüzlerce zerre doğurmada.</p>

  <p class="normal">Beden havanındaki cana bak, öylesine bir sevdaya tutulmuş, öylesine tezcanlı ki durmadan, dinlenmeden kendisini bir zerre haline getirmek için dövüyor, eziyor.</p>

  <p class="normal">İstersen inci ol, istersen mercan; burda kendini döv, ufala; çünkü bu tapıya zerreden başkası lâyık değil.</p>

  <p class="normal">Ten sedefindeki can incisine bak da gör; ağırcanlılıktan bezmiş, usanmış da parmağını geveleyip duruyor.</p>

  <p class="normal">Can uçup gitti mi bu hapse atılmış inci, zerre gibi aslına ulaşır, çağırsan bile artık sana gelmez.</p>

  <p class="normal">Bu zindanda bağı ne kadar kuvvetli olursa o derece kanlara batar, yanar yakılır; bütün ömrü kanlar içinde geçer de gene kürkü bulaşmaz, pislenmez.</p>

  <p class="normal">* Babil kuyusuna varıncaya dek hiçbir yerde konaklamaz; can, büyücü olmadıkça hiçbir yerde dinlenip esenleşemez.</p>

  <p class="normal">Ey Tebriz, Şemseddin senin burcundan doğarsa hem Ay gibi bulut altına girer, hem Ay’ın aydınlığına aydınlık katar.</p>

  <h3 class="h2baslik" id="calibre_toc_466">LXIV</h3>

  <p class="normal">Nasılsın, nicesin, nelik-nitelik de kim oluyor ki senin kadrini bilsin, anlasın. Nelikten-nitelikten münezzeh olan padişahtan başka kim senin kadrini bilebilir?</p>

  <p class="normal">A güzelim, âlem seninle aydınlanmıştır, senin ışığınla dolmuştur, fakat senin hakkını yeryüzü bilsin, yahut gökyüzü seni anlasın, bu pek uzak bir şey.</p>

  <p class="normal">Şu mavi perdeyi oynatan bir yel var, fakat esip duran hava değil bu, bir yel ki onu ancak Tanrı bilir.</p>

  <p class="normal">Bilir misin, kim diker gam hırkasıyla neşe hırkasını? Bu hırka, kendisini dikenden ne diye ayrı sanır kendini?</p>

  <p class="normal">Aynanın gönlünde parlayan ne, bilir misin? O ne hayaldir, ancak gönlü tertemiz kişi bilir onu.</p>

  <p class="normal">Bir bayrağa benzeyen şu âlem oynar durur; senin gözün ancak bayrağı görür, canın onu hava oynatıyor sanır.</p>

  <p class="normal">Fakat havanın da ne çaresiz bir varlık olduğunu bilen, Tanrı’dan başka her şeyi yok bilir.</p>

  <p class="normal">Ey Tebrizli Tanrı Şems’i, Tanrı’nın öylesine düzenleri var ki senin zarın olmadıkça canım nerden tutacak da bu düzenli tavla oyununa girişecek?</p>

  <h3 class="h2baslik" id="calibre_toc_467">LXV</h3>

  <p class="normal">Âşık, âşıkın bulunduğu yana giderken zincirlerden boşanır. Deli, boyuna döner durur, tedbirleri yırtar, bozar.</p>

  <p class="normal">Âşıkın o pervasız, o hızlı yürüyüşüne kusur mu sığar? Aşkındaki ateş kusuru da yakar, yandırır, hatayı da.</p>

  <p class="normal">O sebepsiz ateş, genci sardı mı ne hale gelir? Genç bir tarafta dursun, ihtiyarı bile yaksa ihtiyar takvâ hırkasını yırtar gider.</p>

  <p class="normal">Bir gözde kat kat yüz perde olsa yaya benzeyen kaşları ok gibi o perdeleri deler geçer.</p>

  <p class="normal">Her âşıkın gönül kuşu, yumurtasını kırıp dışarı çıktı mı acele ediş pençesiyle geri bırakışı yırtar gider.</p>

  <p class="normal">Şu âlem katrana benzer, herkesin ayağı bu katrana saplanmış kalmıştır, fakat aşk ateşi geldi mi bu katranı eritiverir.</p>

  <p class="normal">Tebrizli Tanrı Şems’i, hem padişahlar padişahıdır, hem bey; öylesine bir bey ki her sabırlının gömleğini çeker, yırtar o.</p>

  <h3 class="h2baslik" id="calibre_toc_468">LXVI</h3>

  <p class="normal">Aslı kuzgun olan, doğan şekline bürünebilir mi? Sarmısak yiyenin ağzından soğan kokusu gelebilir mi?</p>

  <p class="normal">Arslan, puştun, kahpenin saldırışından yerlere serilir mi? Eşeğin osuruğundan ezan sesi çıkar, duyulur mu?</p>

  <p class="normal">A küçük, pabucunun darlığından ayağın da küçülmüş, çıkar pabuçlarını da bir ferahla, genişle.</p>

  <p class="normal">Ümide kapıl da ebedîlik gözünü aç, aç da yüce Arş’tan güneşinin parıltısı vursun, her taraf ışıl ışıl ışısın, parıl parıl parlasın.</p>

  <p class="normal">Ey çeng, düşünceyi at, halkaya gir, kendini daha da boş bir hale getir de nağmelerle dol, neşeler ver meclise.</p>

  <h3 class="h2baslik" id="calibre_toc_469">LXVII</h3>

  <p class="normal">Bugün yüzünü görmek kutlu olsun göze. Yepyeni bir heves geldi, halkalandı başımıza; kutlu olsun.</p>

  <p class="normal">Güller bellerini bağladılar da gül bahçesine geldiler mi bütün dünyaya gülmeye başlarlar; a güle de, gül gibi yüzlercesine de gülen, neşeler saçan dost, kutlu olsun neşen.</p>

  <p class="normal">Güzeller yüzünü gördüler mi sürçtüler, düştüler, yerlere serildiler; gönül de bu evin kapısında sürçmüş, kutlu olsun sürçmesi.</p>

  <p class="normal">Nev-rûza benzeyen yüzünü gördüm de yağmur gibi gözyaşları döktüm; nev-rûzda bu çeşit yağmur kutlu olsun dünyaya.</p>

  <p class="normal">Dilin söylemeden, harfle bir şey konuşmadan özünden gelen kutlu olsun sesini kulağın duydu.</p>

  <h3 class="h2baslik" id="calibre_toc_470">LXVIII</h3>

  <p class="normal">Devlerle periler, kılıçlarla kalkanlarla korusalar gene de Tanrı emri gelince bu tedbir altüst olur gider.</p>

  <p class="normal">Her umduğunu elde edebilir misin? Eline geçen bâzı kere sopa olur, bâzı kere iki başlı yılan kesilir.</p>

  <p class="normal">Dün bunun bir çaresini bulmaya çalışmadım diye dertlenir durursun amma çare sandığın da seni aldatır.</p>

  <p class="normal">Tut ki o çareye başvurdun, ne hasıl oldu o sevdadan? Onun gibi yüzlercesinin peşinde yüz tane daha tuzak belirir.</p>

  <p class="normal">O çareye sarıldım durdum da gene mat edemedim dersin; görüyorsun ya, o topal çarenin ne faydası oldu?</p>

  <p class="normal">Kaybedişi gıda edin, ona yakut kesil de o ol, o ol; işte sığınak budur, kaçılacak yer burası.</p>

  <h3 class="h2baslik" id="calibre_toc_471">— R —<br class="chapter"/>
  LXIX</h3>

  <p class="normal">* Peygamber’in sözünden doğru haberi duy; inanan hakkında demiştir ki: İnanan kişi, kopuza benzer.</p>

  <p class="normal">O padişahlar padişahı geldi, ne de hoş, ne de güzel. Dünya misk kokusuyla, amber kokusuyla doldu.</p>

  <p class="normal">Mademki inanan, feryat edip ağlamada kopuzdur; kopuz kendisine birisi mızrap vurmadıkça nerden feryat edecek?</p>

  <p class="normal">Büyükler büyüğü ferah geldi çattı, ulular ulusu ferah geldi erişti, en devamlı kerem geldi, ayların ayı geldi.</p>

  <p class="normal">Kopuz huy edinmiştir, mızrap yemedikçe duramaz, dayanamaz; çalgıcının ayaklarına yüz sürer, başvurur.</p>

  <p class="normal">Devletimiz geçim devleti, kahvemiz Arş’tan gelmede, meclise badem helvası dökülüp saçılmış.</p>

  <p class="normal">* “Sana buğz eden yok mu, asıl odur nesli kesilen” âyetini okumadan önce işte sana hemencecik tam elli gazel, beşi de caba.</p>

  <p class="normal">Rab sâkî, ikbal daimî onunla, okuyup üfüren, kutluluk; a korkan, çekinme, ürkme artık.</p>

  <p class="normal">Rûh, büyük kâseyle içtiği kahvemizden esridi; dünya yemyeşil, kıpkızıl çiçeklerle bezendi.</p>

  <p class="normal">Sus, mahrem ol da rabbânî mecliste her an boğazsız, dudaksız, sağraksız can şarabını içedur.</p>

  <h3 class="h2baslik" id="calibre_toc_472">LXX</h3>

  <p class="normal">* Türkistan’ın Yağma beyi, Zenciler diyarına ordu saldı, saldırdı; aklını başına devşir de hemencecik kendinden geçiş kalesine kaç.</p>

  <p class="normal">(s. 76) Ne vakte dek Zenci gece, canımızı sıkacak, aklımızı dağıtacak? Padişahlar padişahı sabah, geldi de kafasına hançer sapladı onun.</p>

  <p class="normal">* Kara gece öküzünü, sehere kurban ettiler, müezzin onun için Allahu ekber demede.</p>

  <p class="normal">Gökyüzü, leğenin altından öylesine bir mum çıkardı getirdi ki utancından gökte bir tek yıldız bile kalmadı.</p>

  <p class="normal">Güneş önce hasta bir haldedir amma sonradan kendi kendine her an daha da hoş, daha da güzel bir hale gelir.</p>

  <p class="normal">Ey dertlerle dolu göz, onun gölgesinde otur, fakat sakın bu halle onun yüzüne bakma.</p>

  <p class="normal">Zerreleri bile oyuna sokan o aydın gönüllü vaiz, şu minberin üstünde nice nurlar saçar.</p>

  <p class="normal">Alkış o nura; öylesine bir nurdur o ki her körün körlüğünün inadına baş çeker, görünür, yüzünü hiç örtmez o.</p>

  <p class="normal">Ey Tebrizli Tanrı Şems’i, tertemiz aynanda Tanrı’dan başkasını görürsem kâfirden de beter olayım.</p>

  <h3 class="h2baslik" id="calibre_toc_473">LXXI</h3>

  <p class="normal">Ey canıma eş dost olan, can dediğin elinde, avcunda; tez olsun bana. Ben de tezcanlı oldum, o ağır sağrağı daha da tez sun.</p>

  <p class="normal">Kadehsiz şarapla her arık kişiyi semirten sâkî, ey dost, tez ellisin amma daha da tez ol.</p>

  <p class="normal">Ey kadehindeki lezzet yüzünden canlar kapısına, damına, sabah şarabı içmeye üşüşen dost, ben hepsinden de daha erken, daha tez geldim.</p>

  <p class="normal">İnsanı kusturmayan şarap, senin sevdanı getiriyor; sevdan gönülden göze, apaydın nurdan da tez geliyor.</p>

  <h3 class="h2baslik" id="calibre_toc_474">LXXII</h3>

  <p class="normal">Ne zamana dek beni inkârınla yaralayacaksın? Nihayet sana, a eski, ölmüş, kokmuş adam demiyorum ki ben.</p>

  <p class="normal">Bulut gibi hem kapkarasın, hem de yağmurun yok; karartma günümü a bulut, bir katrecik yağmur yağdır bâri.</p>

  <p class="normal">* Bütün şu buyruklar kader için gelmiştir; a gafil cebrî, sense sonucu, işin tadından, tuzundan gaflettesin.</p>

  <p class="normal">Köre, şu ipliği iğneye geçir diyen olur mu? Ayağı bağlanmış kişiye hadi, ava çık diyen bulunur mu?</p>

  <p class="normal">İki günlük çocuğa kim oturur da güzelden, şaraptan söz açar? Yahut hayvana mahmur gözlerden kim bahseder?</p>

  <p class="normal">Mademki bir şeye gücün kuvvetin yetmiyor, git, karıların yanında otur, canıyla oynayanların halkasını bırak, bir kenara çekil bâri.</p>

  <p class="normal">Her varın, her varlığın kendisine tapı kıldığı Tebrizli Tanrı Şems’inin kudretiyle denize dalar da dalgalar yutarsan Tanrı’yı apaçık, gözünle görürsün sonunda.</p>

  <h3 class="h2baslik" id="calibre_toc_475">LXXIII</h3>

  <p class="normal">Ey beni kapıda görüp de başını içeriye çeken, sonra gene de gizlice o nerkis yüzünü gösteren dilber.</p>

  <p class="normal">Bir an burdayım demek ister gibi kendini gösterirsin, bâzı bâzı da benim şaşkınlığıma şekerler gibi gülersin sen.</p>

  <p class="normal">Dön, git diye yüzüme kapıyı örtersin, sonra da dama çıkar, bir başka şekilde ardımdan bakarsın.</p>

  <p class="normal">Başını sallar, git, git, engel geldi demek istersin, bense secdeye kapanır, vazgeç şundan demek isterim.</p>

  <p class="normal">Ben baştan başa göz kesilirim de sen bana hırsızlamaca bakarsın ancak; senin bu nazından, edandan yüzlerce fitneler, yüzlerce kargaşalıklar meydana gelir.</p>

  <p class="normal">Sen, bütün bunlar senin elinden diye elini dişlersin; bense topraklara döşenip yerleri öpüyor, özürler diliyorum.</p>

  <p class="normal">Ne vakit o zaman gelecek ki, yeri değil lâ’l dudaklarını öpeceğim; öpeceğim de sen safran gibi sararmış yanaklarımı tırmalayacaksın.</p>

  <p class="normal">Ey kâfir saçları, Zenci kulların padişahı dilber; feryat, feryat; iman bile başının sevdasına düştü de kâfir kesildi.</p>

  <p class="normal">Alnındaki saçları döktün mü misk ayaklarına kapanır. Kıvrım kıvrım saçlarını ardına attın mı yanaklarındaki ayva tüyleri, sarı amberler verir.</p>

  <p class="normal">* Maşallah, ne de güzel bir sûret ki aksırığından can canlanır, meydana gelir; a benim güzelim, huzurunda yüzlerce Mânî, yüzlerce Âzer ölür, can verir.</p>

  <p class="normal">Ansızın güzelliğinden bir şimşek çakmış da şu ev de mahvolmuş; dam da, kapı da yok olup gitmiş.</p>

  <p class="normal">Yokluğun ta içinde, ey bütün padişahların padişahı dedim, bütün sûretler bu ateşle eridi gitti dedim.</p>

  <p class="normal">Senin bana söz söyleyişin de bu şimşeğin bir eseri, şimşek ordayken kızıl gül görünmez dedi.</p>

  <p class="normal">Ey Ay dedim, yüzünün parıltısına güneş bile aşağılık bir kulcağızın gibi secde eder;</p>

  <p class="normal">* Ne olur bana da bir bak. Korkmuyor musun dedi, korkmuyor musun yüzümün ateşinden; nihayet semender değilsin ya.</p>

  <p class="normal">İki gözümü yumayım, gayret bulutlarıyla örtüneyim, şu miğferi giyeyim de ta diplere dalayım dedim.</p>

  <p class="normal">Bu aşk dedi, sana, dayanışta öyle bir renk, öyle bir kudret verir ki hem bakmaya lâyık olursun, hem bakılmaya.</p>

  <p class="normal">Bu vaadin delilini nasıl anlayayım, nasıl göreyim dedim; altına dönmüş, sızırılmış gönül ateşinden parlayan can parıltısına bak da anla;</p>

  <p class="normal">Sonra da can ayarının alanına bir iyice bak, parıl parıl parlarken parıltısından nasibini al dedi.</p>

  <p class="normal">Canımı görürken o inci benden gider, kaybederim onu diye korkuyorum, korkudan ölüyorum;</p>

  <p class="normal">Ey yasemin bedenli güzel, senin hayalinin güzelliğinden meydana gelen o neliksiz-niteliksiz inciye gözlerimizde yer vermişim dedim.</p>

  <p class="normal">Korkma dedi, sana, daima benim güzelliğimden nasibini de alırsın, cemalimin ışığını da görürsün deyip duran ben değil miyim?</p>

  <p class="normal">O Tanrılık sûreti, Tebrizli Tanrı Şems’idir; âlem de onun yüzünden nurlarla dopdoludur, Tebriz de onun yüzünden apaydındır.</p>

  <p class="normal">* “Ol” emrinin hulâsası odur, sen ona secde et de kendinden, kendi özünden, Tanrı uludur sözünü duy.</p>

  <h3 class="h2baslik" id="calibre_toc_476">LXXIV</h3>

  <p class="normal">A benim canım, sen balsın ya, sözlerin de bir başka çeşit bal. Ey aşk, her an canda, gönülde bir başka işin gücün var senin.</p>

  <p class="normal">Her canda, yüzünden bir bağ bahçe düzülüp koşulmuş, bir yeşillik gülümsemede. Kıvırcık saçlarından her gönülde bir başka misk yığını var.</p>

  <p class="normal">Ay senin derdinden gâh zayıflar, incelir, gâh şişer, dolunay olur; bu dert Ay’a daha yüzlerce bambaşka dertler, illetler verir.</p>

  <p class="normal">Baharın lûtuflar etmededir, keremler buyurmadadır amma gönül gene de çayırlıktaki yaprak gibi titrer durur, güz mevsimi gelir de bir başka düzen kurar diye korkar.</p>

  <p class="normal">Kapının toprağından olmayan her sürme, her ilaç, gönül gözüne bir başka hastalık verir, gönül gözünde bir başka kıl bitirir.</p>

  <p class="normal">İblis bile senin lûtfundan ümidini kesmez, her an onda bile senden bir başka ümit parlamadadır. Bir başka dilek belirmededir.</p>

  <p class="normal">* Firavun bile Firavunluktan çıkmış, canla gönülle “inandım” demiş de can hırkasında o iman yüzünden bambaşka bir yama görmüş.</p>

  <p class="normal">Vuslat güneşin bir gün Hamel burcuna gelirse gönül göğümde bir başka Hamel burcu bulur.</p>

  <p class="normal">Yeryüzünün cüzlerine bak, yeryüzünde nasıl oynuyorlar. Bu bölük oynamayı bıraktı da oturdu mu yerine bir başka bölük gelir.</p>

  <p class="normal">Yeryüzünde cana yücelik de ondan, ışık da; yeraltında bedene, tohum gibi, bir bitme, bir baş verip yücelme müddeti de gene ondan.</p>

  <p class="normal">Niceye bir sûrete, harfe bürünmüş gazeller söyleyip duracaksın? Candan sûretsiz, harfsiz bir başka gazel duy.</p>

  <h3 class="h2baslik" id="calibre_toc_477">LXXV</h3>

  <p class="normal">Deniz değiliz amma nihayet inci tanesiyiz biz; meydanda değiliz amma sonucu, şerefimiz var, debdebemiz var.</p>

  <p class="normal">Şarap sunarsan ne hoş; fakat sunmazsan da, zaten dün sunduğu şarap bizi o hale getirmiş ki sunduğundan da haberimiz yok, sunmadığından da.</p>

  <p class="normal">Ey aşk, ne güzelsin, ne arı durusun, ne yücesin, hoşsun; altın gittiyse, kese elden çıktıysa ne olur ki? Nihayet altın madenindeyiz biz.</p>

  <p class="normal">A bizi kınayanlar, a bize dil uzatanlar, siz hamsanız bâri bize dokunmayın, olasıya sarhoşuz nihayet.</p>

  <p class="normal">Parası pulu olmayan, babasından miras yemeyen harami, hırsızlık etmese bile pekâlâ der, iyi amma ne yiyip içeceğiz biz?</p>

  <p class="normal">Ârımız, hayâmız pek yok, şuhuz, şeniz, bir kazanca, bir işe de sahip değiliz; peki, Müslümanların mallarından başka neyi çalıp çırpalım öyleyse?</p>

  <p class="normal">Zembili alıp götürdüysek içine hurma doldurduk; Nil’den su içtiysek ne var, sonucu şekerkamışıyız biz.</p>

  <p class="normal">Şahne bizi yakalar, kuyuya, zindana götürürse biz de çene topağı kuyusundan su içeriz gider.</p>

  <p class="normal">Kuyusu da hoş, zindanı da, sâkîsi de güzel, hattâ sarhoşları da, parasız pulsuz kişilerin, gümüş gibi bedenimiz var demeleri de.</p>

  <p class="normal">Can bedene, ey beden diyor, sus, yum ağzını, dudaklarını kapa da gözlerini aç, sonucu görüş sahibiyiz biz.</p>

  <h3 class="h2baslik" id="calibre_toc_478">LXXVI</h3>

  <p class="normal">Yarın zehir gibi, yarınsa şeker mi şeker. Allah için olsun böyle bakma bize, Allah için olsun, öyle bakma.</p>

  <p class="normal">Amma gene de elinle sunduğun zehir, bizce şekerlere bile maden kesilmiş; çünkü öylesine bir nursun ki, öylesine aydınsın ki.</p>

  <p class="normal">(s. 77) Bir nur ki anlatamam onu, o bile ayaklarına düşer, ayaklarına kapanır da a yoksul, gel de daha hoş bak bize demek ister.</p>

  <p class="normal">Ben senim, bana bak, böyle ol ey baştan ayağa kadar tamamıyla nurdan ibaret güzel, artık ayaktan bahsetme, baştan söz açma.</p>

  <p class="normal">Halkın gözüne göründükçe âdeta gösterişlerle dopdolusun sen; halbuki sen, benden ziyade benim gönül kanıma batmış, gark olmuş gitmişsin.</p>

  <p class="normal">İncilerin varsa bir de gel, benim iki gözümün denizine bak; mehenk taşın varsa altına dönmüş yüzümü seyret.</p>

  <p class="normal">O Tebrizli Tanrı Şems’ine karşı tilkileşmeyen, küçülüp büzülmeyen avı köpek bile sayma.</p>

  <h3 class="h2baslik" id="calibre_toc_479">LXXVII</h3>

  <p class="normal">Canınla canım birbirine öylesine bağlanmıştır ki ister hayır olsun, ister şer, aynı renge boyanalım, aynı olalım biz; bu emeldeyim.</p>

  <p class="normal">Ey şuh dilberim, ey rengimin, halimin aslı, mayası, ey yükümdeki şeker, a benim şeker yükünden de güzel dostum.</p>

  <p class="normal">Ey vuruşu sağlam, yerinde, ey esprileri yarama melhem sevgili, ben tamamıyla yok olmuşum, geçmişim kendimden de baştan başa sen kesilmişim.</p>

  <p class="normal">Yüzünü gösterdikçe komşumuzdun bizim, derken evi birleştirdin ey apaydın güzel Ay.</p>

  <p class="normal">Padişahça bir saldırışta bulun, bir daha hücum et bu eve de senden başka ne varsa yok olsun, Tanrı uludur sırrı tamamıyla zuhur etsin.</p>

  <p class="normal">Yolumu yok ederse ne arayayım, neyi isteyeyim; herkes de bilir ki altın, altın olmak için iksir istemez.</p>

  <p class="normal">O ocağın ıssısından, o ocağın parıltısından bakır bile altın oldum der; çünkü o ışığı kutlu ateşle gönlü parıl parıl parlamaya başlar.</p>

  <p class="normal">Derken bakır gene kendisine gelirse zevki dert olur, neşesi elem kesilir de tekrar o şöhretlilerin en şöhretlisi iksirin tapısına gelir.</p>

  <h3 class="h2baslik" id="calibre_toc_480">— Ş —<br class="chapter"/>
  LXXVIII</h3>

  <p class="normal">Hoş bir demdesin, hoş bir anda, tatlı mısın tatlı; şeker misin şeker. Cemşîd kulundur senin, güneş basacağın yerlere serilmiş.</p>

  <p class="normal">Şu anda salına salına gel, and olsun Allah’a ki senden başka şu alana ne bir naz, eda sığar, ne bir meyve, ne göğün yeridir, ne Ay’ın, ne Ay’a benzer bir güzelin.</p>

  <p class="normal">Bizden, senden, deniz gibi cömert elli, adı sanı güzel sâkîden başkasına yer yok, tencere gibi gamla kaynayıp coşma, gel de kum gibi içtikçe iç, kanma.</p>

  <p class="normal">O yandan geçtim de altı yöne de boş verdim, beş duyguya da; hepsini de kırdım geçirdim. Yarabbi, kim savaşabilir o altıyla, o beşle?</p>

  <p class="normal">Ey zamanı hoş, nefesi kutlu güzel, hiç de hazırlanmamışken, hiç de ummazken tuzağına tutuluverdim, düştüm sana ey şarap mı şarap, ateş mi ateş güzel.</p>

  <p class="normal">* Yok, yok, sus artık, sus, dilsiz ol; çünkü bu, o çeşit okuyuş değil ki Ahfeş anlasın bunu.</p>

  <h3 class="h2baslik" id="calibre_toc_481">LXXIX</h3>

  <p class="normal">O yüzünü asmış, ekşitmiş sevgiliyi bu yana çekin, bu yana getirin; şu güler yüzlü şaraptan ona bir kadehçik tattırın.</p>

  <p class="normal">O bu şaraptan içmemiştir; onun için böyle soğuk durmada; öyle olmakla beraber gene de bir kadehçik sunun da pişirin, olgunlaştırın onu.</p>

  <p class="normal">O neden sirke getirmede, ne diye koruk sıkmada biliyor musunuz? Hepiniz de onu bilesiniz diye o zehirleri yağdırıyor o.</p>

  <p class="normal">O üzüm şarabı, körlükten başka bir şeyi arttırmaz, Allah için olsun, bu çeşit şarabın yanına varmayın, bu çeşit şarabı ortaya koymayın.</p>

  <p class="normal">Olabilir ki kör, kendisinden geçmiştir de ona tesir etmez; o vakit Hızır’ın suyundan boğazına bir avuç su döküverin.</p>

  <h3 class="h2baslik" id="calibre_toc_482">LXXX</h3>

  <p class="normal">A bülbül, a seher kuşu, sabah şarabını içme çağı geldi; Zühre’yle beraber nağmeler şakıya şakıya gir sarhoşlarının halkasına.</p>

  <p class="normal">Nerde bir mahrem varsa hemen onu uyandır, mahrem olmayanıysa bırak, mahşere kadar uyusun kalsın.</p>

  <p class="normal">Gönül kulağına ona dair remizli sözleri yavaş yavaş söyle de küfür bile imana gelsin, yüzlerce inanç incisini ortaya döksün.</p>

  <p class="normal">Padişahın aşkından ansızın gökyüzüne bir şimşek çakar da Ay bile ateşlere yanar, onun bile temellerini birbirine vurur.</p>

  <p class="normal">İnayetlerin insana vilâyetler, kerametler bağışladığı bir yerde çalışıp çabalama ne yapabilir, bilgi, anlayış neden bahsedebilir?</p>

  <p class="normal">Görüşün, görüş feyzinin hükmettiği yerde her iş düzene girer, altına döner; ordaki meydanda yuvarlanan topu çevgen, elsiz, kolsuz çeler.</p>

  <p class="normal">Tebrizli Tanrı Şems’i her âşıkın gönlünü çeke çeke ta o padişahın tapısına kadar götürür.</p>

  <h3 class="h2baslik" id="calibre_toc_483">LXXXI</h3>

  <p class="normal">Can değerine sahip olan, canlar bağışlanan o saçları dağıtın, çok miskler gizli o saçlarda, amanın, dağıtın o saçları.</p>

  <p class="normal">Onun ikiye ayrılmış saçlarının gecesinde yüzlerce sabah vardır; her lâhza, her an yüz kere dağıtın o saçları.</p>

  <p class="normal">Dağıtın o dünya devletini, o kutlu cenneti; onun yüzünden can âleminde gül bahçeleri biter, açılır.</p>

  <p class="normal">O şarap kaynar, coşar durur da o, halktan gizler onu; dağıtın, dağıtın o saçları da yüzümüz sarhoşça neşelensin, parlasın.</p>

  <p class="normal">Meryem’in gönlü de o hurma yüzünden aydınlandı, gözü de; o hurmanın bir fidanıdır o, dağıtın saçlarını.</p>

  <p class="normal">Yok-yoksul gönül, saçlarının kıvrımları arasında kayboldu gitti, belki meydana çıkar, olur ya; dağıtın, adamakıllı perişan edin o saçları.</p>

  <p class="normal">Tebrizli Tanrı Şems’i, aşk âleminde bir Mesîh’tir, kim ondan zünnâr kuşandıysa perişan edin onu.</p>

  <h3 class="h2baslik" id="calibre_toc_484">LXXXII</h3>

  <p class="normal">Ey ay yüzlülerin Yusuf’u, ey şerefi, ey güzelliği hoş dilber; ey Husrev, ey Şirin, ey yüzü gözü, ey hayali güzel sevgili.</p>

  <p class="normal">Ey yüzü Ay’a benzer dost, sanki bir sudur yüzün, fakat o suda ateş var; hem ateşin görülmemiş bir ateş, hem arı duru suyun hoş.</p>

  <p class="normal">Ey Tanrı lûtfunun şekle, sûrete bürünmüş hali, gerçekten de şeklin, sûretin hoş. Ey şekli, sûreti rûhanî güzel, pek hoş senin ululuk nurun.</p>

  <p class="normal">Ey başların sarhoşluğu, sevgiyle bir coş artık, ey vuslatının sabahı pek hoş sevgili, bizi vuslatına kavuşturmaya çalış artık.</p>

  <p class="normal">Gündüz yüzünden meydana gelir, gece saçlarının gölgesidir; ey falı, talihi güzel, Ay gibi doğ bu gece.</p>

  <p class="normal">Lûtfeder, vuslatına erdirirsen de canla karılmışsın, birleşmişsin, cevreder, olmayacak eziyetlere kalkışırsan da ey cevri de hoş, eziyetleri de hoş dilber.</p>

  <p class="normal">Gönül bir gün bana dedi ki: Ay, elbette bir yıl olur döner gelir. Can, gönlün kulağına, a gönül dedi, ayın da güzel, yılın da.</p>

  <p class="normal">* Ey Tebriz, artık Şemseddin’in bakışına de ki: Ey büyücülere de fitne olan, ey onları da sınayan, ey helâl büyüsü hoş güzel.</p>

  <h3 class="h2baslik" id="calibre_toc_485">LXXXIII</h3>

  <p class="normal">Canım neyle dincelir, esenleşir ey sevgili; sana kavuşmakla, sana ulaşmakla. Hasta, neyle iyileşir, mizacının düzelmesiyle.</p>

  <p class="normal">Kucaklar, bağrına basarsın amma duymaz, kanmaz ki; bilir misin bu dost neyle kanar: Sana kavuşmakla, sana ulaşmakla.</p>

  <p class="normal">O on günlük susuz, bir testi suyla kanar mı hiç, meğerki suyuna dalsın, kavuşsun da kana kana içsin.</p>

  <p class="normal">Seninle buluşmaya çalışıyor, fakat utancından, sana ulaşmakla, sana kavuşmakla geçen yıldaki gibi bu yıl da neşelenmek, zevke ermek istiyorum diyemiyor.</p>

  <p class="normal">Kul bir işe, bir tedbire girişir amma takdir güler de a gaflet uykusuna dalmış adam der, bu işi ona ulaşmakla, ona kavuşmakla başarmaya çalış.</p>

  <p class="normal">Çünkü kavuşup buluşmakla bir kerpiç, bakarsın bir köşk olur, kumaş parçaları birbirine eklenip birleşmekle elbise kesilir.</p>

  <p class="normal">Tebrizli Tanrı Şems’inin aşk çimenliğinde bir diken bile buluşup birleşmekle yüz gül bahçesi kesilir, yüzlerce gül açar.</p>

  <h3 class="h2baslik" id="calibre_toc_486">LXXXIV</h3>

  <p class="normal">Yüzü de güzel, saçı da güzel, alnına dökülen o kıvrım kıvrım, büklüm büklüm saçları da güzel. Her an canına da yüzlerce rahmet, dinine de.</p>

  <p class="normal">Her lâhza, her an bir önceki nazından, edasından daha tatlı, daha bulunmaz bir eda izhar eder, öylesine işvelenir ki.</p>

  <p class="normal">O kıvrımlarla, büklümlerle dolu saçlarını rüzgâr karıştırdı mı onların dalgaları arasında yüzlerce Çin, yüzlerce Maçin ülkesi kaybolur gider.</p>

  <p class="normal">Güzelliği, Ay’ın yüzüne, kafasına silleler vurmuştur; yok-yoksul kulu, Karun’un debdebesiyle alaya girişmiştir.</p>

  <p class="normal">A gözüm, a benim ışığım; gülüp duran, anlatılmasına imkân bulunmayan o Ay’a dal, nefesini tut, sus da boyuna onu seyret.</p>

  <p class="normal">Onun abıhayatı, yüzlerce gökyüzünü dolap gibi çevirir. Onun ağırbaşlılığı karşısında yüzlerce dağ, beline hizmet kemerini kuşanır, huzurunda dîvân durur.</p>

  <p class="normal">Ahmak mısın a ayyar, burda ne diye kalakalmışsın? Yürü, ava çık da şahinin nasıl padişahlık ettiğini bir seyret.</p>

  <p class="normal">Canın atı yoksa bile tapısına topallaya topallaya gider de o atlı, canı eyerinin terkisine bindirir.</p>

  <p class="normal">Ayağı da yoksa başını bağlar, döşeğe yatar, yastığa baş kor da o padişah, doktor gibi kalkar, yatağının başucuna gelir.</p>

  <p class="normal">Aşk, bir tek candır amma yüzlerce şekle girmiştir; onun bu yoluna yordamına, bu düzenine, hilesine deli divane oldum.</p>

  <p class="normal">Görülmemiş güzellik, bulunmaz alım, aşk şekline girmiş de can onun huzuruyla huzur bulsun, güzelleşsin de bir karara erişsin diye çıkagelmiştir.</p>

  <p class="normal">* Ayının, yılının talihine, görülmemiş bir takvim düzdü; o takvimi var da “Vettîn” sûresinde ara, o sûreden iste.</p>

  <p class="normal">* A canım benim, güneş birisini kendi kılıcıyla öldürürse onun kefenini, çeyizini de kendi ışığından düzer, koşar.</p>

  <p class="normal">(s. 78) Onun havasına kapılan Ferhad, külüngünün vuruşundan mermer bile lâ’l haline gelsin diye kalkmış, dağ delmeye gitmiştir.</p>

  <p class="normal">Ben susayım artık da ey çalgıcı, bunu perdeye vur, sen söyle; perdeden çıkan nağmelerden onun debdebesini duy, güzelliğini işit.</p>

  <p class="normal">Sus ki önümüze, ceviz helvasıyla badem helvası geldi; badem helvası dua edecek artık, öbür helva da âmin diyecek o duaya.</p>

  <h3 class="h2baslik" id="calibre_toc_487">— K —<br class="chapter"/>
  LXXXV</h3>

  <p class="normal">Git, git ki âşık değilsin a saçcağız, a benceğiz, a nazlanan, kızan; kişiceğiz, a ayakları halhallerle bezenmiş adamcağız.</p>

  <p class="normal">Sen bu haldeyken o saçcağızların, o kıvrım kıvrım kâkülcüklerin nerden ölüm korkusuyla kıvranacak; o kolcağızın, kanatcağızın nerden göğe uçup havalanacak?</p>

  <p class="normal">A nazik gönüllü nazenin dilber, gönül yapmaya, gönül almaya bak, çünkü altıncağızlarından, malcağızından ayrıldın mı ancak gönül kalacak sana.</p>

  <p class="normal">* Ne diye kırık dökük bir hale gelirsin, ne diye gönlünü daraltırsın a gönlü mimceğizin gözü gibi daralmış, a boyu dalcağızın boyu gibi bükülmüş kişi?</p>

  <p class="normal">* Sen Rüstem-i Destan’sın, Zâl’den ne diye korkarsın? Yarabbi, bu çeşit Zâl’ceğizin korkusundan sen kurtar onu.</p>

  <p class="normal">Dün gece seni rüyamda gördüm, bir sarhoşcağız olmuşsun, bir hoş halceğize erişmişsin de gökyüzünde gezip duruyorsun; hem de öyle olacak, doğru çıkacak bu rüya;</p>

  <p class="normal">Hem geziyorsun gökte, hem de ey Zühre diyorsun, bana bak, beni seyret; sarhoşum, senin yomsuzluğundan da kurtuldum, yomluluğundan da.</p>

  <p class="normal">Yoksulluk, aynı zamanda dert, elem; sarhoşa sunulacak şarap da az mı az; yürü, git, ercesine o ay yüzlüye bir yılcağız hizmet et de kurtul şu dertlerden.</p>

  <p class="normal">* Yedi göğü aş, Zühal’in afsununu dinleme, yıldızına, falcağızına dair müneccimin lâflarına kulak asma.</p>

  <p class="normal">Güneş ışığından bir hırkam var, lâ’l gibi incilerim var, sofcağızdan, şalcağızdan hırkaya ne ihtiyacım var benim; hiç öyle bir hırkaya bürünür müyüm ben?</p>

  <p class="normal">Bir Arap dosta, ıslak gözlerime bak dedim; dudak altından, vay sana, aldatma beni demeye başladı.</p>

  <p class="normal">Hem söylüyordum, hem de gönlümde yüzlerce düzen kuruyordum. O da bana, gülerek, ne vakte dek ahvalini gizleyeceksin diyordu.</p>

  <p class="normal">Sus da padişaha bak, çünkü sen bir akdoğansın, şu sözceğizle eğlenip kalakalan bülbül değilsin sen.</p>

  <h3 class="h2baslik" id="calibre_toc_488">LXXXVI</h3>

  <p class="normal">Şu yalancı, şu düzme beye bak hele; eyerceğizini vurmuş, atcağızına kurulmuş, kurumcuklar satmada, övünmeciklere kalkışmada, başına da altıncağızla bezenmiş bir sarık sarmış.</p>

  <p class="normal">O ölümü inkâr ediyor da nerde ecel, nerde diyor. Ölümse benim, işte buracıktayım diye altı yönden de gelip çatıyor.</p>

  <p class="normal">Ecel ona a eşek diyor, nerde o debdebe, o şatafat? Nerde o bıyık buruşun, nerde o büyük burnun, o kibrin, o kinceğizin?</p>

  <p class="normal">Nerde güzeller, nerde zevk, safâ; halıyı, kilimi kimlere verdin? Yastığın kerpiç, döşeğin de toprak.</p>

  <p class="normal">Yemeyi içmeyi, uyuyup rahat etmeyi bırak, gerçek dini ara da töreciği, yasacığı olmayan ebedî beyliğe erişesin.</p>

  <p class="normal">Şu canı cansız bırakma, şu ekmeği gübre haline sokma a inciyi gübreliğe düşürmüş adamcağız.</p>

  <p class="normal">Biz inci aramak için şu gübreliğe girmişiz, kapanmışız. A kendiceğizini gören, beğenen, a baş çekip gururlanan, böbürlenen kişi, sen de başını, belini bük de inci ara.</p>

  <p class="normal">Tanrı erini gördün mü adamlık et, hizmette bulun; eziyete, belâya uğradın mı yüzceğizini buruşturma.</p>

  <p class="normal">Bu sözler, kendimi kınamadır, o bey de benim, ben; niceye bir şuncağızdan, buncağızdan bahsedip duracağım?</p>

  <p class="normal">Ey Tebrizli Tanrı Şems’i, sen zaten abıhayatsın, o su, senin tuzlu, senin alımlı gözceğizlerinden başka nerde bulunur ki?</p>

  <h3 class="h2baslik" id="calibre_toc_489">LXXXVII</h3>

  <p class="normal">Her gün, gün ışırken ey can, yüzlerce esenlik sana; söylerken de, susarken de ey sevgili, esenlik sana.</p>

  <p class="normal">Can bakımından baştan başa tertemizsin, ten bakımından tamamıyla gösterişten, düzenden ibaretsin; gülsün, sınıkları onarırsın, dikenden esenlik sana.</p>

  <p class="normal">Ben Türk’üm, sarhoşum, Türk’çesine silah kuşandım, köye girdim de köy ağasına dedim ki: Esenlik sana.</p>

  <p class="normal">Elime bir kadeh şarap sundu da bu tanınmış, sevilmiş emaneti iyi tut, aklını başına al, esenlik sana dedi.</p>

  <p class="normal">Dedim ki: Ben deli divaneyim, daima Halilcesine ateşler içinde Rabbime, sahibime, esenlik sana derim.</p>

  <p class="normal">Dışardayken âlem selâmımla doludur, sevgiliyle mağaraya girince de esenlik sana derim.</p>

  <p class="normal">Bütün şekillerde, sûretlerde onun sanatı var, onun eseri var; ey karınca, gecen hayırlı olsun, hoş geçsin; ey yılan, esenlik sana.</p>

  <p class="normal">Davud taht üstünde, feda olayım sana der; Mansûr darağacında, esenlik sana diye seslenir.</p>

  <p class="normal">İştiyak çeken hiçbir şey ummaksızın sana candan selâm verir, ihtiyacı olan da çaresizlik içinde esenlik sana der.</p>

  <p class="normal">Padişahlar davulla, bayrakla selâm verirler sana; hasta dilini oynatarak esenlik sana diye seslenir.</p>

  <p class="normal">Can şarabını içince elbisemi rehin verdim, sarhoşun beni görüp esenlik sana demesi için varımdan yoğumdan soyundum.</p>

  <p class="normal">Bu yıl, senin ay yüzünden öylesine hoş, öylesine kutlu ki ululuğundan geçen yıla dönüp de esenlik sana bile demiyor.</p>

  <p class="normal">Mızrabının lezzetinden şu felek çengi öylesine kendinden geçmiş ki her an başını eğiyor da ey tel diyor, esenlik sana.</p>

  <p class="normal">* Halil’in kuşları da başları kesilmiş, darmadağın bir halde, her dördü de o âlemden selâm getiriyor, esenlik sana diyor.</p>

  <p class="normal">* Çok söz selleri akıttım, çok Kaaria sûresi okudum, işten güçten kaldım, ey iş güç, esenlik sana.</p>

  <h3 class="h2baslik" id="calibre_toc_490">— L —<br class="chapter"/>
  LXXXVIII</h3>

  <p class="normal">Allah’a hamd olsun şu gönül, bugün dünden de beter bir halde; bugün bu sevda ile bir başka rengi var şu gönlümün.</p>

  <p class="normal">Dün gül fidanının altında boyuna şarap içiyordu, o yüzden bugün altüst olmuş şu gönül.</p>

  <p class="normal">Aşk neyin nice demdir bu perdeden feryat ediyordu, aşk neyinin zevkiyle şekere döndü şu gönül.</p>

  <p class="normal">A benim güzel elbiselim, a benim güzelim, sana kemer kesildim, şu gönül, kemer gibi seni koçmuş, kucaklamıştır.</p>

  <p class="normal">Suyunun geliştirip yetiştirmesiyle ey tatlılıklar, lezzetler denizi, şu beden sedefe dönmüştür, şu gönül de sanki incidir.</p>

  <p class="normal">Tebrizli Tanrı Şems’i güneş gibi parıl parıl parlıyor, onun güneşinin parıltısıyla şu gönül seher çağına dönmüştür.</p>

  <p class="normal">Her inanç sahibinin evi aşkınla yıkıldı gitti; bu kargaşalık yüzünden şu gönül dama çıkmıştır, kapıya sığınmıştır.</p>

  <h3 class="h2baslik" id="calibre_toc_491">— M —<br class="chapter"/>
  LXXXIX</h3>

  <p class="normal">Uyuyor gibi görünmedeyim amma çok uyanığım, her şeyden haberim var. Kendimden geçmişim amma senin işinde aklım başımda.</p>

  <p class="normal">Senin için üzüm sıkanların aralarına katılmışım, aşk teknesine girmişim; üzümlerini ezeyim diye durmadan ayak vurmadayım.</p>

  <p class="normal">Sen yalnız ayaklarımı görüyorsun, üzümü görmüyorsun; bir kadeh şıra al, iç de anla ki ben üzüm sıkmadayım.</p>

  <p class="normal">Ayağını vurup duruyorsan can teknesine gel de bir an olsun şu bol şıramın içinde dalgalar yut.</p>

  <p class="normal">Bu şarap baş döndürmez, bu şıra gönlü coşturmaz. Hadi, bir tat şu benim şarabımdan.</p>

  <p class="normal">Sendeki şarapsa seni sarhoş eder, daima mahmur bir hale sokar seni, neyin var, neyin yok, biliyorum amma yüzüne vurmuyorum.</p>

  <p class="normal">A benim tutulmuş kuşum, tutulduğun tuzağa bakma, o tuzağı kurana bak da gerçeğe bakmayı öğren.</p>

  <p class="normal">Tuzak, kuyu dibi kadar derin olsa Tanrı onu cennete döndürür; dikenlik, çöplük olsa Tanrı orasını bana gül bahçesi haline getirir.</p>

  <p class="normal">Yusuf kuyuya düştüğü zaman kendisine, senin işini ben düzene sokacağım ey benim yorgunum, ey benim hastam diye haber geldi.</p>

  <p class="normal">Senin ilacını ben dövüp hazırlıyorum, otağını ben süpürüp arıtıyorum, zıttan zıt olan şey meydana getiririm, her şeye gücüm kuvvetim yeter; zor, kahır sahibiyim ben.</p>

  <p class="normal">Taşa diril derim, yoka var ol derim, çayırlığa çimenliğe kış kesil derim, beni ikrar ediyor musun sen?</p>

  <p class="normal">Ey Tebrizli Tanrı Şems’i, sen günün aydınlığısın, bense senin gününün ardında yelip yortan geceye benziyorum.</p>

  <h3 class="h2baslik" id="calibre_toc_492">XC</h3>

  <p class="normal">Bir lâhza, bir an bile senden elimi çekmem; çünkü işim de sensin benim, gücüm de.</p>

  <p class="normal">Senin şekerini tatmadayım, senin şerbetini içmedeyim, senin ayağının bağını çözmeye çalışmadayım. Ben ciğeri hasta bir avınım senin; ciğerimi yiyen arslanımsın sen.</p>

  <p class="normal">Canımla canın sanki birleşmiştir, bir olmuştur. Bu tek cana and olsun ki senden başkasından bezmişim.</p>

  <p class="normal">Güzelliğinin bağından koparılmış bir demet çimenim, bir bağ otum; lûtuf, ihsan elbisenden tek bir külâhım sanki.</p>

  <p class="normal">Şu âlem, senin çevrende duvarların üstüne sancılmış dikendir âdeta; vuslat gülünü koklamak ümidiyle bir dikendir çiğneyip durmadayım.</p>

  <p class="normal">Diken böyle olursa gül bahçen nasıldır ey sırları esrarımı silip süpüren, alıp götüren güzel.</p>

  <p class="normal">(s. 79) A canım benim, gökyüzünde bile Ay’a, Güneş eş olmuştur, anlıyorum ki sen de beni yabancılar meclisinde bırakmayacaksın.</p>

  <p class="normal">Bir dervişin yanına gittim, Tanrı sana yârdır, yaverdir dedi; sanki onun duasıyla senin gibi bir padişah yâr oldu bana.</p>

  <p class="normal">Bütün âlemi hamam kapısındaki resimler gibi gördüm a benim sarığımı kapıp götüren güzel, ben gene sana el atacağım, sana yapışacağım.</p>

  <p class="normal">Her cins, zincirini sürüyüp kendi cinsinin yanına gider, ben kimin cinsiyim ki burda şu tuzağa tutulmuş kalmışım.</p>

  <p class="normal">Sevgili, gizlice, hırsızlamacasına gönlümün çevresinde dönüp duruyorsun, ey ayyar dilberim, ne aradığını, ne istediğini biliyorum ben.</p>

  <p class="normal">Sevgili, elbisen altında gizli bir mum var; harmanımı, ambarımı ateşe vermek niyetindesin; bunu istiyorsun sen.</p>

  <p class="normal">Ey gülüm, gül bahçem benim; ey sıhhatim, hastalığım benim; ey Yusuf yüzlüm benim, ey pazarımın, alışverişimin parlaklığı, revacı güzelim benim.</p>

  <p class="normal">Sen gönlümün çevresinde dönüyorsun, ben kapının önünde dönüyorum dolaşıyorum; elinde bir pergelim âdeta, başı dönmüş bir halde dönüp duruyorum.</p>

  <p class="normal">Senin güzel, kutlu yüzüne karşı tutar da gam, elem hikâyesine başlarsam gam, elem, kanımı içse vallahi de lâyığım buna.</p>

  <p class="normal">Bu halk, hikmet tefinin çalınmasıyla oynar durur; fakat senin perden vurulmadıkça bir perde, tutsun da oyuna, çalgıya girişsin, hiç ummam.</p>

  <p class="normal">Tefinin sesi gizli de şu halkın oynayışı aşikâr; kaşıdığım yer meydanda da kaşıyış gizli.</p>

  <p class="normal">Kıskançlığımdan susayım, çünkü senin zevkinle şekerler saçan bir bulut kesildim. Şekerden başka bir şey yağdırmıyorum.</p>

  <p class="normal">Sudayım, topraktayım, ateşler içindeyim, yellerle tozuyorum; şu dört unsur çevremde, fakat ben dördünden de değilim.</p>

  <p class="normal">Gâh Türk’üm, gâh Hintli. Gâh Rum ülkesindenim, gâh Zenci’yim; a benim canım, ikrarım da senden meydana geliyor, inkârım da.</p>

  <p class="normal">Şimdi bedenimle baş ağrıtmıyorum, sûrette ayrıyım amma burda olduğum halde gönlümün Tebriz’i de Tanrı Şems’iyledir, canımın Tebriz’i de.</p>

  <h3 class="h2baslik" id="calibre_toc_493">XCI</h3>

  <p class="normal">Bütün halkın başını yarmış da sonra tutmuş, hastayım, başım ağrıyor diye başını çatmış. Feleğin hırkasını bile çekip almış da sonra tutmuş, çıplağım, giyecek bir elbisem bile yok demeye kalkışmış.</p>

  <p class="normal">Vay o taş yüreğinden, eyvah o çeşitli nazlarından, işvelerinden; fakat taş gibi olan o değil, asıl benim ki bu fitneyi durmadan uyandırıyorum, âlemi birbirine katıyorum.</p>

  <p class="normal">Kan deryasının ta dibindeyim, kan içe içe sarhoş olmuşum; fakat öyle de hoşum, öyle de neşeliyim ki sanki kan içinde değilim de üzüm şırasına gark olmuşum.</p>

  <p class="normal">* A aşk, öylesine büyüksün, yücesin ki göklere bile sığmıyorsun, yalnız ne haldir bu, şu benim görünmeyen gönlüme nasıl sığmadasın?</p>

  <p class="normal">* Sıçradın, gönül evine girdin, kimsecikler gelmesin diye kapıyı da örttün, kilitledin; artık ben kandil konan yerim, sırça kandilim, yahut da nur mu nur kesilmişim, ışık mı ışık.</p>

  <p class="normal">Beden, gebe bir Zenci kadın, gönülse onun rahminde bir Rum dilberi; şu halde benim yarım misk, yarım kâfur.</p>

  <p class="normal">Gönlümü sen aldın da ben mahsustan başkalarında arıyorum; görmeden arayıp aktarıyorum amma şu gözü görmeyen körlerden değilim ben.</p>

  <p class="normal">A benim canım, şu sapsarı yüzüm günün birinde toprağa girerse, bir gün olur da ölür gidersem mezarımın başucundan sarı güller bitecektir.</p>

  <p class="normal">Süleyman da bir karıncanın derdini duymadı mı? Sen de nihayet bir Süleyman’sın, tut ki bir karıncayım ben.</p>

  <p class="normal">Ne diye ağlar, inlersin, balla dolu yüz kovanın var dedin; balarısıyla aynı hırkayı giyinmişim; hem petek yapmadayım, hem ağlayıp inlemede.</p>

  <p class="normal">Bu dertten ağlarım, inlerim amma bu onulmaz yarayı, bu iyileşmez illeti yüzlerce devlete de değişmem ben.</p>

  <p class="normal">Çeng gibi feryat ederim, çünkü gül bahçesinin bülbülüyüm ben. Yılan gibi kıvranıp dururum, çünkü definenin başucundayım ben.</p>

  <p class="normal">Ben diyorsun dedin, ululukla, benlikle eşsin; hayır, ben benlikten uzağım, ululuk yok bende; fakat bendeki benlik, senden geliyor, bu ululuk, senin ululuğundan vuruyor, senin ululuğundan geliyor bana.</p>

  <p class="normal">Ben çiğim, yanıp kavrulmuşum, gülüyorum, ağlıyorum; hem şaşırıp kalmışım, hem halkı hayretlere salmışım; vuslattayım, aynı zamanda ayrı düşmüşüm dosttan.</p>

  <h3 class="h2baslik" id="calibre_toc_494">XCII</h3>

  <p class="normal">İster anlayışı kıt bir adam olayım, ister eğri ağızlı bir adam, senin talebenim, o gülen dudaklarından bir gülüş öğrenmek istiyorum.</p>

  <p class="normal">Ey anlayış, duyuş kaynağı, talebe istemiyor musun yoksa? Bilmem ne düzene başvurayım da kendimi sana yamayayım, ayrılmayayım senden.</p>

  <p class="normal">Hiç olmazsa kapı aralığından şimşek gibi bir çak, bir yüzünü göreyim de o dehlizdeki ateşten yüzlerce mum uyandırayım, her tarafı ışıtayım.</p>

  <p class="normal">Bir an olur öşürcüyüm diye varımı yoğumu alırsın, bir an gelir kılavuzum diye önüme düşersin.</p>

  <p class="normal">* Gâh suç işlemeye sürersin beni, gâh pişmanlığa götürürsün; başımı, sonumu bük, çünkü ben hemzeli kelimedeki hemzeyim âdeta.</p>

  <p class="normal">Pazarda, çarşıda, tavadaki balığa benziyorum, tavada o yana, bu yana döne döne yanıp kavruluyorum.</p>

  <p class="normal">Tavada beni, o yana, bu yana çeviren sensin; gece karanlığında bile seninle olunca gündüzden daha aydınım ben.</p>

  <p class="normal">İşte güçte de, düşüncede de, hayalde de şu halden hale girişim yeter artık; bir an oluyor firuzeye dönüyorum, bir an geliyor kutluluk kesiliyorum.</p>

  <h3 class="h2baslik" id="calibre_toc_495">XCIII</h3>

  <p class="normal">Öylesine bir şeklim var ki kime benziyorum hocam? Bir an oluyor peri şekline giriyorum, bir an geliyor perileri çağırıyorum.</p>

  <p class="normal">İştiyak ateşi içinde hem toplu bir haldeyim, hem mumum, topluluğu aydınlatmadayım. Hem dumanım, hem ışık, hem topluyum, hem dağınık.</p>

  <p class="normal">Gönül rebâbının kulağından başka hiçbir şeyi öfkeyle çekip burmam; kutluluk çenginden başka hiçbir şeyi mızrapla incitmem.</p>

  <p class="normal">Şeker gibiyim, süt gibiyim; kendimi dövmedeyim, kendimi tutmadayım, tabiatım delirdi mi de zincirimi şakırdatır dururum.</p>

  <p class="normal">Hocam, ne biçim kuşum ben? Ne kekliğim, ne doğan. Ne güzelim, ne çirkin. Ne buyum ben, ne o.</p>

  <p class="normal">Ne pazar taciriyim, ne gül bahçesinin bülbülü. Hocam, sen bir ad tak bana da kendimi o adla çağırayım.</p>

  <p class="normal">Ne kulum, ne hür. Ne mumum, ne demir. Ne bir kimseye gönül verdim, ne de onların dilberiyim ben.</p>

  <p class="normal">İster şerde olayım, ister hayırda; hayrım, şerrim benden değil, başkasından. O, beni nereye çekerse oraya giderim, başka bir çarem yok.</p>

  <h3 class="h2baslik" id="calibre_toc_496">XCIV</h3>

  <p class="normal">Aşkta Süleyman kesilmişim, kuşların hemdemi olmuşum; hem peri aşkı var bende, hem periyi çağıran kişiyim ben.</p>

  <p class="normal">* Kim daha ziyade peri huyluysa hemen onu tutar, şişeye hapsederim; ona bir afsun okurum da işlek kılıcımı sallar, onu korkutur dururum.</p>

  <p class="normal">Bu işten dolayı da dehşete düşmüşüm, hem aklım başımda, hem kendimden geçmişim. Hem söz söylüyorum, hem susmadayım, hem susanların, susarak konuşanların taştahtasıyım ben.</p>

  <p class="normal">Feryat ki o Meryem şimdi bir başka renge girdi, bir başka hale büründü. Feryat şu halden ki feryat etmeyi de bilemiyorum artık.</p>

  <p class="normal">O renkten nasıl da renksiz bir hale geldim, o alna dökülen kıvrım kıvrım saçlar yüzünden salkıma döndüm; yarabbi, o mum yüzünden pervane gibi nasıl da darmadağın oldum gitti.</p>

  <p class="normal">Dedim ki a Ay, cansın sen, bugün bir başka güzelliğin var. Git dedi, bana insan gözüyle bakma.</p>

  <p class="normal">A hoca, adamsan ne diye kuruntulara düşer, üzülür durursun? Senin hırs ateşinden canım dumanlar içinde kalıyor.</p>

  <p class="normal">Ya deli divane bir âşık ol, yahut git yanımızdan. Perdeye varlığınla gelme de perdeyi örtmeyeyim yüzüne.</p>

  <p class="normal">Ben hem kanım, hem süt. Hem çocuğum, hem ihtiyar. Hem kulum, hem bey. Hem buyum, hem o.</p>

  <p class="normal">Hem şekerler damlatan Şems’im, hem Tebriz ülkesi. Hem sâkîyim, hem sarhoşum, hem meşhurum apaçık, hem gizliyim, gören yok beni.</p>

  <h3 class="h2baslik" id="calibre_toc_497">XCV</h3>

  <p class="normal">Gel, gel, meclise ayak bas da yeni baştan işrete koyulayım. Bana karşı acı davranma da şeker yükü kesileyim.</p>

  <p class="normal">A dilber, renksiz, şekilsiz aşkına battım gitti, şu küpten çek, çıkar beni de bir başka renge boyanayım.</p>

  <p class="normal">* Gönlüm, mim’in gözünden de dar, çünkü umuyorum, korku içindeyim. İkiye bölünmüş bir değirmiyim, Ay şeklindeyim çünkü.</p>

  <p class="normal">Ey can padişahının yüzünden yüzlerce piyadeye sultan kesilen, buyruk yürüten, ata bin a benim canım, bin de eyer örtünü ben taşıyayım.</p>

  <p class="normal">İnat yeli yüzünden, iyiye kötüye gam yiyordum, kendimdeydim fakat and olsun Tanrı’ya artık daha da beter sarılacağım sana.</p>

  <p class="normal">Senin sayende emniyetteyim, ey ay yüzlü, senin yüzünden eminliğe ulaşmışım; artık bu yandan da ya emniyete kavuşurum, yahut tehlikeli bir yola atılır giderim.</p>

  <p class="normal">Selvi benim yüzümden eğildi de gül bahçesi benden feyz aldı. İman da benden kaçtı gitti, korkuyorum, küfür yolunu tutacağım.</p>

  <p class="normal">Öylesine bir bakışa sahipsin ki oktan kalkan düzmektesin; artık sen ok atarsan nasıl siper kullanabilirim ben?</p>

  <p class="normal">Aşkımın altı da Tebrizli Tanrı Şems’i, üstü de; canımı onun aşkıyla altüst ettim gitti.</p>

  <h3 class="h2baslik" id="calibre_toc_498">XCVI</h3>

  <p class="normal">Varlık âleminde baş gösterme de yolunu yitirme; erlerin ovasında değil sen, ayakkabıların bile yok olur gider.</p>

  <p class="normal">Ateşlerle dolu âlemde yok olmaya, yokluğa kavuşmaya çalış; dikkat et de gör, varlık âleminde kakum bile postu için oklanır, öldürülür.</p>

  <p class="normal">(s. 80) Şu ateş göğünün altında uyanıklık halkasının başbuğusun amma sonucu ne baş kalır sende, ne kuyruk.</p>

  <p class="normal">Zahmete uğradıkça uğrar, derdi artar durur, sonucu mahvolur gider, bayrama erişir; bundan ötesi de bir davuldur, dövülür: Dum dum.</p>

  <p class="normal">* Halimdeki perişanlığı sözlerimden anla; a odun, o ateşe gir de “Sizden bir tek kişi bile yoktur ki oraya uğramasın” âyetini oku.</p>

  <p class="normal">Böyle bir ovada sofralarla dolu lokmadan başka ne biter? Şu yün tırnaklı merkep yücelere nasıl ağabilir?</p>

  <p class="normal">Akbaba gibi uçsa bile sonucu yeryüzü gene çeker onu; bilirim, her şey döner dolaşır, aslına gelir.</p>

  <p class="normal">İnsansan o gizli mücevhere yüz tut, çünkü o, küpe benzeyen bedende abıhayattır âdeta.</p>

  <p class="normal">Ey Tebrizli Tanrı Şems’i, biz kalk diyeceğin vakte dek kanadının altında coşup kaynayan bir yumurtanız sanki.</p>

  <h3 class="h2baslik" id="calibre_toc_499">XCVII</h3>

  <p class="normal">O sevgiliye âşık oldum olalı hem işten güçten kaldım, hem işte güçteyim. Başım dönmede, ayağımı diremişim de diremişim, tıpkı pergele benziyorum.</p>

  <p class="normal">Mirrîh gibi Ay’a da kızgınım, gökyüzüne de; altın külâhlı gökyüzünden bile sıkılıyorum, utanıyorum âdeta.</p>

  <p class="normal">Benim yakınımsan ey dost, bak da seyret, nasıl kendimden geçmişim ben; ne diye sırlar sorarsın bana? Zaten meşhur olmuşum, ortaya düşmüşüm ben.</p>

  <p class="normal">O arslan, âşıkın gönül kanından başka bir şey içmez; ben de yavrusuyum o arslanın, gönül arıyorum, kan içiyorum ben.</p>

  <p class="normal">* Hastayım, biliyorsun da Fâtiha okuyorsun; fakat a dostum, görmüyor musun ki zaten Fâtiha’dan hastayım ben.</p>

  <p class="normal">* Gerçeği işaretle anlatan Hallâc’ı halk darağacına çekti; Hallâc sağ olsaydı sırlarımın azametinden o kurardı darağacımı benim.</p>

  <p class="normal">Hocam, istersen sen ikrar etme; zaten ben sana söylemiyorum ki; ben ölü yıkamıyorum, kaya kaşımıyorum ki.</p>

  <p class="normal">Ey âlemin kul köle kesildiği Tebrizli Tanrı Şems’ini inkâr eden kişi, senin gibi körün ikrarından zaten bezmişim, usanmışım ben.</p>

  <h3 class="h2baslik" id="calibre_toc_500">XCVIII</h3>

  <p class="normal">Ne gönlüm var, ne elim; ayağım da aşkınla bağlandı gitti; halbuki nice bağlar kopardım, nice kayıtlardan kurtuldum; yavaş a güleç dilberim; yavaş davran, sarhoşum ben.</p>

  <p class="normal">Hayranlık meclisinde, hani o bildiğin, tanıdığın padişahtan can gibi bir kadeh sunuldu bana; yavaş davran, sarhoşum ben.</p>

  <p class="normal">Canım benim, bir ancağız beri gel, bundan fazla incitme beni a güleç dilberim; yavaş davran, sarhoşum ben.</p>

  <p class="normal">Ey sevgilinin sâkîsi, vazgeç şu ağırcanlılardan, bırak şu sakil rûhluları, keşişlerden hırsızlamaca sun bana yavaşça, sun ki sarhoşum ben.</p>

  <p class="normal">Rintsin, hovardalık, kayıtsızlık dininde benim gibi sen de ortaya düşmüşsün; ne diye perde ardında duruyor, ne diye kendini gizlemeye çalışıyorsun, gel yavaşça, çık perdeden, sarhoşum ben.</p>

  <p class="normal">A şarap, senden daha beter bir hale geldim, senden daha fazla benim şarap, senden daha fazla coşup köpürüyorum, yavaş davran, sarhoşum ben.</p>

  <p class="normal">Coşup köpüren şarapla aynı cinstenim, hırkalarını satanlardanım, ne diye sevgiliden gizleneyim, örtüneyim; yavaş davran, sarhoşum ben.</p>

  <p class="normal">Kendimden geçtim de senin aşkını seçtim; sonra da gördüm ki tamamıyla yok olmuş gitmişim; artık sen de yavaş davran, çünkü sarhoşum ben.</p>

  <p class="normal">* Her ne kadar âlemi aldatıyorum, keşiş kılığına girmişim amma İdris’in gönlündeki nurum; yavaş davran, çünkü sarhoşum ben.</p>

  <p class="normal">Mezhep kaydından kurtulanların mezhebinde bildiklerin yabancılığı, bilmezlikten gelişi bile değersizdir; bir yeldir onlara bu bile; yavaş davran, çünkü sarhoşum ben.</p>

  <p class="normal">A yüzlerce fitneler koparan, düzenler düzen, vakit geçti, sarhoşlar sızdı; sen şu gençleri de al, götür, sözlerimi de rehin al da şarap sun; fakat yavaş davran, çünkü sarhoşum ben.</p>

  <h3 class="h2baslik" id="calibre_toc_501">XCIX</h3>

  <p class="normal">O Rüstem’in meclisine kavga etmeye, gürültü çıkarmaya geldim de geçtim oturdum; yüzlerce kadeh kırdım, yavaş gel, çünkü sarhoşum ben.</p>

  <p class="normal">Ey saçma sapan söylenip duran, hem dümbelek çalan, hem gülen, hem eşek olan, hem eşeğe kul köle kesilen yavaş gel, çünkü sarhoşum ben.</p>

  <p class="normal">A lök gibi çöküp kalan akıllı, a yüzü demircinin yüzü gibi kapkara kesilmiş kişi, gel de dilberimi gör, onu seyret; amma yavaş gel, çünkü sarhoşum ben.</p>

  <p class="normal">Âdeta tahtadan bir adamcağızsın sen, biraz daha yaklaşsan, biraz daha ileriye gelsen de canlansan yüzlerce kan Dicle’si görürsün; fakat yavaş gel, çünkü sarhoşum ben.</p>

  <p class="normal">Tembellik etme ey sâkî, hepsini içmedik, şarabımız var daha; doldur o arı duru şarabı, sun bize, yalnız yavaş gel, çünkü sarhoşum ben.</p>

  <p class="normal">Gama, gussaya batanlar bu yolda aklı az olanlardır, onlar pek soğuk kişilerdir, pek saçma adamlardır; yavaş gel, çünkü sarhoşum ben.</p>

  <p class="normal">Her şeyden hür Tanrı Şems’i, Tebriz, arı duru şarap… Artık mahşere kadar yıkılmış kalmışım ben; yavaş gel, çünkü sarhoşum ben.</p>

  <h3 class="h2baslik" id="calibre_toc_502">C</h3>

  <p class="normal">Aynada yüzünü görünce söze başlarım; fakat ayna soluk istemez, söz istemez, buğulanır; vay benim sözlerime vay.</p>

  <p class="normal">Seni suda görürüm, suya el atarım; fakat su da bulanır, işim gücüm de.</p>

  <p class="normal">Ey dost, aramıza ey dost sözü bile sığmıyor. A sevgili demeye kalkışsam, a sevgili bile diyemiyorum işte.</p>

  <p class="normal">Ah bile ne yandan geldiyse o yana geçip gidiyor; ağzımın yolunu kapadım, feryat bile edemiyorum artık.</p>

  <p class="normal">Feryat etsem bile, ah etsem bile o Ay’ın bulutlar arasına girişindendir bu feryat, onu göremediğimdendir bu ah; a benim Ay’ın on dördü dilberim. Ay’a bakmak elbette daha hoş.</p>

  <h3 class="h2baslik" id="calibre_toc_503">CI</h3>

  <p class="normal">Bir ay yüzlü dilbere, senin yüzünden yüz çeşit zevke, neşeye dalmışım dedim; benim ondan başka daha yüz çeşit şaşılacak şeylerim var dedi.</p>

  <p class="normal">Şu oyunda dedim, sarılacak bir sebep göster, üst olacak bir vesile bul. Dedi ki: Ben sebeplerin dışında girdim bu oyuna.</p>

  <p class="normal">Her topluluk, bir kavme yakındır, o kavmin soyundandır; benim de senin aşkının gamıyla yakınlığım var, o gamla soydaşım.</p>

  <p class="normal">A sevilen, beğenilen nur, gözümde karar et; dûr olma gözden çünkü nurun devleti sayesinde isteğin istediği şeye bile sahibim ben.</p>

  <p class="normal">Öyle bir kişiyim ki her ahım göklere yücelmede, gökleri alev alev yakıp yandırmada; bu kızgın, bu hırçın ateşi yalım yalım yanan aşktan elde etmişim.</p>

  <h3 class="h2baslik" id="calibre_toc_504">CII</h3>

  <p class="normal">Ey aşk, uykumu altüst etmişsin; uykum senin yüzünden ciğerimin kanlarına gark olmuş gitmiş.</p>

  <p class="normal">Hadiselere gebe olan şu gece vakti, şeker madenini arayıp aktarma, düşüncelere dalma yüzünden uykum, şeker gibi eridi gitti.</p>

  <p class="normal">Vuslatının lûtfuna eremedim de inceldim, onun yeniaya benzeyen kaşlarına döndüm; artık bu Ay devrinde geceye ulaşmama uykuya kavuşmama imkân yok.</p>

  <p class="normal">Bütün bu uyanık olmama rağmen gene de gece olunca sevdalara dalar da ey aşk, uykumu al, götür demeye koyulurum.</p>

  <p class="normal">Uyku beni görünce oturmaya kudreti kalmaz, kaçıp gider, benden kaçar da bir başkasını yakalar, onu bastırır.</p>

  <p class="normal">Melekûtî aşk, yücelik, temizlik sevgisi, beşerî gözlerimden uykuyu almış, götürmüştür de bu yüzden gücüm yettikçe dostları bırakmamışım, onları da uyutmamışımdır.</p>

  <p class="normal">Âşıksan, aşk dâvasında gerçeksen bana uy, benimle otur, çünkü seher çağlarına dek, sabahlara kadar uykum gelmiyor benim, uyumuyorum ben.</p>

  <h3 class="h2baslik" id="calibre_toc_505">CIII</h3>

  <p class="normal">Ressamım, her an bir güzel resmi yaparım, fakat seni gördüm mü bütün yaptığım resimleri huzurunda yırtar, bozarım.</p>

  <p class="normal">Yüzlerce resim yaparım, âdeta can veririm onlara, fakat senin güzelliğini görünce hepsini de ateşlere atar, yakarım.</p>

  <p class="normal">Sen ya sâkîsin, şarap sunmadasın, yahut ayıkların düşmanısın, yahut da her yaptığım, her düzüp koştuğum evi yıkıp dağıtan birisin.</p>

  <p class="normal">Can dökülüp saçıldı, sana doğru akıp gitti, sana karıştı, seninle birleşti; canda senin kokun var, onun için hele bir şu canı hoş tutayım, sevip okşayayım.</p>

  <p class="normal">Benden coşup akan kan sana, senin toprağına, seninle aynı renktenim, aşkınla ortağım diyor.</p>

  <p class="normal">Şu balçık evde sen olmadıkça gönül harap bir halde kalakalmış; sevgili, ya eve gel, yahut da evi kökünden yıkayım gitsin.</p>

  <h3 class="h2baslik" id="calibre_toc_506">CIV</h3>

  <p class="normal">Şu suçumdan asla tövbe etmem; hattâ bu işten, bu olaydan tövbe edenden de uzağım ben.</p>

  <p class="normal">A benim canım, Mecnun Leylâ’nın aşkından tövbe etmedi, halbuki bende, benim sırlarımda yüzlerce Leylâ’nın, yüzlerce Mecnun’un aşkı var.</p>

  <p class="normal">Nasıl başsız-ayaksız, önsüz-sonsuz bir aşk bu ki âşıkım, maşûkum; hem ağlayıp inliyorum, hastayım, hem de hastanın derdine dermanım.</p>

  <p class="normal">* Uçup kaçan düşünce bu yanıp yakılmış âşıktan kaçtı gitti; çünkü ben gâh daracık bir kafesim, gâh Ca’fer-i Tayyar.</p>

  <h3 class="h2baslik" id="calibre_toc_507">CV</h3>

  <p class="normal">Can hekimine gittim de nabzımı ele al dedim, bir muayene et beni; hem gönlüm bende değil, hem hastayım, hem âşıkım, hem sarhoş.</p>

  <p class="normal">Yüz çeşit derdim, illetim var, keşke bir olsaydı; bütün bu illetlerle beraber bir de tutmuşum, işin ötesini araştırmaya kalkışmışım.</p>

  <p class="normal">Bana, sen ölmedin mi dedi; evet dedim, ölmüştüm amma kokunu aldım da mezarımdan sıçrayıp kalktım.</p>

  <p class="normal">O rûhanî güzelliğe sahip güzel, o Tanrı doğusuna mensup dilber, o yüzüne, güzelliğine dalıp da ellerimi kesip doğradığım Yusuf-ı Ken’an.</p>

  <p class="normal">Güzel güzel yanıma geldi, elini gönlüme koydu da ne eldensin, ne haldesin dedi. Dedim ki: Bu eldenim, halim de meydanda.</p>

  <p class="normal">Çekişmeye, kavga etmeye kalkışınca tuttu, bir kadeh şarap sundu bana, sapsarı yüzüm yalımlandı, alev alev yanmaya başladı da çekişten, kavgadan vazgeçtim.</p>

  <p class="normal">(s. 81) Derken elbisemden soyundum, sarhoşçasına, deli divane oldum, o sarhoşların halkasına girdim, sağ yana oturdum, kuruldum.</p>

  <p class="normal">Yüzlerce kat libaslar giyindim, yüzlerce çeşit coşkunluklarda bulundum. Yüzlerce kâse döktüm, yüzlerce kâse kırdım.</p>

  <p class="normal">* O kavim, altından yapılmış buzağıya tapmıştı, ben aşka tapmazsam yünden, yapağıdan yapılmış yalancı buzağı olayım.</p>

  <p class="normal">O rûhanî padişah gene beni çağırmada, bir doğanım ben, beni padişahçasına yücelere çekmede.</p>

  <p class="normal">* Ayağımı sen bağlamışsın sevgilim, senin sarhoşunum sevgilim; ister ok olayım, ister yay yüzüğü, senin elindeyim sevgilim.</p>

  <p class="normal">Fırlar, yücelirsem senin yüzünden fırlar, yücelirim. Sarhoşsam senin sarhoşunum. Alçalırsam senin yüzünden alçalmışımdır, varsam senin yüzünden var olmuşumdur.</p>

  <p class="normal">Beni sarhoş ettin de döndürüp oynatmaya koyuldun; mademki küpün ağzını kapadın, ben de ağzımı yumdum işte.</p>

  <h3 class="h2baslik" id="calibre_toc_508">CVI</h3>

  <p class="normal">Ey gamından sarhoş olduğum, sarhoşum, evet, kadeh kırdım; dün ettiğim ahitlerin hepsini bozdum, sarhoşlukla hepsinden de kurtuldum.</p>

  <p class="normal">Sevgili, düşünceleri, düşüncelere dalmayı kadehle vur, kır; çünkü bugün o şarabı sunan sâkîye avlandım ben.</p>

  <p class="normal">Benden hamlık gitti, onu damdan aşağıya attım; onun görüşüp konuşması bir tuzaktı, tutuldum gitti, artık tuzakla ne işim var?</p>

  <p class="normal">Elimden bir yılandır, sıçrayıp süzüldü, dağa yürüdü, mağaraya girdi; işsizlikten güçsüzlükten kurtulduk, yüzlerce defa şükretmeye daldık, benim şiarım oldu bu şükür.</p>

  <p class="normal">İnsan kılığında kara akrep çoktur, fakat bizden kaybolup gitti bu akreplik, bu yüzden şükrediyorum ben.</p>

  <h3 class="h2baslik" id="calibre_toc_509">CVII</h3>

  <p class="normal">Hocam, esenlik sana, ben sefere gitmeye niyetlendim; gökyüzü damından gizlice bir geçit, bir yol buldum.</p>

  <p class="normal">Can, ta madenine, aslına kadar gitmeyi kurdu; bakış kudretini bana bağışlayan yerde gözüm.</p>

  <p class="normal">İşte şimdicek sel, meylettiğim yere sürüp götürüyor beni; o denizin ayrılığıyla ciğerim ne de yanmıştı, ne de kavrulmuştu.</p>

  <p class="normal">Türk’çesine hakanın tapısına kadar oynaya oynaya at süreceğim, çünkü otağ kadar geniş, büyük, yüzlerce kemer verdi bana.</p>

  <p class="normal">Gölge gibi yok oldum, güneşin ışığında yokluğa erdim de o yüzden Ay gibi daima onun ardında gezip dolaşmadayım.</p>

  <p class="normal">La’l gibi onun hararetiyle, onun ışığıyla bambaşka bir parıltım var, bambaşka bir aşkım var.</p>

  <p class="normal">Kabuğum şöyle dursun özümü, içimi bile kırsa gene ben hem özüm, içim, hem terütazeyim; kamış gibi beni kırsa bile yüzlerce şekerler var bende.</p>

  <p class="normal">Selvi gibi, süsen gibi hem ayağım bağlı, hem hürüm; taş gibiyim, demir gibiyim, gönlümde kıvılcımlar var.</p>

  <p class="normal">A gönlümdeki dilber, edebim, ârım elden gidiyor; fakat senden elde edip bağrıma bastığım şey, yeter bana ebediyyen, yeter.</p>

  <p class="normal">A benim efendim, sabrım tükendi, çıkma gönlümden, uzaklaşma benden, beni uzaklaştırma kendinden; çünkü ayrılıktan zarar görüyorum<sup class="calibre2"><sup class="calibre2"><a href="../Text/divanson_split_648.html#footnote-200-2" id="footnote-200-2-backlink">[2]</a></sup></sup></p>

  <p class="normal">Ey aşk, geliyorum diye bağırdın, haber verdin, buyur, gel; senden çekinirsem artık kiminle düşer kalkarım, kiminle rahat, huzur bulurum?</p>

  <p class="normal">Ölsem de tabutun içine girsem gene gıdam senin sevgindir; görünüşte insanım, insan kılığındayım amma melek gıdasıyla gıdalanmadayım.</p>

  <p class="normal">Efendi, ne de kutlusun sen; sendeki güzellikler herkeste olsaydı, herkes dudaklarını öpebilseydi senin, herkes dudaklarından bahsedebilseydi… Geceleri seni anmadayım, senin hikâyelerini söyleyip durmadayım ben<sup class="calibre2"><sup class="calibre2"><a href="../Text/divanson_split_649.html#footnote-200-3" id="footnote-200-3-backlink">[3]</a></sup></sup></p>

  <p class="normal">Ey deniz huylu, cömert padişahlar padişahı, geri kalanını artık sen buyur, sen söyle; ben sedef gibi ağzımı yumdum, yâni içimde inci var demek istiyorum.</p>

  <h3 class="h2baslik" id="calibre_toc_510">CVIII</h3>

  <p class="normal">A sarhoş sâkî, al kadehi elimden, sarhoşum ben; artık şu anda ayıkların, aklı başında olanların halkasından çıktım, kurtuldum onlardan.</p>

  <p class="normal">Ayıklık, rintlikle zıt mıdır, zıttır; ister yukarda olayım, ister alçalayım, aşağılarda olayım, benimle aynı renge boyan hocam.</p>

  <p class="normal">Savaşa dair ne düşünürsen bil ki ben uzağım ondan; sevgiye dair ne düşünürsen oyum ben, ondan ibaretim.</p>

  <p class="normal">Senin aşkına tutulalı, senin sevdanı benimseyip kabul edeli seninle savaştan ayrıyım, tekim; seninle barışa eş oldum ben.</p>

  <p class="normal">Beni ıspanak say da istersen ekşi pişir, istersen tatlı; neyle pişersem pişeyim, piştim mi sana kavuştum, seninle birleştim demektir.</p>

  <p class="normal">Sazı öylece durup durmada; halbuki hiç de naz etmeyi bilmezdi o saz; bir yanlışlık varsa benden oldu mutlaka, çünkü ben sarhoş bir halde sıçrayıp meydana çıktım.</p>

  <p class="normal">Sen de sarhoşsun, ben de sarhoşum, senin sarhoşluğunla benim sarhoşluğum birbirine karışmış; zaten biz havaneliyle havan gibi hem ikiyiz, hem bir.</p>

  <h3 class="h2baslik" id="calibre_toc_511">CIX</h3>

  <p class="normal">Sâkî benim padişahımdı da o yüzden herkesten fazla içtim; sarhoşlukla başım dönmeye başladı, türlü işlere kalkıştım, yanlış, olmayacak hareketlere giriştim.</p>

  <p class="normal">O ayağımı bağlayan sâkî, gördü ki ben sarhoşum; elimi tuttu, sapsarı yüzümü öptü.</p>

  <p class="normal">Dedim ki: Sen padişahsın, cansın, yüzlerce cana bedelsin; zaten tuzlasın amma bir başka tuzluluk getirdim, zaten alımlısın amma bir başka alım vermedeyim sana.</p>

  <p class="normal">Arı duru şarap kadehinin yüzünden meclis gürültülerle, kavgalarla doldu; fakat ben kavgadan, gürültüden korkar mıyım hiç? Kavgayı, gürültüyü çıkaran benim.</p>

  <p class="normal">İster susuz olayım, ister mahmur, onsuz işret etmem; ister çift olayım, ister tek; onun bakışına eşim ben.</p>

  <p class="normal">Yaş bir dalım amma yel olmayınca nasıl oynarım? O selvinin gölgesiyim ben. Selvi olmayınca neyin çevresinde dönüp dolaşacağım?</p>

  <p class="normal">Bulut olsam bulutun gönlündeki nur o Ay’dır; ersem, bütün erlerin padişahıdır o padişah.</p>

  <p class="normal">O tatlı padişah gitmedeydi, lûtfet dedim, bir solukcağız otur ey her cüzümün sarhoşluğu, ey her derdimin dermanı.</p>

  <p class="normal">Hamel burcundaki Güneş de nedir ey hararetine son olmayan, ey kendisinde hem sıcaklığımın, hem soğukluğumun mahvolup gittiği sevgili.</p>

  <p class="normal">Senin kâsene düştüm, çünkü senin şarabını içtim ben. O tavlanın zarıyım, onun için mühre gibi senin tasına düştüm ben.</p>

  <p class="normal">O beni coşturup söyletmiyorsa sözü bırakayım, sükût edeyim; çünkü atlı odur, bense onun ayağının altında bir tozum ancak.</p>

  <h3 class="h2baslik" id="calibre_toc_512">CX</h3>

  <p class="normal">Sen uyumayacaksan otur, ben uyudum; sen kendi hikâyeni söyleyedur, ben hikâyemi söyledim, bitirdim.</p>

  <p class="normal">O hikâyeyi bitirdim artık, çünkü öylesine uykum var ki sarhoşlar gibi her yana sendeliyorum, yıkılıyorum.</p>

  <p class="normal">İster uyuyayım, ister uyanık olayım, o sevgiliye susuzum ben; onun hayalidir yoldaşım, eşim benim.</p>

  <p class="normal">Ayna gibi o yüze tâbiim; o yüzdendir ki onun sıfatlarını göstermedeyim, onun sıfatlarını gizlemedeyim.</p>

  <p class="normal">O gülünce ben de gülerim, o coşup köpürünce, açılıp saçılınca ben de coşar, köpürürüm, açılır saçılırım.</p>

  <p class="normal">Ötesini sen söyle, çünkü delip delip senin ipine dizdiğim mâna incileri, hep senin denizinden çıkan incilerdir.</p>

  <h3 class="h2baslik" id="calibre_toc_513">CXI</h3>

  <p class="normal">Kendimden geçmişim amma bundan da daha fazla geçmek isterim ki gözüne, işte diyeyim, sarhoş dediğin böyle olur, böylesine sarhoşluk isterim ben.</p>

  <p class="normal">O güzelim sevgilim boğazımı tuttu da ne istiyorsun dedi; işte dedim, bunu istiyorum.</p>

  <p class="normal">Ne taç isterim ben, ne taht isterim; tapında yeryüzüne düşüp kapanmayı isterim ancak.</p>

  <p class="normal">Seher yeline sırlarımı söylemek, onu kendime haldaş etmek isterim amma en ulu bir sırdaş olmalı bana, onunla dertleşmeliyim, bunu istiyorum asıl.</p>

  <p class="normal">* İhrama girilen yerin halkasına yapışmışım, haremdeyim, âfetlerden emin olmuşum; mührünü basasın diye sızmışım, erimişim, mum haline gelmişim, yüzüğündeki nakşı istemekteyim.</p>

  <p class="normal">* A benim canım, benim gönlümde bir başka Ay gizli, bunu iyiden iyiye biliyorum, bu yakıyn bilgisine mensubum, fakat onu apaçık görmek, ayne’l-yakıyne ermek istiyorum.</p>

  <h3 class="h2baslik" id="calibre_toc_514">CXII</h3>

  <p class="normal">Hırkamı rehin ettim, meyhanenin çırçıplak bir eriyim. Bütün pılımı pırtımı satıp yedim, meyhane konuğuyum ben.</p>

  <p class="normal">A güzel yüzlü çalgıcı, el çırpa çırpa söyle, oku, de ki: Sen münâcât erisin, ben meyhane rindi.</p>

  <p class="normal">Ey beden nakşına kapılıp bağlanmış kişi, sen beni görmek istiyorsun amma canı görmeye imkân yoktur ki; ben de meyhanenin canıyım.</p>

  <p class="normal">Ne yiyip içmeye, silip sömürmeye düşkünüm, ne yiyip içme derdindeyim; şu yemekten içmekten bezmişim ben, meyhane sofrasının başındayım ben.</p>

  <p class="normal">Ben padişahın hemdemiyim, gerçekten de Süleyman’ım ben; tamamıyla iman kesilmişim ben, meyhanenin imanıyım ben.</p>

  <p class="normal">Şu aşağılık yerde aşkınla çalıp çağırdım, sarhoşluğa düştüm; birisini gördüm de kimsin dedim; meyhane padişahıyım dedi.</p>

  <p class="normal">Nerde olursam olayım, onunla aynı kâseden içiyorum; hangi bucakta dönüp dolaşırsam mutlaka meyhanede dönüp dolaşmadayım.</p>

  <p class="normal">Dâvaya bürhan gerek, böyle bir dâvaya da bürhan göster dedin; istediğinden daha aydın bir bürhan sana; meyhanenin deliliyim, bürhanıyım ben.</p>

  <p class="normal">Altınım, gümüşüm gitti amma yasemin bedenli bir güzelin göğsüne dayandım, onun kucağındayım. Malım mülküm yok amma meyhanenin varı yoğu kesildim.</p>

  <p class="normal">Ey canıma can olan sâkî, yıkık gönlümün mumusun sen; yıkık gönlümü bir gör, gözet, meyhanede düşüp yıkılmışım ben.</p>

  <p class="normal">(s. 82) Seni bu yıkık yere şeytan düşürmüş dedin; fakat meyhanemin şeytanında bile melek güzelliği var.</p>

  <p class="normal">Sustuğum zaman meyhane küpüyüm, söz söylemeye koyuldum mu meyhane kapıcısıyım ben.</p>

  <h3 class="h2baslik" id="calibre_toc_515">CXIII</h3>

  <p class="normal">Canına and olsun, bugün de seninle hoşum, yarın da; burda da senin yüzünden şekerler saçıyorum, orda da.</p>

  <p class="normal">Gönül senin şarabını içmiş de evden çıkıp yollara düşmüş; bizde gönül yok, gönül seninle; fakat gene de hem bizimle, hem bizde değil.</p>

  <p class="normal">A gönül, bildiğin, tanıdığın o yere doğru akıp gitmedesin; dileğimiz, isteğimiz şu: Bâri bizden de oraya selâm götür de de ki:</p>

  <p class="normal">Biz zamanını bekliyoruz, gönülse daima seninle, senin yüzünü görüp durmada; hem huzura, rahata kavuşmuş, hem coşup köpürmede, kavgalara, gürültülere dalmada.</p>

  <p class="normal">Senin şarabından, senin rüzgârından şu gönül dalgaya döndü, coşunca da hoş, alçalınca da; yücelince, yükselince de güzel.</p>

  <p class="normal">Lûtfunun güzelim bulutu, canımızı da, gönlümüzü de hoş bir hale getirdi; toprağa da tesir etti, taşa da, kayaya da.</p>

  <p class="normal">Şu âlemden geçip gittikten sonra Âdemoğullarının sûretlerinden kurtularak seninle beraber canlara karışmak, canlarla birleşerek can halvetine dalmak, bir hoş âlem olacak.</p>

  <p class="normal">O sarhoş bakışlarından, o büyücüden, o büyücü huylunun yüzünden, bilen, bilmeyen her göz şaşırmış kalmış.</p>

  <p class="normal">Bilirsin ya, deli divaneyim ben, hiçbir şeyden utanmam, delilik, sevgi, damarımda, mayamda var; yaradılışım böyle benim.</p>

  <p class="normal">Ey onun ateşinden, suyundan bir nişane, bir eser arayan, iki gözümüzden akan yaşlara da bak, yüzümüzün, benzimizin sarılığını da seyret.</p>

  <p class="normal">Balçık âleminde de, canla gönül âleminde de aşk yüzünden hem eminlik var, hem de bu fitne, bu kavga gene aşk yüzünden.</p>

  <p class="normal">O alnına dökülen büklüm büklüm saçlar, o can zincirleri yüzünden hem inanmış Müslüman zünnâr bağlamıştır, hem Hıristiyan.</p>

  <h3 class="h2baslik" id="calibre_toc_516">CXIV</h3>

  <p class="normal">Kokusundan coşup köpürdüğüm, sarhoş olup kendimden geçtiğim o şarap yok mu? Ey sâkî, o şaraptan anla halimi, vallahi bu haldeyim işte.</p>

  <p class="normal">A benim sarhoş sâkîm, şu kırık dökük halimi seyret. A benim elimden kaçıp giden, o ele mensubum, bana ne yaptıysa o el yaptı, sen de anlayıver bunu.</p>

  <p class="normal">Tuzağın beni kırdı döktü, ben senin kadehini kırıp döktüm; sen de sarhoşsun, ben de sarhoşum; sen de kırdın geçirdin, ben de kırdım geçirdim.</p>

  <p class="normal">A sarhoşların canı, gönlü, sözümü tut, sözümü; açıl bana. Mahrem değilsin diyorsun, and olsun Allah’a, mahremim, mahrem.</p>

  <p class="normal">O yıllanmış şarabı doldur kadehe, gel otur kucağıma, otur, otur ki böyle bir anda uykuda bile olsam uyanır, sıçrar, kalkarım ben.</p>

  <p class="normal">Canın için, başın için ey dost, şimdi sun bize; aldatma, yarın doldururum, yarın sunarım demeye kalkışma.</p>

  <p class="normal">Senden ne diye el çekeyim? Vallahi de bırakmam seni, billahi de bırakmam; sonucu bıktım artık, vazgeçtim kavgadan gürültüden dedirtinceye dek savaşır dururum seninle.</p>

  <p class="normal">Şarabın yeliyle beni ateşlere salıp yakmanı isterim; kendi suyunla beni toprak gibi alçaltmanı, yerlere döşemeni dilerim.</p>

  <h3 class="h2baslik" id="calibre_toc_517">CXV</h3>

  <p class="normal">Adını söylemediğim dilbere canım feda olsun; onu aramadığım günüm varsa kararsın, geceye dönsün.</p>

  <p class="normal">Yarın o benim mahalleme çıkar gelir de ben gönül kaydında kalırsam, bütün şehirde rezil rüsvay olayım gitsin.</p>

  <p class="normal">Dedim ki: A ay yüzlü güzel, bâzı bâzı beni ara da dertle gönül kanına el atayım, o kanla yüzümü yıkayayım.</p>

  <p class="normal">Dedi ki: Geldim, aradım seni, fakat evde yoktun; yarabbi, böyle bir yalanı, hem de yüzüme karşı nasıl da söylüyor.</p>

  <p class="normal">Bir gün, and olsun Allah’a, gazel söyleye söyleye can vereceğim, çünkü nice zamandır zârı zârı ağlayıp duruyorum, kıla döndüm artık.</p>

  <h3 class="h2baslik" id="calibre_toc_518">CXVI</h3>

  <p class="normal">A beni konuk çağıran, yanıma gel a benim canıma can olan; şaşırmış kalmışım, ev nerde, bilmiyorum ben.</p>

  <p class="normal">A şehri de şaşkına döndüren, şehirliyi de, köylüyü de hayretlere salan; ev nerde, göster, tarif et, evi bilmiyorum ben.</p>

  <p class="normal">Kendisine can olduğun kişide akıl fikir, bilgi, anlama arama; beri gel, incitme onu, ben evin yolunu bilmiyorum zaten.</p>

  <p class="normal">Seni görüp coşanı, köpüreni mazur gör, evden uzaklaştırma; evi bilmiyorum ben.</p>

  <p class="normal">Âşıkım ben, iştiyaklar içindeyim ben, her yanda tanınmışım, şöhret kazanmışım ben; beni evde tek bırakma, evi bilmiyorum ben.</p>

  <p class="normal">Ey çalıp çağıranların safına baş olan çalgıcı, vur, vur elinle tefe, vur gönlümün yolunu; zaten evin yolunu kaybettim, evi bilmiyorum ben.</p>

  <p class="normal">Ey Tebrizli Tanrı Şems’im benim, senden başkasıyla uzlaşıp birleşemem, düşerim kalkarım, evi bilmiyorum ben.</p>

  <h3 class="h2baslik" id="calibre_toc_519">— N —<br class="chapter"/>
  CXVII</h3>

  <p class="normal">Beni arayacağın zaman nerde aramalısın, biliyor musun? O gözün, o fitnelere gebe nerkisin çevresinde.</p>

  <p class="normal">Güzelliği gönüle vurur da hayali belirir, parlarsa gönül coşar da, bendini yıkar, taşar, onu zapt etmenin imkânı kalmaz artık.</p>

  <p class="normal">Sevdalarla dolu gönül çocuğu, kavgaya gürültüye girişir, meme emme çağı geçiverir de kalkıp koşmaya başlar.</p>

  <p class="normal">Gönül bu tez canlılığı onun aşk ateşinden öğrendi; göğüsten uçup gitmeyi; hemencecik sıçrayıp kaçmayı ondan belledi.</p>

  <h3 class="h2baslik" id="calibre_toc_520">CXVIII</h3>

  <p class="normal">Yürü, bil ki âşıkların mezhebi, âşıkların yolu yordamı başkalarının yolunun yordamının, başkalarının gidişinin tam aksidir; çünkü onların gösterişi, yalanı bile doğruluktan, lûtuftan, ihsandan iyidir.</p>

  <p class="normal">Âşık için olmayacak şey yoktur, onun suçu bile sevaptır, zulmü bile adalettir, bühtan edişi bile lûtuftur, keremdir.</p>

  <p class="normal">Âşıkın sertliği yumuşaklıktır, âteşkedesi Kâbe’dir; güzelin sançıp batırdığı diken bile gülden, reyhandan hoştur.</p>

  <p class="normal">Güzel yüzünü ekşitti mi bu hal, şeker çiğnemeden de tatlı gelir insana; sıkıldı, usandı mı sanki insanı öpüyormuş, kucaklıyormuş gibidir.</p>

  <p class="normal">Vallahi usandım senden derse bu söz, Hızır’ın ebedî yaşayış kaynağından coşan abıhayatıdır sana.</p>

  <p class="normal">Hayır, olmaz, dedi mi bu sözünde binlerce evet, olur sözü gizlidir; yabancı davranışı bile kendisinden geçmişlerin mezhebince bildik davranıştır.</p>

  <p class="normal">Küfrü baştan başa iman olmuştur, taşı tamamıyla mercan kesilmiştir; nekesliği tümden lûtuftur, ihsandır, suçu günahı yarlıgamadır, bağışlayıştır.</p>

  <p class="normal">Beni kınar da eğri bir yol tutmuşsun dersen ne yapayım, ben can verdim de onun kaşının tuttuğu yolu aldım, o yola yollandım.</p>

  <p class="normal">Bu yoldan sarhoş olduysam işte sustum, yumdum dudağımı; sen apaydın gönlü al ele, ötesini bırak, ne varsa at gitsin.</p>

  <p class="normal">Ey Tebrizli Tanrı Şems’i, nasıl da şekerler yağdırmadasın yarabbi, benim dilimden yüzlerce gerçek söz söylemede, yüzlerce kesin delil getirmedesin.</p>

  <h3 class="h2baslik" id="calibre_toc_521">CXIX</h3>

  <p class="normal">Ey yüzlerce sevda yaratan sâkî, bu çeşit düzenler yapadur. Ey dost, bu şiven, bu edan güzel mi güzel, hep böyle ol, devam et işveye.</p>

  <p class="normal">Güzellere buyruk yürütmedesin; kaşını bir kaldırdın mı şu kul sana der ki: Onu da yap, bunu da; o da güzel, bu da.</p>

  <p class="normal">Müslümanların kanıyla keşişlerin kadehini doldur, kâfir saçlarınla dini yık, yak.</p>

  <p class="normal">Amana ermiş başı dinç kişiyi, git a hıyanet diye sür yanından; o yol kesen kıskançlığınla Rûhü’l-Emin’in bile kes yolunu.</p>

  <p class="normal">Heybetinden Arş’a bile sığmayan o hükmü zamanenin sırtına yükle, yeryüzüne yay.</p>

  <p class="normal">* Candan mahrum olana İsa nefesinle üfür, can ver; altını olmayana iksirini bağışla, altınlara sahip et onu.</p>

  <p class="normal">Ey Tebrizli Tanrı Şems’i, devran yürüdükçe hüküm senindir, devir senin; evet, öyle hükmededur.</p>

  <h3 class="h2baslik" id="calibre_toc_522">CXX</h3>

  <p class="normal">Ey gönül, seni anlatmaya dilim dönmüyor benim; o harfler yetmiyor anlatışıma benim.</p>

  <p class="normal">O çalgıcı, çalgıya benim vuruşlarımla vurmada, gönlümce çalmada ya; dilimin yerine bütün varlığım onun perdesinde dönüp duruyor, gönlümün halini o vuruşla anlatıyor.</p>

  <p class="normal">O sâkînin yüzünden kadeh de sarhoş, şarap da. Benim canıma, benim cihanıma can da hayran, cihan da.</p>

  <p class="normal">Gayb âleminden bir lâ’l, şu dünya mağarasına geldi, fakat o da benim madenimin yüceliğini gördü de şaşırdı kaldı.</p>

  <p class="normal">Bizi kıldan kıla, inceden inceye ararsan bile nerden bulacaksın? Mekânımız onun saçları çünkü.</p>

  <p class="normal">Dün gece can, o ay yüzlüye diyordu ki: Gönlümü yaraladın, incittin a katı yaylım benim, şu kanlara bulanmış temrene bir bak da gör.</p>

  <p class="normal">O da, arslandan başka bir av lâyık mı bana; Bedahşan lâ’linden başka kim buldu benim nişanemi demişti.</p>

  <p class="normal">Ey benim hırkama yapışıp çeken, şu yüzlerce parçadan meydana gelmiş hırkadan başka malım mülküm ne gezer? Başka kumaşların nerde?</p>

  <p class="normal">Tebrizli Tanrı Şems’i, zamandan da üstün, mekândan da; onun yüzünden devranım her devirden daha yüce, daha hoş.</p>
</body>
</html>
