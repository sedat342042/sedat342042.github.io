<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_50">Beşinci Ciltteki Şiirler Hakkında Birkaç Söz</h2>

  <p class="normal">Eflâkî Ahmed Dede, Menâkib-ül Ârifîn’de, Dîvân-i Kebîr tercememizin bu cildine giren Bahr-i Sarî’ Matviyy-i Mavkuf’un “Y” kafiyesindeki XC. şiir hakkında diyor ki:</p>

  <p class="normal">“İstanbul’da bilgin bir keşiş, Mevlânâ’nın bilgisini, hilmini duymuş, ona âşık olmuştu. Mevlânâ’yı görmek için Konya’ya geldi. Keşişler, onu karşıladılar. Mevlânâ’yı görmeye giderken yolda ona rastladı, hemen secde etti; Mevlânâ da secde ederek ağırladı onu. Keşiş secdeden baş kaldırınca baktı, gördü ki Mevlânâ hâlâ secdede. Sonunda rahip, bu gönül alçaklığına karşı feryat edince Mevlânâ, ‘Ne mutlu o kişiye ki Tanrı onu malla, güzellikle, yücelikle, güçle kuvvetle rızıklandırdı da o kişi, malında cömertlikte bulundu, güzelliğiyle övünmedi, yüceliği olduğu halde gönül alçaklığını huy edindi, gücü kuvveti olduğu halde adalet ıssı oldu sözü, padişahımızın (Hz. Muhammed) buyruğu… Biz Tanrı kullarıyız, nasıl gönül alçaklığında bulunmayalım? Onu da yapmazsak neye yararız? Ona kulluk etmek, padişahlıktan yeğdir; ben ondan hayırlıyım sözü, Şeytan’ın sözüdür.’ buyurdu. Keşişle adamları imana geldiler, Mevlânâ’ya teslim oldular, hırka giydiler. Mevlânâ, medreseye dönünce bu gazeli okudu.” (İst. Üniv. Farsça yaz. 1231, 69 a-b, Tahsin Yazıcı terc. I, s. 543).</p>

  <p class="normal">Bahr-i Hafîf Müseddes’te, “D” kafiyesindeki XXIII. gazel, Şam’da bulunan Şems’e üçüncü mektubudur (135 a, II, 144-146).</p>

  <p class="normal">“M” kafiyesindeki LXXI. gazel de gene Şems’e gönderilen dördüncü mektuptur (135 a, II, s. 145-146).</p>

  <p class="normal">“L” kafiyesindeki LV. şiir, Şems’e gönderilen ilk mektuptur (134 b. 135 a, II, s. 143-144).</p>

  <p class="normal">“K” kafiyesindeki LIV. gazel, Şems’e gönderilen ikinci mektuptur (135 a, II, s. 144).</p>

  <p class="normal">“R” kafiyesindeki LXXXIX. gazeli bir hadisin şerhinden sonra inşâd ediyor (54 b, I, s. 308).</p>

  <p class="normal">Bahr-i Hezec Ahrab Müseddes’teki CCVI. gazeli ölümünden önceki sürekli depremler sırasında söylüyor (Sipeh-sâlâr terc. Ahmed Avni: Menâkib-i Hazret-i Mevlânâ Celâleddin-i Rûmî, İst. 1331, s. 109).</p>

  <p class="normal">Bahr-i Hezec Sâlim’de, “D” kafiyesindeki XXXI. gazelin bir beytini son hastalığında okuduğunu Kira Hatun rivayet ediyor (110 a, c. II, s. 7, tercememiz, beyit 5384).</p>

  <p class="normal">XXXIII. gazeli Emîr Âlim Çelebi’nin doğumu dolayısıyla söylüyor. Eflâkî bunu Şerefeddin Osmân-ı Gûyende’den rivayet etmekte (93 a, I, s. 529).</p>

  <p class="normal">XXV. şiir olan “Tercî-i Bend”i, bir bahar günü Meram’da okuyor (155 b, II, s. 254).</p>

  <p class="normal">LXXIII. gazeli son hastalığında Şeyh Sadreddin’e hitaben okuyor. Eflâkî, bunu Çelebi Husâmeddin rivayetiyle kaydetmede (110 a, II, s. 5).</p>

  <p class="normal">LXXXI. gazel, Moğolların Konya ovasına gelmeleri dolayısıyla söyleniyor. Baycu, büyük bir Moğol ordusuyla Konya ovasına gelmiştir. Devlet adamları, devlet daireleri Kayseri’ye göçmüştür. Halkın bir kısmı şehri bırakıp gitmiştir, bir kısmı korku ve telâş içindedir. Böyle bir sırada Mevlânâ’ya başvururlar. Mevlânâ, bir gece evini barkını, çoluğunu çocuğunu bırakır, Moğol ordusunun bulunduğu yere yakın bir tepeye çıkar; sabaha dek bir aşağı bir yukarı gezinir. Gün ışıyınca şehre iner ve halka, korkmayın der, Moğollar şehre giremeyecek. Sonradan bir gün bunu anan ve Mevlânâ’ya, gerçekten de pek yürekliymişsiniz diyen birine karşı coşan Mevlânâ, padişahımız da ben insanların en yiğidiyim demedi mi buyurup bu şiiri okuyor (51 b, I, s. 287).</p>

  <p class="ortayazi">*</p>

  <p class="normal">Eflâkî’nin, Sipeh-sâlâr’ın bu rivayetlerinden sonra sözü, biz alalım:</p>

  <p class="normal">Bahr-i Sarî’ Matviyy-i Mavkuf’taki IV. gazel, uykusuz geçen bir gecenin intıbâlarını belirtmede. X. gazel de uykusuzluğu öven bir gazel; XIII. gazel de öyle.</p>

  <p class="normal">XVI. gazel, kendisine güvencini, inancını pek güzel bir tarzda gösteriyor.</p>

  <p class="normal">XVIII. gazel, varlık birliği inancını pek güzel, hem de öz bir şiir halinde sunmada.</p>

  <p class="normal">XXVI. gazel, bir olayı anlatmada; son beyte bakılırsa bu gazeli söylememiş de yazmış olacak.</p>

  <p class="normal">XXX. ve XXXI. gazellerin, Şems’in ölümünden sonra söylendiği apaçık anlaşılıyor.</p>

  <p class="normal">XXXVIII. gazel, Şems Konya’dayken söylenmiş. Şu halde hicrî 642 yılıyla 645 yılları arasında inşâd edilmiştir.</p>

  <p class="normal">XXXIX. gazelse Şems’in ilk gidişinden sonra, tekrar geleceği duyulunca, bu haber ulaşınca, yahut da Şems’in şahâdetinden sonra henüz Şems’ten umut kesmediği ilk zamanlarda söylenmiş olacak.</p>

  <p class="normal">XLVIII. gazel, bir bahar çağında söylenmiş. XLIX. gazel, bir yolculuk esnasında, ihtimal iki Şam seferinden birinde inşâd edilmiştir. L. şiirde, ikinci halife Ömer’in zamanında bir olay hikâye ediliyor.</p>

  <p class="normal">LVI. gazel, Şems’in ilk gidişinden, yahut şahâdetinden sonra inşâd edilen bir gazel olsa gerek.</p>

  <p class="normal">LVII. gazel, Şam’a ulaşınca söylenmiş olacak. LXIX. gazelde bir yolculuk havası esiyor. LXXII. gazel, Şems gelince söylenmişe benziyor.</p>

  <p class="normal">LXXXII. gazel, barışı öven bir gazel. O kargaşalık devrin verdiği ilhamla, özlü bir barış özlemiyle söylenmiş.</p>

  <p class="normal">XCV. gazelin Şems’e yahut Salâhaddin’e bir mersiye olduğu meydanda.</p>

  <p class="normal">XCVI. gazel, bir zengini kınamada, ona acı öğütler vermede.</p>

  <p class="normal">Bahr-i Hafîf Müseddes’te I. gazel, Şems’in gitmemesini dileyen bir gazel. V. gazel, Şems’ten haber beklediğini belirtmede, bir gece uykusuzluğunu tasvir etmede. VII. gazel, Şems’in gelişinden sonra söylenmiş olacak. VIII. gazel, Şems’ten ayrıldıktan sonra söylenmiş. XIII. gazel, iyilerin insanı iyileştireceğini bildiriyor, insana muhitin tepkisini inceliyor, birlikten sözler ediyor.</p>

  <p class="normal">XVIII. gazel, ölümü, gerçek erlerin, birbirlerinin uğruna can vermekten çekinmeyen insanların ölümünü anlatmada.</p>

  <p class="normal">XIX. gazel, Şems’le buluştuktan sonraki halini, pek canlı, pek güzel bir sûrette anlatmada. XX. gazel, sûfîlerin yüceliklerini, gönül zenginliklerini, hiçbir şeye aldırış etmeyişlerini terennüm ediyor. XXVII. gazel, Şems’i bekleyişini bildirmede, dünyadaki bekleyişleri, bu bekleyişlerin sonuçlarını incelemede.</p>

  <p class="normal">XXVIII. şiir, Salâhaddin mahlasını taşımakta; anlaşılıyor ki Şems’ten, Salâhaddin’i onun mazharı tanıdıktan sonra, yâni hicrî 657’den önce söylenmiştir.</p>

  <p class="normal">XXXI. şiir, kendi şiiri hakkında bir gazel. Şiirini mısır ekmeğine benzetiyor; tazeyken yenir amma diyor, bayatlaştı mı, bir işe yaramaz. Çoğu şiirini bir olay dolayısıyla söylediğinden, olay unutuldu mu, konu önemini kaybedeceği bakımından doğru olan bu hüküm, fikirlerinin tazeliği bakımından ancak bir gönül alçaklığını ifade eder. Zâti gene aynı şiirde eskiyi söylememek gerektiğini belirtmek sûretiyle yeniye bağlılığını bir kere daha bildiriyor.</p>

  <p class="normal">XXXIII. şiir, ayrılığın verdiği bir gönül ezintisini büyük bir kudretle bildirmede.</p>

  <p class="normal">XXXV. şiiri Salâhaddin mahlasıyla, Şems’ten sonra ve bir şeker bayramında söylemiş.</p>

  <p class="normal">XLV. gazel, semâ’a ait. LIII. şiirle Salâhaddin’i övüyor. LVI gazel, Şems’le ilk buluşmasından sonra söylenmiş; Şems’le buluştuğu zaman yaşlı olduğunu da bu gazelin dördüncü beytinde belirtiyor.</p>

  <p class="normal">LVII. gazel, Konyalıların, Moğollardan kaçışını belirtiyor ki, bu şiir herhalde hicrî 654 yılında söylenmiştir (1256).</p>

  <p class="normal">LXXIV. gazelin son beytinde, mezhep bağlarından kurtulmuş olmakla beraber gene de Âşûrâ gününün bir yas günü olduğunu hatırlatıyor.</p>

  <p class="normal">LXXXI. gazelde zamanını, zamanındakileri yermede; istediği, özlemini çektiği dünyayı anmada. LXXXIV. ve LXXXVI. şiirler de öyle. Zâti bu şiirler, bir şiirin çeşitli zaptından meydana gelen şiirler (notlara bakınız).</p>

  <p class="normal">XCIV. şiirin çok sevgili bir dosta mektup olarak yazıldığı apaçık belli. CIV. şiir, gene Salâhaddin mahlasını taşımakta.</p>

  <p class="normal">Bahr-i Hezec Ahrab Müseddes’te IV., IX. ve X. gazeller, Şemseddin’e birer övüş. Fakat IX. gazel, ilerden beri, Halvetiyye’den Rûşeniyye kolunu kuran Aydınlı Dede Ömer-i Rûşenî (ölm. 1487) ile onun halifesi olan ve bu koldan Gülşeniyye kolunu kuran Diyarıbekirli İbrahim-i Gülşenî’ye (ölm. 1533) işaret olduğuna, Mevlânâ’nın bu iki zatın geleceğini ta o zamandan müjdelediğine inanılmıştır. Hattâ bu inancı belirtmek isteyen ve gerçekten ayrılmamayı şiar edinmeleri gereken sûfîler, bu şiirin yedinci beytini bile değiştirmekten çekinmemişlerdir (bakınız; Abdülbâki Gölpınarlı: Mevlânâ Celâleddin, III. basım, 1959, s. 230-231 ve bu sahifelerin notları).</p>

  <p class="normal">XIII. gazelin ikinci beytinde Mesnevî’de anlatılan hırsız terzi hikâyesine dokunup geçer.</p>

  <p class="normal">XXV. gazel, Salâhaddin mahlasını taşımada ve bir ramazan dolayısıyla söylenmiş. XXX. gazel, kendine inancını, güvencini belirten, gerçekten de çok güzel bir gazel. Bu gazelde dünya görüşü ve mistik düşünce, realizm ve idealizm at başı beraber gidiyor.</p>

  <p class="normal">XLIV. gazel, ya Şems tekrar gelince, yahut Salâhaddin’i onun mazharı olarak tanıdıktan sonra söylenmiş bir gazel.</p>

  <p class="normal">LXV. gazel, Mevlânâ’nın dilediği insanlık dünyasının bir özlemi.</p>

  <p class="normal">LXXVII. gazel, sanki ölümünden sonrasını düşünerek söylediği bir gazel; bu bakımdan son zamanlarına ait olduğunda şüphe yok.</p>

  <p class="normal">LXXXVIII. üç beyitlik şiir, kendisine mülhit diyenlere karşı, pek insanca bir taşlama, “Öyle say, tut ki bütün köpeklerin de en aşağısıyız biz” diyor, sonra kendisini kınayana, “A canımın, gönlümün eşi dostu” diye hitap ederek o pırıl pırıl, o kin tutmaz insan gönlünün güzelliğini belirtiyor.</p>

  <p class="normal">LXXXIX. gazelde Mutlak Varlık’ın Muhammed’den, insan-ı kâmilden, her zamanın sahibi olan kutuptan zuhurunu pek güzel, pek pervasız anlatıyor; şerh edilmeye değer bir gazel.</p>

  <p class="normal">CI. gazelde ölümsüzlüğünü belirtmede. CVII. şiirde gene yenilik aşkı, ölümsüzlük özlemi söze geliyor. CX. gazelde ihtiyarlamadığını, ölmeyeceğini bildiriyor; herhalde bu gazeller de son zamanlarına ait.</p>

  <p class="normal">CXIX. şiir, Salâhaddin mahlasını taşımakta. CXXXI. gazelin son beytinde “Şimdi nedametle yazdığım şu satırları…” dediğine göre bu gazeli bizzat kendisi yazmıştır. CXXXII. gazel de ölümü hakkında… Herhalde bu da son şiirlerinden olacak.</p>

  <p class="normal">CXXXVI. gazelde, güzellikle de, alımla da övünülenin kendisi olduğunu, Tebrizli Şems’in bir bahaneden başka bir şey olmadığını, fakat halktan gizlenmek için o kerem sahibi bir padişah, bizse yoksullarız dediğini açıkça söyleyerek kendi öz yüceliğini, büyük bir coşkunlukla bildiriyor.</p>

  <p class="normal">CXL. gazelin beşinci beytinde “Kayserimiz Kayseri’de” diyor. Gazeldeki “Kayser, Kayseri” sözleri, hiç şüphe yok ki dîvân edebiyatının kelime oyunculuğu yüzünden beraber anılmada… Fakat gene biliyoruz ki Mevlânâ’nın babası Sultan-ül Ulemâ’nın halifesi ve babasından sonra Mevlânâ’nın şeyhi Seyyid Burhaneddin Muhakkık-ı Tirmizî, vefatından önce Kayseri’ye gitmiş, bir müddet orda kalmış, 1240-1241’de orda vefat etmiştir. Bu bakımdan beyitteki “Kayser”in, Seyyid Burhaneddin olduğu, “Kayser” lâkabının “Kayseri”de bulunması yüzünden verildiği de şüphesizdir. Şu halde Mevlânâ bu şiiri, Seyyid sağken ve Kayseri’deyken, yâni 1240-1241’den önce söylemiştir.</p>

  <p class="normal">CLVII. şiir, bahara bir övüş. CLXI. gazelde Şems’le buluşmadan önceki haliyle buluştuktan sonraki halini kıyaslıyor. CLXV. gazelin konusu peşin-veresiye. Her işi âhirete bırakan bir yobaza taşlama.</p>

  <p class="normal">CLXVI. gazel, Tebriz’e gitme kuruntusuyla ve şüphe yok ki Şems’in şahâdetine iyice inanmadan söylenmiş.</p>

  <p class="normal">CLXVII. gazel, Salâhaddin mahlasını taşıyor.</p>

  <p class="normal">CLXXXVI. gazel, gene bir baharın söylenmiş; ışıl ışıl tabiat sevgisi parlamada.</p>

  <p class="normal">CXCIX. gazelde Şems’in Kalenderiyye’den olduğuna dair pek açık işaretler var.</p>

  <p class="normal">CCVIII. şiirde, bilhassa bu tercîin son bendinde dünya düzenini, sorumluluğu o kadar güzel belirtiyor ki.</p>

  <p class="normal">CCXVI. gazel gene baharı övüyor. Bu gazelde karakıştan ejderhâ diye bahsedilmede.</p>

  <p class="normal">CCXIX. şiir olan murabbada, geldiği, sonra da gittiği söylenen “Mübâhî Kalender”in Şems olduğu, apaçık anlaşılıyor.</p>

  <p class="normal">CCXXIV. şiir olan ve gerçekten de gönül ezecek kadar güzel bir şiir bulunan tercî-i bendin birinci bendi, bend beytiyle on beyitken, ikinci ve üçüncü bendler, bend beytiyle on birer beyit. İrticâlen söylendiği besbelli.</p>

  <p class="normal">CCXXXI. gazel, ya Şems’ten bir mektup aldıktan sonra, yahut da bir mektup geleceği umuduyla söylenmiş.</p>

  <p class="normal">Bahr-i Hezec Sâlim’de X. gazeli bir berat gecesi söylemiştir.</p>

  <p class="normal">XI. gazel, çok, pek çok güzel bir bahar tasviri.</p>

  <p class="normal">XII. gazelin beşinci beytinde, “Canın ömür fermanını devlet elli kere, altmış kere okudu; onu düzdü, koştu; altmışıncıda ebedîdir diye tomara yazdı” diyor ve bu beyitten sonraki “Ulular ulusu Şemseddin’in canı öylesine yücedir ki yüceliği yüzünden, oturduğu kalktığı yeri ne Cebrâil bilir, ne vahiy” meâlindeki beyitte de Şemseddin’in adını anıyor. Böylece Mevlânâ, bir kere daha altmış üzerinde duruyor; ebedîliğe bu yaştan sonra kavuştuğunu bir kere daha anlatıyor.</p>

  <p class="normal">XX. gazel, pek fevkalâde bir şey; burcu burcu insanlık, insan aşkı kokuyor. XXI. gazel de öyle. XXIII. gazelde kendisine gereken âşıkı, insan ve insanlık âşıkını övüyor.</p>

  <p class="normal">XXV. gazel bir bahar tasviri. Ondan sonraki tercî de öyle ve pek güzel. Bu tercîin birinci, ikinci, üçüncü bendleri, bend beyitleriyle on ikişer beyit; dördüncü bendse on bir. Beşinci, altıncı ve yedinci bendler, gene on ikişer beyit. Eflâkî bu tercîin bir baharın, Meram’da söylediğini rivayet ediyor ki, bir bendin bir beyit eksik oluşu da bu çok güzel şiirin irticâlen söylendiğini gösteriyor.</p>

  <p class="normal">XXXIV. şiir Salâhaddin mahlasını taşımada, XXXV. şiir de öyle. XLII., XLVII. ve XLVIII. gazeller birer bahar tasviri.</p>

  <p class="normal">LV. gazelin sekizinci ve dokuzuncu beyitlerinde, “Gönül mahallesinde bir pîrden sordum o güzeli; pîr bana işaret etti de sırlar âleminde arayın dedi. Pîre, Allah için olsun dedim, söyle; sırlar âlemi sen değil misin? Evet dedi, incilerle dolu deniz benim; denizde arayın onu” denmekte. Bu beyitlerde de Şems’in hem olgunluğuna, hem ihtiyarlığına birer işaret olsa gerek.</p>

  <p class="normal">LX. gazelden Tebriz’e gitmeyi kurduğunu anlıyoruz.</p>

  <p class="normal">LXVIII. gazelde Kalenderlik övülüyor. Bu da, Şems’in bir Kalenderî olduğu hakkındaki kanaatimizi kuvvetlendiriyor (bakınız: Mevlânâ Celâleddin, III. basım, s. 59-66).</p>

  <p class="normal">LXX. gazelde gene altmış yaşında olduğundan bahis var. LXXXIV. gazel, kendisine inancını pek güzel anlatmada.</p>

  <p class="normal">XCV. gazelde Moğollardan bahis var; aynı şiirde, “Eşeğe binmemişim ki meydanda geri kalayım; bir köyde ekinci değilim ki köy ağasından kaçayım” beyti, zamanının sosyal düzensizliğini pek güzel belirtmede. Zâti bu gazel, rûhî istiğnasını anlatmakla beraber devrini de geleceğe sunan bir gazel.</p>

  <p class="normal">XCIX. gazelin on ikinci beytinden anlıyoruz ki, bu gazel Şems’in herhalde ilk gidişinin yılında söylenmiş; şu halde inşâd tarihi, hicrî 644’tür.</p>

  <p class="normal">CXXXIII. gazel, Salâhaddin mahlasını taşımada; bu da Şems’ten sonra Salâhaddin’in vefatından, yâni hicrî 657’den önceye aittir.</p>

  <p class="ortayazi">*</p>

  <p class="normal">Büyük insan, hattâ olgun insan Mevlânâ’nın, bu ciltteki şiirlerinden vardığımız sonuçları böylece ve kısaca belirttikten sonra, gene sözü o söz ustasına, o öz mürşidine bırakıyoruz.</p>

  <p class="normal">O, bu cilde şöyle başlıyor:</p>

  <p class="normal">“Daha yakın gel, daha yakın, a vefalı dost; benden, bizden geç de daha tez gel.”</p>

  <p class="normal">Ve devam ediyor…</p>

  <p class="sagnormal">abdülbâki gölpınarlı</p>
</body>
</html>
