<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h3 class="h2baslik" id="calibre_toc_950">CXLI</h3>

  <p class="normal">Mademki Mansûr’a sevgilisinin vuslatı yüz gösterdi; gönlünü temelinden darağacına vermesi yaraşır mı yaraşır.</p>

  <p class="normal">Elbisesinden külâha benzer bir şey kaptım; fakat o, aklımı da yaktı, yandırdı, başımı da, ayağımı da.</p>

  <p class="normal">Bahçesinin duvarı üstünden bir diken kırdım; o diken yüzünden gönülde nasıl bir heyecan var, nasıl bir dilek; tarif edemem.</p>

  <p class="normal">Bir seher çağı, şarabını içti de arslanlar avlar bir hale geldi şu gönül; artık köpeğe benzer ayrılığının yarasını çekmeye lâyıktır doğrusu.</p>

  <p class="normal">Gök tayı çok huysuzdur, çok sert görünür amma aşkının elinde, boynuna yular takılmış çakala döner.</p>

  <p class="normal">Nice gönüller, aşkından amana geldi amma o, onları sürüye sürüye çekti, götürdü, aman vermedi, insaf etmedi onlara.</p>

  <p class="normal">Soğuk bir günde, ırmakta bir post vardı, hem de ırmağın ta dibinde; adamın birine, dal dedim, dal ırmağa da al şunu.</p>

  <p class="normal">Tamaha düştü, o ayı postunu almaya geldi; fakat bu tamah onu ayıya giriftâr etti.</p>

  <p class="normal">Postu bırak da kurtul, git; onun eziyetine düştün, onunla savaşmaya koyuldun, ne de uzun kaldın dedim.</p>

  <p class="normal">Dedi ki: Yürü git, postun sevgisi, öylesine tesir etti bana ki onun zorlu pençesinden kurtulma ümidi bile kalmadı.</p>

  <p class="normal">Her an beni binlerce dalgaya düşürmede; âşıkı sımsıkı sıkıp duran pençesinden kurtulmaya imkân yok.</p>

  <p class="normal">Sus, hikâye yeter, bir işaret kâfi; akla uzun uzadıya, tomarlarca söz söylemeye ne hacet?</p>

  <h3 class="h2baslik" id="calibre_toc_951">CXLII</h3>

  <p class="normal">Gönül tandırında sesi çın çın çınlamada, müziğe başlayışı, yıkık dökük yüreğimi heyecandan hop hop oynatmada.</p>

  <p class="normal">Rebâbı kucağına aldı, külâhını başından çıkardı, yere koydu; baş oynatmasını görünce gönül elden gitti.</p>

  <p class="normal">Gönül, onun ibrişim tellerinden mekik gibi dönmede; öyle fır fır dönmede ki o ibrişim bükenin gözlerine hem görünmede, hem görünmemede.</p>

  <p class="normal">Şu erganunun iki üç telini biraz gevşek bırak; çünkü aklı halden hale sokan sesi pek tiz geliyor.</p>

  <p class="normal">Bil ki beden toza toprağa benzer, cansa onu tozutan yeldir; fakat canı bildiren, gene de toza benzeyen bedenin hareketidir.</p>

  <p class="normal">Can da bir toz sayılsa bu sefer o tozun içine bir başka can gelir, hem öylesine bir can ki sesinden zerre zerre bütün âlem raksa girer.</p>

  <p class="normal">Cihan bir tandır, orda renk renk ekmekler var; fakat ekmekçiyi gören, ne yapsın tandırı, neylesin ekmeği?</p>

  <p class="normal">Gönlün raksı, içten de değildir, dış âlemden de değil; canım feda olsun sana, nerde olursa olsun, nerden olursa olsun okşa onu, lûtfet ona.</p>

  <p class="normal">Bir gece lâtife yollu dedim ki: A gönül, Ay’a bak, Ay’da onun lûtuflar göstererek uçar gibi salınışına benzer bir şey görüyor musun?</p>

  <p class="normal">Güneş gizlenince onun yerine, geceleri kıvılcımlar saçan bir mumcağız korlar, değil mi?</p>

  <p class="normal">Gözlerini iki eliyle kapattı da dedi ki: Gönül, padişahın kıskançlığını da bilir, nazını da.</p>

  <h3 class="h2baslik" id="calibre_toc_952">CXLIII</h3>

  <p class="normal">Âşıka, onun sır âleminden bir sestir geldi; aşk diyordu bu ses, Tanrı’nın Burâk’ıdır; süredur onu.</p>

  <p class="normal">Tanrı kutlu etsin, topraktakilere ne biçim bir yel esti ki onun nazındaki ateşten bile su gibi lûtuflar coşup fışkırmada.</p>

  <p class="normal">Onun alıcı doğanına av olmak, doğanının pençesine düşmek için Ay’dan balığa dek her şey güvercin şekline girdi.</p>

  <p class="normal">Kuyumcumuzun aşkıyla, onun makasındaki lezzetle âşıkların beti benzi sarardı, basılmış altına döndü.</p>

  <p class="normal">Havayı, hevesi tozutan o havada gönül kuşu bizden ne gördü acaba, neden böyle uçup duruyor?</p>

  <p class="normal">Gönül kuşumuz, bâzı bâzı da uçmaktan kalır; kim bağlar onun yüce kanadını, kim makas getirir de keser o kanadı?</p>

  <p class="normal">Söyleme; kıskançlık her an elini dişleyip duruyor; sevgiliden utan, onun o işveli aşkından hayâ et diyor yâni.</p>

  <p class="normal">Kıskançlığından şikâyet ettim de gülerek dedi ki bana: Seni neyle bağlarsa bağlasın, çöz, at onu, kurtul gitsin.</p>

  <h3 class="h2baslik" id="calibre_toc_953">CXLIV</h3>

  <p class="normal">Başını kaldır da kalk, zevk safâ meclisine varalım; bedensiz can gibi bir an olsun zevkin, safânın kucağına kavuşalım, zevkle safâ ile koçuşalım.</p>

  <p class="normal">Ölümümden, ebedî zevke, ebedî ömre ulaşacağımı haber aldım; ne Tanrı’dır ki ölümü ebedî ömür peygamberi yapmış, onunla ebediliği müjdeliyor.</p>

  <p class="normal">Varlığımızın göbeğini ebedî işret adıyla kestiler; zevk safâ anasından bayram günü doğduk biz.</p>

  <p class="normal">Sor bize; zevk safâ nedir, şu zevki, şu safâyı terk etmek ne? Bu şekle bürünmüş zevk safâ, gerçek zevkin, gerçek safânın kapısının dış halkasıdır âdeta.</p>

  <p class="normal">Perdenin ardında zevk safâ canlarının şekilleri var ki onların gölgeleri vurmada, zevk safâ perdesindeki şekiller, o yüzden görünmede.</p>

  <p class="normal">Altına benzer varlığını zevke ver, safâya ver, gama verme; zevke safâya lâyık olmayan altının toprak başına.</p>

  <p class="normal">(s. 164) Dur, gök neden dönüp duruyor? Söyleyeyim sana: Onu zevk safâ yıldızının parıltısı döndürüyor da ondan.</p>

  <p class="normal">Dur, deniz, neden dalga dalga köpürüp coşuyor? Söyleyeyim sana: Onu zevk safâ incisinin ışığı oynatıyor da ondan.</p>

  <p class="normal">Dur, toprak neden huriler, gılmanlar doğurdu? Söyleyeyim sana: Ona zevk safâ amberinden kopup gelen rüzgâr, cennet kokuları verdi de ondan.</p>

  <p class="normal">Dur, yel neden esinti esinti gelip geçer gider? Söyleyeyim sana: Zevk safâ defterine yaprak yaprak, fakat tezce gelmeni ister de ondan.</p>

  <p class="normal">Dur, gece neden perdeler salıyor? Söyleyeyim sana: Düğün var, dernek var, bürün zevk safâ çarşafına der de ondan.</p>

  <p class="normal">Beşin de, dördün de, yedinin de sırrını söylerdim amma zevk safâ tavlasında bir iki oyunla yutuldum da söyleyemiyorum.</p>

  <h3 class="h2baslik" id="calibre_toc_954">CXLV</h3>

  <p class="normal">Hep beni övsün, beni sövsün, başkasını değil; her ikisi de, hem de hamı, olgunu, abıhayattır bana.</p>

  <p class="normal">Şarabının mahmurluğu mu daha hoş, sarhoşluğu mu? Canlarımız ebediyen kadehi olsun onun.</p>

  <p class="normal">Sitemiyle öylesine sarhoşum ki sitemiyle lûtfunu ayırt edemiyorum, artık bana ne insafını, adaletini sor, ne lûtfunu, ihsanını.</p>

  <p class="normal">Cefası, kaçıp giden canımı yemle, tuzakla tuttu da vefa kuşuna eş etti gitti.</p>

  <p class="normal">Canım gitmemek için çok bahaneler buldu amma baht, devlet, o bahtsızı adım adım çekti yanına.</p>

  <p class="normal">Onun derdini bilip tanıyan, zevk, neşe istemez; onun adını duyanın izinin tozu bile kalmaz.</p>

  <h3 class="h2baslik" id="calibre_toc_955">CXLVI</h3>

  <p class="normal">* Düşünce hüthütleri, izinin tozunu bulup haber getirince Süleyman’ın saltanatı benim olur; çünkü apaçık meydana çıkar o dilber, veresiye değil, peşin olarak görürüm onu.</p>

  <p class="normal">Periyle şeytan, onun yüce tahtını bilemez; çünkü tahtı bakıştır, dünyasıysa can gözüyle görüş.</p>

  <p class="normal">Can gözüyle görür, bütün kuşların dillerini bilir; fakat hiçbir kuş, vehmiyle yol bulamaz onun diline, hiçbir kuş onun dilini bilemez.</p>

  <p class="normal">Parasının damgası her kapıya vurulmuştur, ihsanı peşindir; fakat sen onu bugün elde edemezsin ki madeninden bir koku alasın.</p>

  <p class="normal">Onu görsen görsen rintlerin halkasında görebilirsin; çünkü aşk girer araya da onu tutar, o halkanın ortasına getiriverir.</p>

  <p class="normal">O yandan uçup gelen gönül, olsa olsa onun okudur; yoksa erlerden kimdir onun katı yayını çekebilen?</p>

  <p class="normal">Aşkının sâkîsi kime şarap sunduysa, kim o sâkînin elinden şarap içtiyse gene ona o şarabı sun, doldur kadehi, ver;</p>

  <p class="normal">Çünkü o şarapta hiç sarhoşluk belirtisi yoktur; bunun için sakın o sâkîyi hilebaz zannetme.<sup class="calibre2"><a href="../Text/divanson_split_597.html#footnote-300-35" id="footnote-300-35-backlink">[35]</a></sup></p>

  <p class="normal">Tebriz’in övündüğü Şems’ten şarap sunulmada; canla gönül, nasıl olur da her an kul köle olmaz ona?</p>

  <h3 class="h2baslik" id="calibre_toc_956">— A —<br class="chapter"/>
  CXLVII</h3>

  <p class="normal">Gel, gel ki sen semâ’ın canının canına cansın; semâ’ın soyuna sopuna, semâ’ topluluğuna binlerce aydın mumsun.</p>

  <p class="normal">Yüz binlerce yıldızın gönlü senin yüzünden aydındır; gel, semâ’ göğüne doğan aysın sen.</p>

  <p class="normal">Gel ki can da güzelim yüzüne hayrandır, cihan da; gel ki semâ’ âleminde şaşılacak bir güzelsin, görülmemiş bir yaraşıksın sen.</p>

  <p class="normal">Gel ki sensiz aşk pazarında peşin bir alışveriş yoktur; gel ki semâ’ madeni senin gibi bir altını görmemiştir.</p>

  <p class="normal">Gel ki iştiyak çekenler kapında oturakalmışlardır; semâ’ merdivenini daya aşağıya, in damdan.</p>

  <p class="normal">Gel ki aşk pazarının parlaklığı dudağından gelmede; şu semâ dükkânında da paralı bir güzel var.</p>

  <p class="normal">Anlam peşin paralarını Tebrizli Şems’ten getir; çünkü dudağının aşkıyla semâ’ın ağzı açık kalmıştır.</p>

  <h3 class="h2baslik" id="calibre_toc_957">CXLVIII</h3>

  <p class="normal">Gel, gel ki sen semâ’ın canının canına cansın; gel ki semâ’ bahçesinin yürüyen servisisin sen.</p>

  <p class="normal">Gel ki senin gibisi ne gelmiştir, ne gelir; gel ki semâ’ın gözleri senin gibisini ne görmüştür, ne görür.</p>

  <p class="normal">Gel ki güneş kaynağı bile gölgendedir senin; semâ’ göğünde binlerce Zühre’n var senin.</p>

  <p class="normal">Semâ’, açık, düzgün, yüzlerce dille sana şükretmededir; semâ’ın dilinden bir iki nükteceğiz söyleyeyim bâri.</p>

  <p class="normal">Semâ’a girdin mi iki dünyadan da dışarı çıkarsın; semâ’ın şu âlemi, iki âlemden de dışarıdır.</p>

  <p class="normal">Yedinci göğün damı yüce bir damdır amma, semâ’ merdiveni bu damı da aşar, geçer, bu damdan da yücedir.</p>

  <p class="normal">Ondan gayrı ne varsa ayağınızın altına alın, vurun ayağınızı, ezin; semâ’ sizin malınız mülkünüz, siz de semâ’ın malısınız, mülküsünüz.</p>

  <p class="normal">Aşk, kollarını boynuma dolarsa ne yapabilirim ben? İşte böylece, semâ’ ederken kucaklarım onu, bağrıma basarım.</p>

  <p class="normal">Zerrelerin kucakları güneş ışığıyla doldu mu, hepsi de semâ’ın feryadı olmaksızın oyuna girer, oynamaya koyulur.</p>

  <p class="normal">Gel ki Tebrizli Şems, şekle bürünmüş aşktır; semâ’ın ağzı aşktan açık kaldı gitti.</p>

  <h3 class="h2baslik" id="calibre_toc_958">— F —<br class="chapter"/>
  CXLIX</h3>

  <p class="normal">Gel, gel ki savaş arslanlarının arslanısın sen; ormanlıktan çık da saflar yar.</p>

  <p class="normal">Seni överlerken neler derlerse, neler söylerlerse hiçbiri yalan değildir; sana ait ne söylerlerse doğrudur, hiçbiri kuru lâf değildir.</p>

  <p class="normal">Acaba bir kere daha şu gözlerim görecek mi; sen tahta geçip kurulmuşsun, padişahlar da çevrende el pençe dîvân durmada.</p>

  <p class="normal">Fakat sen gene kendi makamındasın, hattâ yerin dediğimden de üstün; ancak ayrılıktan gözlerimde fer de kalmadı, arılık da.</p>

  <p class="normal">Yürü be dokumacı, git be örücünün gayreti, istediğiniz kadar perde dokuyun, örtü örün; onun yüzünün yalımları hiçbir türlü gizlenmez ki.</p>

  <p class="normal">Sen de gönül aldatırsın, senin hakkındaki övüşler de gönlü aldatır; evet, bu böyle; fakat gönlümdeki ateş, seni övmemi bıraktırabilir mi bana?</p>

  <p class="normal">Âşıklar dünyada canlar feda ettiler sana; bense canımı feda ettim, üstesine canımın canını da uğruna verdim.</p>

  <p class="normal">Devlet, ikbal Kâbe’si canımdır amma binlerce can Kâbe’si, senin çevreni dönmede, seni tavaf etmede.</p>

  <p class="normal">Öyle bir gam içindeyim ki ağzımı yummuşum, sırrını söylemiyorum; çocuklar da ana karnında göbeklerinden gıda alırlar.</p>

  <p class="normal">Sen aklın da aklısın, bense hatalarla dopdolu bir sarhoşunum ki senin, aklın aklı yanında elbette sarhoşun suçuna bakılmaz, hatası bağışlanır gider.</p>

  <p class="normal">Benim mahmurluğumu gidermeye denizler gerek; senin sarhoşun sağraklarla, testilerle kanmaz.</p>

  <p class="normal">Senin aşkından başka bir yerlere sığamıyorum; aşk Zümrüdüanka’sının yeri ancak Kafdağı’dır.</p>

  <p class="normal">Kendi sözüme, kendi soluğuma âşık değilim amma yüzlerce defa, binlerce defa gamından bahsettim mi sözümden, soluğumdan senin kokun geliyor.</p>

  <p class="normal">* Bin kere Liîlâfi sûresini okusalar vücudumun cüzleri senden başkasıyla uzlaşamaz, senden başkasını sevemez.</p>

  <p class="normal">Yüzünün aşkına dalmışım, bu aşkla gözümün nuruyla ahdetmişim, sözleşmişim; kulağımı geçmişlerin hikâyelerine açmayacak, hep güzel yüzünü seyredip duracağım.</p>

  <p class="normal">Tebrizli Şems’in hallaç yayıyım ben, şu hallaç dükkânına ateşi düştü onun, tutuştu pamuklar.</p>

  <h3 class="h2baslik" id="calibre_toc_959">— K —<br class="chapter"/>
  CL</h3>

  <p class="normal">O ağızdan ballar, şekerler yağdıran sevgili, yolda beni gördü de terütaze şiirler söyle, çek şu eski şarabı dedi.</p>

  <p class="normal">Ne çare, ne derse yapmam gerek, yaşayışa, o akıyk madenine nasıl isyan edebilirim?</p>

  <p class="normal">Sâkînin kulu kölesiyim, onun işvesine av olmuşum, tutulmuşum; sarhoşluk, yaşayışın tadı tuzu, şarap da ne güzel arkadaş, ne hoş yoldaş.</p>

  <p class="normal">Bir bölük halk var; âşıklıktan, sarhoşluktan geceleri muma dönmedeler, gündüzleri güneşe benzemedeler; ne de güzel bir zümre bunlar.</p>

  <p class="normal">İyiye, kötüye ait ne isteğiniz varsa sizin olsun; yalnız sâkînin konup göçtüğü yerlerle şarap kadehi benim olsun, yeter bana.</p>

  <p class="normal">O lâ’l renkli şarabı sun ki kıvılcımı bile rûh madenlerine binlerce coşkunluk verir, yakar, yandırır canları.</p>

  <p class="normal">Lâyık mıdır, senin gibi bir güneş varken yeryüzünde gölge bulunsun? Lâyık mıdır, senin gibi bir sâkî varken zamanede darlık olsun, sıkıntı bulunsun?</p>

  <p class="normal">Devenin çöz ayağını, yırt akıl bağlarını, dünya tutsaklığından sıçra, yudum yudum şarap iç de kurtul şu tutsaklıktan.</p>

  <p class="normal">Devenin dizindeki bağ çözüldü mü uykuya bile dalsa gerçekler âleminde uçar durur.</p>

  <p class="normal">Dağda, ovada, denizde, karada koşmaya koyulur; bunu aklının miktarınca söyledim, derine gitmiyorum.</p>

  <p class="normal">Aşkın olgunluğu, sevenle sevilenin birleşmesindedir, beri gelin; yağla unun bir daha ayrılmayacak kadar karılmasından meydana gelen bulamaç gibi karılın, katışın birbirinize.</p>

  <p class="normal">Toprak tertemiz gerçeklerle birleşti mi bu başarı, bu olgunluk yüzünden melekler bile ona karşı şükür secdesine kapanır.</p>

  <h3 class="h2baslik" id="calibre_toc_960">— K —<br class="chapter"/>
  CLI</h3>

  <p class="normal">(s. 165) * Tatar, dünyayı savaşla yıktı amma yıkık yerde senin definen olur, ne diye gönlümüzü sıkalım, ne diye daralalım?</p>

  <p class="normal">Dünya kırıldı döküldü, sen de gönlü kırılmışların dostusun; senin sarhoşun nerden utanacak bu çeşit kırılmadan dökülmeden?</p>

  <p class="normal">Felek, buyruğundan sarhoş olmuş, gece gündüz dönmede; yeryüzü definenden sevinmiş, bu sevinçle şaşırakalmış.</p>

  <p class="normal">Lûtfun, ihsanın geldi, fakat kapıdan bir yol bulup giremedi; bu ne kerem ki salkım salkım pencereden sundun onu.</p>

  <p class="normal">Duymuşuz; padişahlar savaşıp ülke alırlar, mal mülk alırlar; fakat padişahların savaşla, zorla ihsanda bulunduklarını görmemişiz.</p>

  <p class="normal">Taştan kaynak fışkırtmadasın, gel diyorsun, a taş gibi donakalmış kişi, ihsanımı elde et.</p>

  <p class="normal">Yüzünü, gözünü öpmek, seni koçmak için gönül aynasının yüzünü aşkla silmek, kirden pastan arıtmak gerek.<sup class="calibre2"><a href="../Text/divanson_split_598.html#footnote-300-36" id="footnote-300-36-backlink">[36]</a></sup></p>

  <p class="normal">Bu yüzle pas arasında bir tuhaf ilgi var; fareyle kaplan arasında gizli bir bağ, gizliden gizliye bir ilgi var.<sup class="calibre2"><a href="../Text/divanson_split_599.html#footnote-300-37" id="footnote-300-37-backlink">[37]</a></sup></p>

  <p class="normal">Ağzını kapa da gönül ağız açsın; timsah gibi iki dünyayı da bir lokma yapıp yutuversin.</p>

  <p class="normal">Biz binlerce fersahlık gönül yoluna düştük mü, gönül iki adımda boylayıverir o yolu, fersah nerde kaldı?</p>

  <p class="normal">Tebriz’in övündüğü Şemseddin, bizi aramıyorsa aşkının gamı ne diye başımıza dikilmiş, çavuşluk edip durmada.</p>

  <h3 class="h2baslik" id="calibre_toc_961">CLII</h3>

  <p class="normal">Ayrılığın kuvvetle bir taş attı başıma; ondan sonra her yandan başıma taşlar, topaçlar yağmaya başladı.</p>

  <p class="normal">Her yerden başıma binlerce taş geliyor; fakat güzel huylu sevgilinin elinden gelen taşa benzemiyor bunlar.</p>

  <p class="normal">Senin güzelim aşk mutfağından bir koku vardı bende; ayrılık, kara bahtım yüzünden o kokuyu da taşlıyor.</p>

  <p class="normal">Biliyorum, senin elinden gelen taş, lâ’l kesilir; istersen sınamak için eline bir taş al da bak.</p>

  <p class="normal">Lûtuf bakışın dağa taşa düşse hepsi de altın olur, dünyada bir tek taş yok mu, nerde derler.</p>

  <p class="normal">Cömertlik elini açar da dağı geliştirir, semirtirsen, dili damağı kurumuş arıkları durmadan geliştirir, semirtir o dağ.</p>

  <p class="normal">Lûtfeder de dünyaya bir kerecik bakarsan, taş bile terler, su kesilir de Fırat ırmağı gibi yüzlerce ırmak akıtır gider.</p>

  <p class="normal">Taş senin abıhayatınla ıslansa canlanır da misk ceylanı gibi içi misklerle dolar.</p>

  <p class="normal">Şu sırça gönüle lûtfet de bir bak, çünkü vuslatından canla, gönülle bir taş isteyip durmada o sırça.</p>

  <p class="normal">Ayrılık sopan, sanki Mûsa’nın sopası; iki taşa benzeyen gözlerimden sular akıttı.</p>

  <p class="normal">Bahtımdan bu; gönlünde demirden bir settir çekildi; zaten demirden ancak taş ayna doğabilir.</p>

  <p class="normal">Şimdi ayrılıktan bağrıma taş basacağım amma varın Tebriz’e de onun yanından taş getirin bana.</p>

  <p class="normal">Tebriz’de taşlara o kadar yüz sürdüm ki her yandaki taşlar, yüzümün izini gösterir sana.</p>

  <p class="normal">Kızsa da saçının telince canıma, gönlüme taşlar yağdırsa gene ondan vazgeçmem, gene onun aşkından dönmem.</p>

  <p class="normal">Yolunun toprağı nerde? Taş, Şemseddin’in eşsiz kereminden o toprağa ulaşmayı dilemede, onu rica etmededir.</p>

  <p class="normal">Candan ettiğim dua şu: Canım feda olsun sana; dua edenin başına herkes taş yağdırsa gene bu duayı eder dururum ben.</p>

  <h3 class="h2baslik" id="calibre_toc_962">CLIII</h3>

  <p class="normal">Dostun savaşı seçiyor, sen de gir savaşa; çünkü köpek boyuna havlar, baş ağrısı verir insana, taş atma köpeğe a kardeş.</p>

  <p class="normal">Kendine gel, kendine, bu, aptalın biri, öbürü, şaşkının ta kendisi dedirtecek kadar da sersemleşme.</p>

  <p class="normal">Sinek kovmayı bilmeyenin eli varmış; neye yarar? Tembellikten tahtakurdu bile o çeşit adamın gözüne kaplan görünür.</p>

  <h3 class="h2baslik" id="calibre_toc_963">CLIV</h3>

  <p class="normal">Ey dileği canlarda tüten, aşkı gönülleri zapt eden, esenlik sana. Ey ucuza kul köle satın alan, esenlik sana.</p>

  <p class="normal">Ey milyonlarca canın, milyonlarca rûhun her yandan, esenlik sana diye seslendiği güzel, esenlik sana.</p>

  <p class="normal">Şu kanlarla dolu mektupları okuduğun zaman şu bildiğin selâmını da oku; esenlik sana.</p>

  <p class="normal">Salına salına gidiyorsun, Güneş’le Ay da peşine düşmüş, boyuna koşup duruyorlar, boyuna, a güzel yüzlü diyorlar, esenlik sana.</p>

  <p class="normal">Binlerce göz, her an ayağının bastığı toprağa haber gönderiyor, a tutya diyor, esenlik sana.</p>

  <p class="normal">Kulağın herkesten fazla keskin; her solukta gayb âleminden, peygamberlerden sesler geliyor sana: Esenlik sana.</p>

  <p class="normal">Kuru kuruya da selâm olmaz ya, hele padişahlardan gelirse esenlik sana sözüyle binlerce elbise, binlerce armağan da gelir.</p>

  <p class="normal">Nitekim Tanrı da miraç gecesi Mustafâ’ya mutlak nuruyla selâm verdi, esenlik sana dedi.</p>

  <p class="normal">Ne nurdur o ki ışığı uzadıkça uzar gider; ululuk ıssı da esenlik sana deyince böyle der; selâm verince böyle verir.</p>

  <p class="normal">Bunların hepsi geçti dostum, şimdi baştan geçeni dinle, amma söze başlamadan önce de esenlik sana.</p>

  <h3 class="h2baslik" id="calibre_toc_964">— L —<br class="chapter"/>
  CLV</h3>

  <p class="normal">Gel ey zevke, neşeye yardım eden, gel; gel ey sıkıntıları gideren, kilitleri açan, gel.</p>

  <p class="normal">Mihnet, sıkıntı gecesi yüzünü görmek, tanyerini ağartır; cömertliğinin sâkîsi, yoklukta-yoksullukta adama devlet, ikbal iştahı verir.</p>

  <p class="normal">Gel, sen İsa’sın, ölümüzü dirilt; gel, Deccâl’ın gözünü defet bizden.</p>

  <p class="normal">Gel, sen Davud’sun, zırh yap; canımızı kötü insanlardan koru.<sup class="calibre2"><a href="../Text/divanson_split_600.html#footnote-300-38" id="footnote-300-38-backlink">[38]</a></sup></p>

  <p class="normal">Gel, sen Mûsa’sın, kötülük denizini yar da işi gücü kötülük olan Firavun boğulsun gitsin.</p>

  <p class="normal">Gel, Nuh’sun sen, bizse tufana dalmışız; Nuh’un gemisi korkulu günler için hazırlanmadı mı?</p>

  <p class="normal">Onlar, sıfatlarını görürler de insan sanırlar seni; onlar gibi niceleri üstünlüğünü anlamaz senin; üstünlüğüne eş, eşit yoktur zaten.</p>

  <p class="normal">Senin yücelerden yüce varlığın hakkında dünyayı dileyen, dünyaya gönlü kaptıran, ancak hayallere düşer; senin varlığın zuhur ederse zaten onun dünyası yok olur gider, kalmasına imkân da yoktur.<sup class="calibre2"><a href="../Text/divanson_split_601.html#footnote-300-39" id="footnote-300-39-backlink">[39]</a></sup></p>

  <h3 class="h2baslik" id="calibre_toc_965">CLVI</h3>

  <p class="normal">O tertemiz yüze, göze daldım da kendimden geçtim a gönül; dedim ki: Ne de güzelsin Allah için, Tanrı güzelliği var sende a gönül.</p>

  <p class="normal">Binlerce güneş, binlerce göz, binlerce ışık kuldur köledir sana; canlar senin ışığından meydana gelen gölgelerdir a gönül.</p>

  <p class="normal">Güzelliğin bir sonu var, ordan ötesi yoktur artık; halbuki senin güzelliğin sonu da aştı, haddi de a gönül.</p>

  <p class="normal">Cin, peri, huzurunda hizmet kemerini kuşandı; melek de, yıldızlar da, gökyüzü de sana secde ediyor a gönül.</p>

  <p class="normal">Hangi gönülde, senin kulun kölen olduğuna dair bir dağ, bir damga yok? Hangi dağ var, hangi gam var ki ona devâ olmayasın a gönül?</p>

  <p class="normal">Zevâli olmayan defineler buyruğunda senin; yokluk âleminde hangi define var ki senin olmasın a gönül?</p>

  <p class="normal">Yanıp yakılanlara bak, yüz çevirme onlardan; çünkü bakışında yanıp yakılmayı gideren ne Kevserler var, ne devâlar var a gönül.</p>

  <p class="normal">Şu Ay dedim, Tebrizli Şems’e benziyor; gönül, o nerde dedi, bu nerde a gönül?</p>

  <h3 class="h2baslik" id="calibre_toc_966">CLVII</h3>

  <p class="normal">Buluşma güneşine iki gözünü de açtıysan ağ gerçekler göğüne, artık hayalden bahsetme.</p>

  <p class="normal">Karanlığın da ardında, aydınlığın da ardında, ululuk nurunun ışıkları içinde, zerreler gibi oynayıp duran yıldızları seyret.</p>

  <p class="normal">Gerçi zerre o güneşe ulaşamaz amma ışığının parıltısıyla nur kesilir ya.</p>

  <p class="normal">Hizmette kaş gibi boyu bükülen gönlün bakışından yüz binlerce olgunluk gözü açılır.</p>

  <p class="normal">Gönlümün halini sorma, ağzını yum; Allah bilir, sevgilinin dudaklarıyla arasında ne oldu, ne hale düştü.</p>

  <p class="normal">Gönlümü göstermeye kalkışma, şimdi bildiğin gönül değil o; bu kanatlarla padişahın devlet kuşlarının yanına uçmaya heveslenme.</p>

  <p class="normal">Herkes yarasına tuz ekildiğinden dolayı feryat ediyor, bense dudaklarındaki tuzluluktan ayrıldım da bu yüzden feryat ediyorum, vebal içinde vebale düştüm bu yüzden.</p>

  <p class="normal">Tebrizli Şems’in vuslatı mülk oldu bana da ne hal hilesi kaldı, ne söze iltifat.</p>

  <h3 class="h2baslik" id="calibre_toc_967">CLVIII</h3>

  <p class="normal">Kutlu olsun o güzellik, o ululuk sana; binlerce âşık ölmüş, varsın ölsün; hepimizin kanı helâl olsun sana.</p>

  <p class="normal">Huzurunda, a güzel huylu, ateşe benziyoruz biz, bir an bizi yakıyor, parıl parıl parlatıyorsun, bir an söndürüp gidiyorsun.</p>

  <p class="normal">(s. 166) Gönül sudur, beden testi; testinin kırılmasından korkulur, fakat su aslına gitti mi, testiyi kırılmış say.</p>

  <p class="normal">Seni nasıl aldatayım, nasıl çuvala koyayım seni? Hilenin, düzenin ta kendisisin; her düzencinin ışığı sensin.</p>

  <p class="normal">Çuvala sığmazsın, tuzağı yırtarsın; arslanın çuval içinde gittiğini kim görmüştür?</p>

  <p class="normal">Kedi değilsin ki çuvala giresin de bağlanasın; arslan bile senin huzurunda kuyruğunu kuma vurup durmada.</p>

  <p class="normal">Candan, gönülden binlerce güzelim şekiller bitip beliriyor, çünkü aşk bulutun eşitsiz, örneksiz inciler yağdırdı.</p>

  <p class="normal">Bak neye benziyor bu? Hani gökten yağmur yağar da ırmak, havuz, arı duru su habbe habbe kabarır.</p>

  <p class="normal">Derken yere siner, yeri de kabartır, o kabarcıklardan da yeniay doğar gibi güller, menekşeler, nesrinler, sünbüller biter.</p>

  <p class="normal">Ya bunlardan, aşk bulutunun yağdırdığı incilerden ne biter, kimler meydana çıkar, dur, sana söyleyeyim; çünkü o kabarcıkların dibinden çın çın, halhal seslerini duydum.</p>

  <p class="normal">A âşık, şeriat sahibi Ahmed’in hırkasını al da her an Bilâl’in canından aşk salâsını duy.</p>

  <p class="normal">Beni bırak da ey aşk, şaşılacak şeylerini söyleyeyim; sözle halka gayb âleminden bir kapı açayım.</p>

  <p class="normal">Huzurunda hepimiz de içi boş davula benziyoruz; sen tokmağı vurunca feryada geliyoruz.</p>

  <p class="normal">* Davul, “Âdemoğullarını üstün ettik” kanadıyla nasıl uçmaz? Hele senin gibi bir padişah, onu çalarsa.</p>

  <p class="normal">A Tebrizli Şems, sen dünyanın güneşisin zaten, fakat daimî bir güneşsin, zevâli olan güneş değil.</p>

  <h3 class="h2baslik" id="calibre_toc_968">CLIX</h3>

  <p class="normal">Seher çağı, bal denizi haber verdi bana; o güzelim ceylan gözlerinle bak da seyret dedi, dalga dalga coşup köpürmede bal denizi.</p>

  <p class="normal">Şu üç günlük ömrü olan yere, suyun sesinden başka bir şey gelmez; fakat o ses de sonucu, yapacağını yapar.</p>

  <p class="normal">Çalgı çağanak sesi, su sesidir; susuzlar o sesi duydular mı oynamaya başlarlar; azar azar bu sesten hayat bulursun sen.</p>

  <p class="normal">Su sana der ki: Benden yetiştin, benden geliştin; gene bana gelirsin; önce nerdeysen döner dolaşır, sonunda gene oraya varırsın.</p>

  <p class="normal">Canına, başına and olsun, bu su kelin başına dökülse miskten binlerce büklümler çıkardı o dazlak baştan.</p>

  <p class="normal">Bu şarap suyla karışmaz; şarap içen boyuna mahmurluk çeker; bu su mahmurluk da vermez; sen sen ol, acele etme hele.</p>

  <h3 class="h2baslik" id="calibre_toc_969">CLX</h3>

  <p class="normal">Tüm rahmet gizlice can kulağına dedi ki: Ne istersen yap, yalnız bizden kesilme, bizi unutma.</p>

  <p class="normal">Sen bizimsin, bizde seniniz; tıpkı gözle gündüz gibi hani; ne diye kucağımdan kalkar da boyuna yanılan, boyuna kötü işlere dalan kişilerin yanına gidersin?</p>

  <p class="normal">Gönül dedi ki: Senden kırılmaya, sana darılmaya imkân mı var? Davul çalan olmadıkça davul nasıl ses verebilir?</p>

  <p class="normal">Bütün dünya davuldur, davulcu ancak sensin; bütün yollar zaten kapanmış, seni bırakıp da nereye gidecekler ki?</p>

  <p class="normal">Cevap verdi de dedi ki: Kendini davul say; gâh davulcu, gâh davul olmaya kalkışma; bu aşağılatır insanı.</p>

  <p class="normal">Can kımıldamadıkça şu çaresiz beden kımıldayamaz; at hareket etmedikçe üstündeki çul oynamaz.</p>

  <p class="normal">* Gönlün Tanrı arslanıdır, nefsinse at; nitekim Tanrı arslanının bineği de Düldül’dü.</p>

  <p class="normal">* Akıl alanı Düldül’e dar geldi de o daracık alandan sıçradı, “söyle” alanına vardı.</p>

  <p class="normal">Ne diye heyecandasın, ne diye aklın tereddütler içinde; halbuki âşıksın da; hem de dikeninden o gülün biteceği zaman geldi çattı.</p>

  <p class="normal">Şu gamdan yüzünü ekşitmiş amma geceysen seher çağı geldi, mahmursan şarap sunulacak diye müjdeler de duydu.</p>

  <p class="normal">* Senin ah, vah edişinden Tanrı’nın rahmet denizi kabardı, coştu; yollara düşen emelin Âmul’e vardı, erişti.</p>

  <p class="normal">Her şevkin, sayesinde şevk verene döndüğü dem geldi; boyna vurulan her tutsaklık halkasının, lûtfuyla gerdanlık kesildiği padişahlık geldi.</p>

  <p class="normal">Halden hale giren şu varlık, bu leşten kesildi, ayrıldı; Tanrı gölgesi, güneşe vurdu da orda bile bir gürültüdür kopardı.</p>

  <p class="normal">Geç bunları, hepsini de bir yana bırak; sevgili vakitsiz geldi, gerçekten de gecem kadir gecesi, geceme (Leylâ’ya) de ki: Ömrün uzun olsun, yaşadıkça yaşa.</p>

  <p class="normal">* Gayb âleminden vahiy gelmeye başlayınca kulak kesil; Peygamberler Ulusu da kulaklar baştan sayılır demiştir.</p>

  <p class="normal">Çayırlığın, çimenliğin bülbülüsün, fakat Tanrı’nın ihsanıyla çayırlık çimenlik, bağ bahçe, yel, hattâ yüzlerce bülbül olabilirsin.</p>

  <p class="normal">Âlemdeki olaylara, kısaslara, savaşlara bak da Tanrı’yı gör; parmakların işlediği sanat eserlerine bak da akılları seyret.</p>

  <p class="normal">Akıllı biri sarhoş oldu mu susacağını umma; aç adam ekmek buldu mu yeme deme.</p>

  <p class="normal">Sözden, harften geç de su gibi nakışlar kabul eder ol, şekilden şekle gir; çünkü harf de dünyadandır, ses de; dünya da zaten bir köprüden ibarettir.</p>

  <h3 class="h2baslik" id="calibre_toc_970">CLXI</h3>

  <p class="normal">Ululuk eşiğinden şekerler gibi bir ses gelir, gel der cana da can nasıl uçup gitmez?</p>

  <p class="normal">Karaya düşen balık, nasıl çırpınmaz, nasıl hemencecik kendini suya atmaz? Arı duru denizden dalga sesleri gelip durur kulağına.</p>

  <p class="normal">* Davuldan, tokmaktan “geri dön de gel” sesini duydukça alıcı doğan, nasıl olur da avdan kalkıp padişaha gelmez?</p>

  <p class="normal">Canları zevâlden kurtaran varlık, ebedîlik güneşinin ışığında her sûfî nasıl olur da zerreler gibi raksa girmez?</p>

  <p class="normal">Bunca letafetiyle, bunca güzelliğiyle, bunca can bağışlamasıyla gene de ona vurulmayan kişi ne de kötü kişidir, ondaki sapıklık ne de kötü bir sapıklıktır.</p>

  <p class="normal">Kafesten kurtuldun, kanatların açıldı; uç, uç hele a kuş, uç geldiğin yere, yurduna uç.</p>

  <p class="normal">Tuzlu sudan abıhayata doğru yola düş; eşik dibinden kalk, can meclisinin başköşesine geç, kurul.</p>

  <p class="normal">Git, git a can, biz de şu ayrılık âleminden o buluşma, kavuşma âlemine varıyoruz zaten.</p>

  <p class="normal">Çocuklar gibi niceye dek şu topraktan yaratılmış dünyada eteğimizi tozla toprakla, taşla, çakılla dolduracağız?</p>

  <p class="normal">Toprağı elden bırakalım da gökyüzünün yücelerine uçalım; çocukluktan kaçalım da erlerin meclisine varalım.</p>

  <p class="normal">Bir bak da gör, topraktan yaratılmış beden, seni nasıl da çuvala koydu; çuvalı yırt da başını çıkar hele.</p>

  <p class="normal">* Sağ elinle havadan inen şu defteri bir tut; çocuk değilsin ki sağını solunu bilmeyesin.</p>

  <p class="normal">Tanrı, akıl çavuşuna hadi dedi, ayağını kaldır; ecelin eline de hadi dedi, hırs kulağını bur.</p>

  <p class="normal">Cana ses geldi: Gayb âlemine yürü; yürü de mala, defineye kavuş, artık zahmetlere düşüp ağlamaya, inlemeye koyulma.</p>

  <p class="normal">Sen söyle, sen seslen; padişahsın sen; cevap verme lûtfu da sana mahsus, soru sorma bilgisi de sana ait.</p>

  <h3 class="h2baslik" id="calibre_toc_971">CLXII</h3>

  <p class="normal">Güzelim ansızın geliverirse; ne bahttır bu; güzelim, güzelleri ateşlere yaksa; ne devlettir bu.</p>

  <p class="normal">Hani dün de güzelliği binlerce tövbekâra tövbelerini bozdurmuştu; bugün de gelip çatsa, ne talihtir bu.</p>

  <p class="normal">Âşıklar bölük bölük, katar katar onu görmek ümidiyle oturmuşlar; lûtfetse, kerem buyursa; ne bahttır bu.</p>

  <p class="normal">Kılıçlar, silahlar kuşanmış ayrılık ordusunun içine dalsa vuslat ordusu, bayrağını yüceltse; ne devlettir bu.</p>

  <p class="normal">Binlerce güller açtırır, öylesine güller ki dikenler bile sarhoş olur; gam bile güler mi güler; bu ne devlettir.</p>

  <p class="normal">Obur kişinin inadına sofra kurar, nimet döşer de gönül karnı aç olmadığı halde binlerce kâse yemek yer, şarap içer; bu ne talihtir.</p>

  <p class="normal">Aşk el attı mı beden çevikleşir, tez olur; elsiz-ayaksız, gökyüzünün çevresinde koşar durur, ne devlettir bu.</p>

  <p class="normal">Seher çağı, padişah Şemseddin, dünya güneşi gibi hademsiz, haşemsiz geliverse; ne devlettir, ne talihtir bu.</p>

  <h3 class="h2baslik" id="calibre_toc_972">— M —<br class="chapter"/>
  CLXIII</h3>

  <p class="normal">Şartlar koştuk, sınadık; fakat bütün şartlardan vazgeçtik, hepsini de ucuza sattık gitti.</p>

  <p class="normal">Yerin bir bucağı gökyüzüne döndü amma parça parça bütün yeryüzünü gök haline getirmedik.</p>

  <p class="normal">Gökyüzünün damı pek yüce amma bu yücelikten ne gam yiyorsun? Biz merdiven verdik sana.</p>

  <p class="normal">Çaresiz bedenini gamlarla yay gibi büktüysek, sana kanat veririz de ok gibi fırlar, gökyüzüne uçarsın.</p>

  <p class="normal">Can, bedene yardımcı kesildi de yoğunlaştıysa gene onu lâtif bir hale getiririz, gene can haline sokarız onu.</p>

  <p class="normal">(s. 167) Şeytan bile olsan biz şeytanı melek yaparız; kurt bile olsan biz kurda çobanlık ettiririz.</p>

  <p class="normal">Bir balıksın sen, sonucu bal denizine kavuşacaksın; fakat biz binlerce defa o balı ağzına çaldık, tattırdık sana.</p>

  <p class="normal">Yüce bir dalda arık bir kuşsun amma bu kutluluk ağacında yuva kurduk sana.</p>

  <p class="normal">İki âlemin de malını mülkünü al, çünkü mülk sahibi biziz; korkma, gel meclise; belimize kılıcımızı kuşandık biz.</p>

  <p class="normal">Binlerce zerre bu kutbun yüzünden güneşlik elde etti; nice kalp kesintileri altın madeni haline getirdik biz.</p>

  <p class="normal">Şu girdap içinde can suyu bulandıysa ne çıkar? Seller akıttık, yardımlar ettik de onu arı duru bir halde yürüttük gitti.</p>

  <p class="normal">Nice buzları kerem güneşiyle çözdük, bir güzelce akıttık gitti.</p>

  <p class="normal">Ne diye açılıp gülmüyorsun, ne diye yaprak gibi titreyip duruyorsun? Neden ümidin yok bizde, kime ziyan verdik ki?</p>

  <p class="normal">Ağaç yaprağı gibi tir tir titreyen yasakçıyı sonucu seçtik de bahçıvan diktik.</p>

  <p class="normal">* Gayb âleminden, Rabbiniz değil miyim dedim, sen, evet dedin; gayb âlemini açığa vurduğumuz zaman ne oldu o evet deyişin?</p>

  <p class="normal">Gerçeğin eteğine yapış da hemen can bahçesine gel; çünkü biz senin o evet deyişini bağ bahçe haline getirdik.</p>

  <p class="normal">Sus, baştan başa dil kesildin; biliyorsun ya, dilin dil değilken onu dil haline getiren de biziz.</p>

  <h3 class="h2baslik" id="calibre_toc_973">CLXIV</h3>

  <p class="normal">Yeryüzünü, gökyüzünü selâmla doldursak, köpeklerinin gezdiği yerlere ham gümüş döşesek,</p>

  <p class="normal">Her seher çağı, senden uçup gelen devlet kuşuna candan, gönülden, gözden tuzaklar kursak,</p>

  <p class="normal">Binlerce tertemiz gönlü, her yol başına diksek, ellerine kanla dolu bir mektup sunsak da her biriyle sana haber yollasak,</p>

  <p class="normal">Gümüş, altın gibi tertemiz, has, halis bir halde, senin için, senin ateşinin ortasına geçip otursak, o ateşi yer yurt edinsek.</p>

  <p class="normal">Noksan sıfatlardan arı tertemiz zatına and olsun, bütün bunları yaptıktan sonra da gene ne yapalım, hangi işi edelim diye her yana bakar dururuz.</p>

  <p class="normal">İşin sonucu şuna vardı, şu karara vardık: Kendimizi daima, tamamıyla hayran bir hale getirelim, şaşırıp kalmış desinler bize.</p>

  <p class="normal">Şaşırıp kalanlardan şarap sunulduğu zaman da bir sırça yurdu olan gönül evinde yüz binlerce kadeh hazırlayalım.</p>

  <p class="normal">O gümüş bedenli güzel, dengimizi kucaklayınca biz de sert, serkeş bir tay olan feleği ona râm ederiz.</p>

  <p class="normal">Canın özü o şaraplardan coşunca dünyanın dört bucağını iki adımda boylayıveririz.</p>

  <p class="normal">Tebrizli Şems’ten bir yüzük aldık mı binlerce padişahlar padişahı oluruz, binlerce beylerbeyi kesiliriz.<sup class="calibre2"><a href="../Text/divanson_split_602.html#footnote-300-40" id="footnote-300-40-backlink">[40]</a></sup></p>

  <h3 class="h2baslik" id="calibre_toc_974">CLXV</h3>

  <p class="normal">Gamlara batmayayım, gene sevgilinin bulunduğu yere gideyim; o cennete, o gül bahçesine, o çayırlığa çimenliğe varayım.</p>

  <p class="normal">Yapraklar döken ayrılık güzüne doydum, bıktım, usandım, ebedî gül bahçesine, daimî serviye gideyim artık.</p>

  <p class="normal">Ben, şu insanlardan sayılmam; elveda, elveda; mezelerin verildiği, sayısız sağrakların sunulduğu meclise gidiyorum ben.</p>

  <p class="normal">Balık suya kanmaz, ne yapayım ben? Su gibi secdeler ederek ırmağa doğru gidiyorum ben.</p>

  <p class="normal">Sonucu, tutulduğum aşkın gamı, çeke çeke götürecek beni; şimdi dileğimle gideyim bâri, bu daha iyi.</p>

  <p class="normal">Padişahların padişahlığı, debdebeleri bile aşk vergisi; aşka koyulmayayım da hangi işe güce koyulayım?</p>

  <p class="normal">Duymuşum, güzeller beyi ava çıkmış; arıkım amma gene çayırlığa, ormanlığa gideyim.</p>

  <p class="normal">Aşk arslanı, tazılarını avlanmaya gönderince gönlümdeki aşkla, tazısının ağzına giderim.</p>

  <p class="normal">Mademki şimdi kutluluk Burâk’ına bindim, muradına ermiş padişahın sancağının bulunduğu yere gideyim bâri.<sup class="calibre2"><a href="../Text/divanson_split_603.html#footnote-300-41" id="footnote-300-41-backlink">[41]</a></sup></p>

  <p class="normal">Aşk dünyası, bir padişahın bayrağının altındadır, orda yalnız o padişahın buyruğu yürür; mademki ben de aşk tebaasındanım; o diyara gideyim.</p>

  <p class="normal">Öylesine biriyim ki gözümde can da hor, hakir oldu, cihan da; o cihana, o tozsuz topraksız cana gideyim artık.</p>

  <p class="normal">Orda beden tozu yoktur, can Ay’ı vardır; o göğe şimşek gibi çakıp gitmem değer mi, değer.</p>

  <p class="normal">* Hilim sahibi Kelîm’sem o ağaca varayım; ulular ulusunun Halil’iysem o kıvılcımlı ateşe gideyim.</p>

  <p class="normal">Sus, şu dostlar, nasıl olur da susuzluğumu kandırır? Meğerki bunları bırakayım da gerçek dosta gideyim.</p>

  <p class="normal">* Doğuların, batıların övündükleri Tebrizli Şems’in civarı Adn cennetidir, oraya gideceğim ben.</p>

  <h3 class="h2baslik" id="calibre_toc_975">CLXVI</h3>

  <p class="normal">Şarap sun, mahmurluğum var; Tanrı giriftâr etti beni, o yüzden bu çeşit tutkunum, o yüzden bu çeşit düşkün.</p>

  <p class="normal">Şarap sun, güneşin bile kıskandığı kadehi sun aşkın canı için, çünkü aşktan başka her şeyden usandım, bıktım.</p>

  <p class="normal">Şarap sun, o şaraba can bile desem yazık olur doğrusu; sebebi de şu ki candan baş ağrılarına uğramışım ben.</p>

  <p class="normal">Sun o şarabı ki adı bile şu ağzıma sığmıyor, onun yüzünden sözlerim parça buçuk bir hale geliyor.</p>

  <p class="normal">Sun o şarabı ki onsuz ahmaklaşırım, bir şeycikler bilmez olurum; fakat onunla beraber oldum mu yiğitlerin, vurucu-alıcıların padişahı kesilirim.</p>

  <p class="normal">Sun o şarabı ki bir an başım onsuz kaldı mı bozpusarık, kapkara kesilirim, sanki kâfirlerden biri olurum.</p>

  <p class="normal">Sun o şarabı ki o kurtarır beni şu sun-sunma demeden, tez sun, nerden getireyim, nasıl sunayım diye savma beni.</p>

  <p class="normal">Sun da uzun gecelerde tükenmeyip giden feryadımdan kurtar gök kubbeyi artık.</p>

  <p class="normal">* Sun o şarabı ki onun yüzünden, ölümümden sonra bile toprağımdan şükürler duyulur, sözler duyulur; sanki Habîb-i Neccâr’ım.</p>

  <p class="normal">Şarap sun ki kadeh gibi şarap eminiyim ben; karnıma giren şarabı hiç zâyi etmeden nerelere verilecekse veririm.</p>

  <p class="normal">* Habîb-i Neccâr da ölümden sonra keşke demişti, kavmimin can gözleri açık olsaydı da sırlarımın zevkini görseydi.</p>

  <p class="normal">Kemiğime, kanıma bakmasaydı; beden bakımından hor, hakirim amma can bakımından yüce bir padişahım.</p>

  <p class="normal">Bir marangozum ben, yonup yaptığım merdiven yedinci kat göğe dayandı da onunla göklere ağdım.</p>

  <p class="normal">Ben Mesîh gibi yücelere ağdım, eşeğim yeryüzünde kalakaldı; ne eşeğin derdindeyim, ne de eşek gibi kulaklarım var.</p>

  <p class="normal">İblis gibi Âdem’i balçık görme; bak da seyret, bir gülün ardında binlerce gül bahçem var benim.</p>

  <p class="normal">Şu et parçasından Tebrizli Şems doğdu, bir güneşim ben dedi, şu balçıktan başımı çıkardım, belirdim.</p>

  <p class="normal">Yanılma sakın bir kere daha balçığa girersem; neysem oyum ben, şu yüzümü örtmeden de utanmadayım zaten.</p>

  <p class="normal">Her seher çağı, körlerin inadına doğarım; körün hatırı için ne doğmayı bırakırım, ne dolunmayı.</p>

  <h3 class="h2baslik" id="calibre_toc_976">CLXVII</h3>

  <p class="normal">Bugün olmayacak işlere giriştim, savaş arıyorum; sarhoşların sözlerine aldırış etme; saçma sapan sözler söylüyorum.</p>

  <p class="normal">A beden, odun gibi yan yakıl, doydum sana, bezdim senden; a gönül, yürü git, önümden yıkıl, seni aramıyorum ben.</p>

  <p class="normal">Hayali, gözümün kaynağına leğen koydu da şu suyla çamaşır yıkıyorum diye bir bahane buldu, söyledi.</p>

  <p class="normal">Dedim ki: Kanlı suyla nasıl çamaşır yıkarsın? Dedi ki: Kan hep o yanda, bense bu yandayım.</p>

  <p class="normal">* Senin tarafın tekmil kan, benim tarafımsa su; Kıbtî değilim şu Nil ırmağında, Mûsa huyluyum ben.</p>

  <h3 class="h2baslik" id="calibre_toc_977">CLXVIII</h3>

  <p class="normal">Gözümü açtım mı hep senin yüzünü görürüm; dudaklarımı açtım mı hep senin şarabını içerim.</p>

  <p class="normal">İnsanlarla konuşmayı haram bilirim, fakat senin sözün geldi mi sözü uzatır da uzatırım.</p>

  <p class="normal">Hangi yola götürseler bin çeşit topallar dururum; fakat sana giden yolda yel gibi eserim, yelip yortarım.</p>

  <p class="normal">Hızır gibi benim de elime abıhayat düşse, senin bulunduğun yerin toprağıyla bezerim o suyu.</p>

  <p class="normal">Gamının verdiği elemlerle boyuna dikenler toplarım, nerkis, sadberk gülü devşirmeden çekinirim.</p>

  <p class="normal">Yüzümü gönüller alan, hatırlar yapan padişahlar padişahıma çevirdim mi, ışığım güneşten de üstün olur, ay ışığından da.</p>

  <p class="normal">(s. 168) * Behrâm gibi şevkle kol kanat açtım mı, yedinci kat gök mescidinde namaz kılarım.</p>

  <p class="normal">Yomsuzluğun, kutsuzluğun bulunduğu yere varsam baştan başa kutluluk görürüm; mecaz işlerine girişsem, geçici şeylere dalsam hepsi de gerçeğin ta kendisi olur.</p>

  <p class="normal">Kendimi Mahmud için Eyaz haline getirirsem işin sonucu bana da Mahmud olur, kutlulaşır, kavmime de.</p>

  <p class="normal">Güneş kesilirsem ateşimle, gönlümün ıssılığıyla herkesin, her şeyin bütün zerrelerini sarhoş ederim, aşk oyununa düşürürüm.</p>

  <p class="normal">Evvelsi gün aşk bana dedi ki: Ben tamamıyla nazım, edayım; nazlanmaya başladım mı sen niyaz kesil.</p>

  <p class="normal">Nazı bırakır da tamamıyla niyaz olursan, ben sana karşı baştan ayağa dek niyaz kesilirim.</p>

  <p class="normal">Bir zamancağız sus da susmakla uzlaş; sus da dinlemen için sazıma bir düzen vereyim.</p>

  <h3 class="h2baslik" id="calibre_toc_978">CLXIX</h3>

  <p class="normal">Hani beni dam köşesinden çağırmıştın; hani selâm yerine başınla bir işaret etmiştin bana; onun hakkı için;</p>

  <p class="normal">Hani gitmiyorum diye kemerini çözmüştün, hani Ay da benim gibi kemerine aşağılık bir kul, bir köle kesilmişti; onun hakkı için;</p>

  <p class="normal">Hani haberin ulaşınca öylesine hayallere düşmüştüm ki hayaller kuran gönüle bile gelmez onlar; onun hakkı için;</p>

  <p class="normal">Hani süpürgeciye süpür şu evi demiştin; ululara ne vakte dek böyle pis kokacak bu ev? Onun hakkı için;</p>

  <p class="normal">Hani dudağını ısırmıştın da al kadehi, iç, olgun-ham sözlerini bırak demek istemiştin, onun hakkı için;</p>

  <p class="normal">Hani seni görmüştüm de kalem elimden düşmüştü; aşkın eliyle muradıma erişmediğimi sana yazmaya girişecektim artık; onun hakkı için;</p>

  <p class="normal">Hani o dilediğin, istediğin hüthüte, şu tuzaktan kurtar canını diye kötü sanılar göndermiştin; onun hakkı için;</p>

  <p class="normal">Hani rintler vardır, oruç ayında gün ortası, halka karşı, halkın önünde şarap içerler; o rintlerin hakkı için;</p>

  <p class="normal">Onlar binlerce şişe kırarlar da bir türlü oruçları bozulmaz; çünkü o kadehi aşk şişecisi yapmıştır.</p>

  <p class="normal">* Oruç ayında Yahudicesine geceleri şarap içme; Muhammed’in meclisine gel de gündüzün iç, gündüzün.</p>

  <p class="normal">Hani ben söz söylerken sen, a sâf gönüllü, gemi kas artık diye gülmeye koyulmuştun, gülmüştün de gülmüştün.</p>

  <p class="normal">Ben de demiştim ki: Mademki benim ağzımı dikmiyorsun, tamamıyla dost olmayanın kulaklarını tıka.</p>

  <p class="normal">Hani kanım sana helâldir ya onun hakkı için sözlerimi haram et düşmana, haram et de duymasın.</p>

  <p class="normal">Hayalim, Tebrizli Şems’le buluşmak, ona hallerimi anlatmak için binlerce şaşılacak şekiller görür durur.</p>

  <h3 class="h2baslik" id="calibre_toc_979">CLXX</h3>

  <p class="normal">Demedim mi sana, gitme oraya, seni tanıyan, bilen benim ancak; şu yokluk serabında yaşayış kaynağı benim ancak.</p>

  <p class="normal">Kızsan da bin yıllık yola gitsen sonucu gene bana gelirsin, varacağın yer benim ancak.</p>

  <p class="normal">Demedim ki sana, dünya hallerine, dünya şekillerine razı olma; senin razı olacağın otağın şekillerini düzen benim ancak.</p>

  <p class="normal">Demedim mi sana, deniz benim, sen bir balıksın, karaya, kuruluğa gitme, arı duru denizin benim ancak.</p>

  <p class="normal">Demedim mi sana, kuşlar gibi tuzağa gitme; gel ki kanatlarına uçuş gücünü veren benim ancak.</p>

  <p class="normal">Demedim mi sana, yol kesenler var, seni soğuturlar, bomboz ederler; havandaki ateş de benim, ıssılık da benim ancak.</p>

  <p class="normal">Demedim mi sana, kötü huylar verirler sana; beni kaybedersin; halbuki senin arı duru kaynağın benim ancak.</p>

  <p class="normal">Demedim mi sana, kulun işi gücü hangi sebeple düzene girer acaba deme; sebepsiz, cihetsiz yaratıcı benim ancak.</p>

  <p class="normal">Gönlünde bir ışık varsa bil bakalım, nerde evin yolu; Tanrı huyluysan eğer, bil ki ev sahibin benim ancak.</p>

  <h3 class="h2baslik" id="calibre_toc_980">CLXXI</h3>

  <p class="normal">Yem de aşk için serpilir, tuzak da aşk için kurulur; aşkın canına and olsun ki Rum ülkesinden Şam’a yüzlerce defa gitmeyi kuruyorum.</p>

  <p class="normal">Aşkın canına and olsun ki o, helâlden de yücedir, haramdan da; ben ne helâle and içerim, ne harama.</p>

  <p class="normal">And olsun aşkın canına ki o, canın canından da lâtiftir; âşıklara yemek de aşktır, içmek de.</p>

  <p class="normal">Filân kişi, düşmanın dileğini isteyen dosttan vazgeçti diye hasetçiden şehre bir gürültüdür, düştü.</p>

  <p class="normal">* Aşk ateş, benim canım da semender değil mi? Aşk ocak, benim canım da ayarı tam altın değil de ne?</p>

  <p class="normal">Aşk sâkî, can da gece gündüz onun yüzünden mahmur değil mi? O ezel şarabı yüzünden bedenim kadeh kesilmedi mi?</p>

  <p class="normal">Benim gibi binlercesi aşka kul köle olsun; aşk, eline bir kadeh almış, bana geldi.</p>

  <p class="normal">Canım, aşkla binlerce ince, gizli şeyler konuştu; öylesine söyleştiler ki o sözler, ne harfe sığar, ne söze.</p>

  <p class="normal">Yürü, yurt bomboş, kıvama gelmemiş şarabı sun bize; potaya girmiş, ayarı tam altını seven, aşk âleminde hamdır.</p>

  <p class="normal">Aşkla, vehmin bile ötesinde bir hoş arkadaşlık edelim; ne akıl sığsın oraya, ne bedenlerin kalabalığı, zahmeti olsun orda.</p>

  <p class="normal">Ben de şarapla kendimden geçince, aşk da kendinden geçince o Tebriz padişahı Şemseddin, esenlik size diye çıkagelir.</p>

  <h3 class="h2baslik" id="calibre_toc_981">CLXXII</h3>

  <p class="normal">Şarap sun, çoktandır senin mahmurunum ben; hırkaya bürünmüşüm amma senin gerçek dostun değil miyim?</p>

  <p class="normal">Koca sağrağı sun, testiyi sun, işim kadehi aştı benim; yüce, ulu himmetine, ihsanına kul köle olayım.</p>

  <p class="normal">Şimdi mahmurum ya, sen bana mutî ol; sarhoş oldum mu da artık elindeyim senin, dilediğini yap.</p>

  <p class="normal">Ene’l-Hak kadehini doldur Mansûr şarabından da sun şimdicek; bu zamanede Mansûr gibi senin darağacının dibindeyim ben.</p>

  <p class="normal">* Elest demindeki sözleri, şartları hatırla; benimle nelere karar vermiştin; ben hâlâ o karardayım.</p>

  <p class="normal">A avuç, sağrağına de ki: Sen bana binmişsin, seni ben taşıyorum amma şu anda daha da şaşılacak şey bu; gerçekten ben sana binmişim, sensin beni taşıyan.</p>

  <p class="normal">Halkanın ortasında, benim çevremde dönmedesin amma iyice bakınca görüyorum, beni döndüren sensin, benim senin çevrende dönen.</p>

  <p class="normal">Ey Zühre, gök kubbenin altında şarap içmem ben, senin zehirler yağdıran kadehlerine düşmanım ben.</p>

  <p class="normal">Padişahın kadehi olmak için sırçaya döndüm; padişahım, tut elimi, senin yüzünden her şeyden kurtuldum, hür oldum ben.</p>

  <p class="normal">Ne acayip şey; şişeyi kırıyor da şarabı dökmüyor; nasıl döksün, biliyor ki senin kucağındayım.</p>

  <p class="normal">Boyum büküldü, yaya döndü amma senin okun yüzünden; sarardım, safrana döndüm amma senin lâle bahçendeyim.</p>

  <p class="normal">Nasıl kâfir olabilirim, senin putuna tapmadayım; nasıl günahkâr sayılırım, senin şarabını içiyorum.</p>

  <p class="normal">Gel, gel ki zamanenin sırlarını bilirsin sen; ört, sakla gönlümdeki sırları, senin sırların var bende.</p>

  <p class="normal">Yüzünün güneşi yüzüme vurup parlatınca yüzüm sandı ki senin yüzünün aynı.</p>

  <p class="normal">Gönül kuşum, tuzağındaki halkaları bir bir saydı; senin sayındayım da kendim için sayıyorum bunları diyor sanki.</p>

  <p class="normal">Aşağılık bir kuyudayım amma başımı sen yüceltmedin mi? Esrik bir deveyim amma senin katarında değil miyim?</p>

  <p class="normal">Kanlarla dopdolu gönül, kanlar içinde, toprağına dedi ki: Kanlara batmışım amma gene de senin ölçeğinde değil miyim ki?</p>

  <p class="normal">Malım yok amma senin elinin malı, senin mendilin, havlun değil miyim? İşim gücüm yok amma senin işine gücüne dalıp sarhoş olmamış mıyım?</p>

  <p class="normal">Doğuların, batıların övündüğü Tebrizli Şems için senin utangaç, nurlarla dopdolu yüzüne âşık değil miyim ben?</p>

  <h3 class="h2baslik" id="calibre_toc_982">CLXXIII</h3>

  <p class="normal">Aşkının mahallesine gelmedim ki geri döneyim; kıblemden nasıl olur da yüz çeviririm, namaz kılıyorum ben.</p>

  <p class="normal">Yüzlerce Taraz’a mum olan, her yanı aydınlatan sevgiliden, hiçbir sebeple yüz çevirip karanlıklara dönmemi körden başka kimsecik istemez.</p>

  <p class="normal">Hangi akıl fikir lâyık görür ki susuz olduğum halde, o hiçbir şeye ihtiyacı olmayan denizin tapısından başka bir tapıya gideyim?</p>

  <p class="normal">Aşk Burâk’ını seçtim ki ebediyete dek o büklüm büklüm, simsiyah saçlara Türk’çesine at sürüp varayım.</p>

  <p class="normal">Seher çağı, onunla gizlice konuşup görüşmeye, ona yalvarıp yakarmaya gittim mi,</p>

  <p class="normal">Gözler bağlayan kaza ve kader, gözlerimi bağlasa bile onun amber gibi simsiyah saçlarına gözlerimi açar, onlara dalar giderim.</p>

  <p class="normal">(s. 169) Sahibimiz Tebrizli Şems’in ayağının bastığı toprağa and olsun, onun yüzünden elden çıktım da başım dik, rütbem yüce bir halde gitmedeyim.</p>

  <h3 class="h2baslik" id="calibre_toc_983">CLXXIV</h3>

  <p class="normal">Sakalımdan çek elini, şarap içtim, sarhoşum, kendimden geçmişim; hem de öylesine ki başımı da kaybetmişim, sakalımı da, bıyığımı da.</p>

  <p class="normal">Ne başköşeden haberim var, ne eşik dibinden; meyhane eşiğine yüz tutmuşum ben.</p>

  <p class="normal">Denizin dibinden toz koparan akıl, bin yıl koşar da gene izimin tozunu bulamaz.</p>

  <p class="normal">Daralmış göğsüm, gökyüzünden de geniş bir hale geldi; sararmış solmuş yüzüm, aydan da lâtif bir hal aldı.</p>

  <p class="normal">Bütün hekimlerin dükkânlarını yıkacağım; çünkü hastaya kutluluk benim, her derde devâ benim.</p>

  <p class="normal">Göğsüm dünya meyhanesi kesildi, şu cömert göğsüme binlerce rahmet.</p>

  <p class="normal">Dünyanın, kâinatın Tanrı’sına binlerce hamd, binlerce şükür ki aşk sersemiyim, varlık, benlik ayıbına eş değilim, tek kaldım gitti.</p>

  <p class="normal">Padişaha toprak kesildim de erguvan benden bitti, gelişti; padişaha mat oldum da bütün oyunlarda üst oldum, herkesi yendim.</p>

  <p class="normal">Ölüp gömülen tohum nasıl biter, yüzlerce başak verirse, Tanrı lûtfuyla ben de yüz binlerce defa öldüm, tıpkı o tohuma döndüm.</p>

  <p class="normal">Tanrı cennetiyim ben, fakat adım aşk; hangi gönlü avcuma alır da sıkarsam sıkılmaktan kurtulur o gönül.</p>

  <p class="normal">İradesini kim bana verir de ben onu besler, geliştirirsem o, gökyüzünün okundan da (gökyüzündeki Utarid’ten de) kurtulur, gökteki Mirrîh’in mızrağından da.</p>

  <p class="normal">Kutluluk güneşi Hamel burcuna girdi, soğuk kışımdan yüzlerce temmuz coştu, köpürdü.</p>

  <p class="normal">Sus, fitneden korkmasaydım, o korku olmasaydı, dilim her an binlerce perdeyi yırtardı.</p>

  <h3 class="h2baslik" id="calibre_toc_984">CLXXV</h3>

  <p class="normal">Hoşsun, güzelsin amma ben binlerce defa daha hoşum, daha güzelim; dün gece rüyamda kimi gördüm, bilemiyorum ki.</p>

  <p class="normal">Gönlüm öylesine hoş, öylesine neşeyle, zevkle, çalgıyla çağanakla dolu ki dünyalara sığamıyorum; fakat gene de can gibi dünyanın gözünden gizliyim.</p>

  <p class="normal">Ağacın ayağı yere kakılıp kalmasaydı koşar, beni arardı; çünkü şu açılıp saçılan çiçeklerimle, güllerimle öyle bezenmişim ki gül bahçesi bile haset ediyor bana.</p>

  <p class="normal">Daima neşenin eteğine yapışır, kendime doğru çeker dururdum onu; şimdiyse neşe benim eteğimi tutmuş, kendisine çekiyor beni.</p>

  <p class="normal">Sabahtan beri birisi gıdıklayıp duruyor beni; durmadan güldüğüm boş yere değil ya.</p>

  <p class="normal">Şu anda Zühre bile benden nağmeler, teraneler öğreniyor; binlerce Zühre şu sarhoş beynime, şu dönen başıma kul köle kesilmiş.</p>

  <p class="normal">Seher çağı, bir tatlı dudaklı dudağımıza tat verdi; öylesine ki şeker bile dişimin dibindeki suda gark oldu gitti.</p>

  <p class="normal">Haydin, kalkın, servi gibi boyu çağırıyor bizi; kalkın namaza; sizin namazınızın güzel mi güzel temelleri benim diyor.</p>

  <p class="normal">Kalkın, gelin diyor, kapalı kapıların kilidiyim ben, bilin ki namazda Fâtiha’yı sizden okuyan benim.</p>

  <p class="normal">Dudakları güzellik, alım ülkesinin sırlarını söylemede; şu nasibime bakın, o ülkenin kapıcısıyım ben demede;</p>

  <p class="normal">Diyor ki: Deliliğime karşı akıllar bile şaşırıp kalmışken şu donup buz kesilmiş akıllara ben şaşıyorum.</p>

  <p class="normal">Diyor ki: Gölgeye sığınan buz, öyle kalakalır, çözülmez; parıl parıl parlayan güneşimin ışığını görmemiştir ki.</p>

  <p class="normal">Diyor ki: Güneş, bir buz gördü mü güzelce bir güler de bıyığını burar, ben abıhayatım der.</p>

  <p class="normal">Her şeyi tüm söyleyeni getir de geri kalanını sen söyle; söylemekten kurtar beni, ben susan, söylemeyen bir delilim, fakat reddedilmez bir delil.</p>

  <h3 class="h2baslik" id="calibre_toc_985">CLXXVI</h3>

  <p class="normal">Ne horozumuz var, ne tavuğumuz, amma sen yumurtadan bir baş çıkar da seyret, kimlerimiz var bizim.</p>

  <p class="normal">Gerçekler güneşine her seher çağı derim ki: Sen baştan başa cansın amma senden can korkusu çekiyoruz biz.</p>

  <p class="normal">Sıfatlarından bir nişan vermek, bir iz göstermek imkânsız; ancak vasıflarının izinin tozuna bile erişilemeyeceğine dair delilim var benim.</p>

  <p class="normal">Çiy tanesine benzeyen gönlümüzü denize kavuştur; çünkü her an gariplikten yüzlerce ziyana giriyorum.</p>

  <p class="normal">Yusuf gibi benim de gömleğimi kurtlar yırttı, paramparça etti; fakat onun gibi benim de bir Yakub’um var, onun himmeti beni görüp gözetiyor.</p>

  <p class="normal">Bütün tuzakları zebun eden tuzağına ulaşmak için adım başında bir sınama tuzağına tutuluyoruz.</p>

  <p class="normal">Fakat bağları çözen, her an bize öylesine işler ediyor, öylesine esirgiyor ki ana, baba, amca da ancak o işleri eder, o çeşit esirger.</p>

  <p class="normal">Zenci gözüyle o yüze baksak bile aynaya ne zarar? Ayna bu yüzden paslanmaz, kararmaz ki.</p>

  <p class="normal">Şu elimizdeki ömrü harcediyor, darmadağın bir hale geliyoruz; galiba ömürler bağışlayandan ebedî bir ömür elde etmişiz.</p>

  <p class="normal">Zehirler içmede ne cürettir bu, ne cesarettir; olsa olsa senin lûtfundan sayıya sığmaz bir panzehirimiz olacak.</p>

  <p class="normal">Meydanda bu, o, şu merdiveni kırmaz, hattâ kırsa bile o kırık merdiveni gene de sağlam bir merdiven haline kor, bize sunar.</p>

  <p class="normal">Gün gelir de gündüzün gece olursa, artık işin soru-ceza gününe kaldı demektir; bırak şu mekân âlemini, bizim mekânsızlık âleminde mekânımız var.</p>

  <p class="normal">Bu çeşit bir güzümüz olduğunu bilseydin giyindiğin baharlıkları yırtar, atardın da sararır solardın.</p>

  <p class="normal">Ağzım sözle dolu, fakat şekerler, ballar saçan güzelimiz, o tatlı mı tatlı dudaklarını aç da sen söyle diye susuyorum artık.</p>

  <h3 class="h2baslik" id="calibre_toc_986">CLXXVII</h3>

  <p class="normal">Getir meclisimize çalgıyı, kerem sahibi ol bize karşı, kerem sahibi; hasta gönüllülerin mahallesinde merhametli davran, merhametli.</p>

  <p class="normal">Gönlüm ateş gibi tütüp yanarak, şarap gibi coşup köpürerek diriliyor; gönül gibi konaktan konağa konan bir yolcu olma, bir yerde yerleş, bir yeri yurt edin.</p>

  <p class="normal">Ateş çıkageldi de âşıkların yoluna oturdu; yâni a bu yolun yolcusu diyor, kork canından, kork.</p>

  <p class="normal">* Ateşe ses geldi: Bütün âşıklara, Halil’i saran yalımlar gibi güllük gülistanlık kesil, nimet ol, nimet.</p>

  <p class="normal">Kilimini sudan çıkarmak istiyorsan azizlerin ayak bastıkları yerlere döşen, kilim ol, kilim.</p>

  <p class="normal">Denizin daima sana dadılık etmesini istersen yürü, eşsiz, tek inci gibi yetim ol, yetim.</p>

  <p class="normal">A gönül, bu söz doğru düzen bir sözdür; havalara kapılan gönül, bütün bir halde, düz bir halde kalamaz, kırıl, dökül, ikiye yarıl, ikiye.</p>

  <p class="normal">* Ebcedin elifi olma, o baş çeker, böbürlenir; dal gibi de eğri olma, iki büklüm ol, cim kesil, cim.</p>

  <h3 class="h2baslik" id="calibre_toc_987">CLXXVIII</h3>

  <p class="normal">Şu bomboş karında ne güzel bir tatlılık var; eksik-artık değil; insan tıpkı çenge benziyor.</p>

  <p class="normal">Söz misali, çengin içi dolu olsaydı ne feryat çıkardı ondan, ne zîr nağmesi, ne bem teranesi.</p>

  <p class="normal">Oruçtan başın, karnın yansa yakılsa, o yanışla her an gönlünden feryatlar kopar.</p>

  <p class="normal">O yanışla her an binlerce perdeyi yakar, yandırırsın; himmetle, gayretle her an adım atar, binlerce dereceler aşarsın.</p>

  <p class="normal">Karnın boş olsun da ney gibi yalvararak feryat et; karnın boş olsun da kalem gibi sırlar söyleyedur.</p>

  <p class="normal">Karnın dolu oldu mu hemencecik aklının yerini gelir de şeytan tutar, Kâbe’nin yerine put geçer, oturur.</p>

  <p class="normal">Oruç tuttun mu, tapında köleler gibi, kullar gibi, hizmetçiler, halayıklar gibi güzel huylar gelir de el pençe dîvân durur.</p>

  <p class="normal">Oruç tut, oruç Süleyman’ın saltanatını sağlayan yüzüktür; onu şeytana verme, ülkeyi altüst etme.</p>

  <p class="normal">Saltanat elinden çıktı mı ordun da dağılır gider; ordun bayrağının dikili olduğu yere gelir; asker bayrağın altında toplanır.</p>

  <p class="normal">* Seba halkına, Meryemoğlu İsa’nın duasıyla gökten yemek indi.</p>

  <p class="normal">Sen de oruç tut da zevk, neşe sofrasını bekle; o kerem sofrası, kelem çorbasından elbette iyidir.</p>

  <h3 class="h2baslik" id="calibre_toc_988">CLXXIX</h3>

  <p class="normal">Sen beni istemesen de ben seni canla, gönülle isterim; bana kapıyı açmasan da kapının eşiğinden ayrılmam, orda oturur kalırım.</p>

  <p class="normal">Balığa benziyorum, dalga beni karaya vursa da gene sudan başka sığınacağım yer yoktur, gönlüm sudan başka bir yer istemez.</p>

  <p class="normal">Başımı alıp da nerelere gideyim, gönlüm, canım mı var? Ben de, beden de, gönül de ancak padişahlar padişahı güzelimin gölgesine sığınmışız.</p>

  <p class="normal">Yıkılmış, kendimden geçmişsem, sarhoş olup gitmişsem, kendimden geçişim, sarhoşluğum senden; bir şey biliyor, bir şey duyuyorsam bilişim, duyuşum gene senden.</p>

  <p class="normal">Eğer bende bir gönül kalmışsa gönlümü alan sen değil misin? Bir saman çöpüysem meselâ, kehribarım gene sen değil misin?</p>

  <p class="normal">(s. 170) Bugün yağlı, ballı çörek yiyormuşum gibi ağzıma gelen tat, sayıya sığmayacak derecede tatlı olan o güzelim dudaklarının tadından, lezzetinden değil de nedir?</p>

  <p class="normal">* Gönlümden iki dünyayı da sürdüm, çıkardım da he gibi geçtim, Allah’ımın yanına oturdum âdeta.</p>

  <p class="normal">Ne mevki düşünürüm, ne sultanlık, ne de ululuk; mevki olarak da yeter bana aşkının devleti, rütbe olarak da.</p>

  <p class="normal">* Kul huvallah gibi baştan başa tenzih denizine dalmış, gark olmuş gitmişiz; Müşebbihe gibi benzerler ispatına uğraşıp da baş aşağı düşmemişiz biz.</p>

  <p class="normal">Tatar’a benzeyen gamın, kızar da yağmaya, çapula başlarsa ben, tıpkı otağ gibi aşkla, sabırla kemerimi kuşanmışım, ayak direr dururum.</p>

  <p class="normal">Tembelim, kervanın içinde geç kalkan biriyim amma vakitli vakitsiz, bütün yolculuklarım da sanadır.</p>

  <p class="normal">Dolunay gibi doğ da bunun tamamını sen söyle; çünkü Ay talihim ayrılık düğümüne düştü, bulut altına girdi, görünmez oldu.</p>

  <h3 class="h2baslik" id="calibre_toc_989">CLXXX</h3>

  <p class="normal">Gizli bir peri ayağımı bağlamış; onun bu bağı yüzünden kavga alanına düşmüşüm, savaşıp durmadayım.</p>

  <p class="normal">Kafdağı’ndanım, bu yaylanın garibiyim ben; görünüşte güvercinim amma yaradılış bakımından Zümrüdüanka’yım ben.</p>

  <p class="normal">Güvercinim ecel doğanına av olup, onun peşine düştükten sonra, ben can Zümrüdüanka’sının kanatlarını açar, o kanatlarla uçarım.</p>

  <p class="normal">Akıl güneşiyle sırtım kızışmıştır amma gölgede oturanlara da tıpkı bir çadır gibi ayağımı diremişim, durup durmadayım.</p>

  <p class="normal">Vakit oğlu olan, babasının eteğine yapışır, bense sûfîye benziyorum; dünün de ötesindeyim, yarının da.</p>

  <p class="normal">Beni şu kapıya perde gibi asakodun; halbuki ben asılmak için gelmedim, asılmaya lâyık değilim ben.</p>

  <p class="normal">Lûtfettin de kuzgunluktan kurtardın beni; dudular gibi senin avcundan şekerler yiyip duruyorum.</p>

  <p class="normal">Avucundaki cömertlik tutar da beni denize iletirse, bana denize yol açarsa nasıl bir inci olduğumu o vakit gösteririm.</p>

  <p class="normal">Anlayışla avlanmam ben, anlayışın ötesindeyim; vehme sığacak bir varlık değilim, pek geniş bir alanım ben.</p>

  <p class="normal">Sözü nerdeyse orda kes artık da nerdesin? Kendine bir bak; ben nerdeysem beni de orda ara, ordayım çünkü ben.</p>

  <h3 class="h2baslik" id="calibre_toc_990">CLXXXI</h3>

  <p class="normal">Semâ’ nedir? Gönüldeki gizli erlerden bir selâm; garip gönül, onların mektupları gelince dincelir, rahata kavuşur.</p>

  <p class="normal">Aklın dalları budakları bu yelle açılır, saçılır; bu vuruşla beden genişler, ferahlar, huzura erişir.</p>

  <p class="normal">Seher çağı can âlemi horozunun sesi duyulur; Behrâm’ın nöbet sesinden zaferler elde edilir.</p>

  <p class="normal">Tef sesini duydu mu bir avuç ok alır da can şarabı, bedene ok atmaya koyulur.</p>

  <p class="normal">Bedende bir tuhaf, bir görülmemiş tatlılık belirir; neyden, çalgıcının dudağından dile, damağa bir şeker tadıdır, gelir.</p>

  <p class="normal">Seyret de gör, şu anda binlerce gam akrebi kıvrılıp ölmüş; binlerce ferah, neşe zamanı aramızda kadehsiz dönüp durmada.</p>

  <p class="normal">* Akrep sokmaması için muska yazan bayram gelip çatar; zaten akrep afsununu okuyup üfüren, şerbet muskasını yazıp sunan kişiler, daima aşk mahallesindedir.</p>

  <p class="normal">Her yandan bir Yakub kararsız bir halde kalkıp sıçrar; çünkü burnuna Yusuf’un gömleğinin kokusu gelir.</p>

  <p class="normal">* Canımız, “rûhumdan rûh üfürdüm ona” sırrıyla dirilmiştir; “rûh üfürdüm” deyişi, yemek içmek olsa değer mi değer.</p>

  <p class="normal">Mademki bütün yaratıklar, Sûr’un üfürülmesiyle olacak, Sûr’un teranesinin zevkiyle ölüler uykularından uyanacaklar, sıçrayıp kalkacaklar;</p>

  <p class="normal">Donup buz kesilen, bu müziğin tesirine kapılmayan, ölüp yok olanlardan da aşağı olan canın toprak başına.</p>

  <p class="normal">Bu helâl şarabı içen beden, bu şarapla esriyen gönül, ayrılık ateşinde kavrulur, pişer, tam olgunlaşır gider.</p>

  <p class="normal">Gayb sûretinin güzelliği söze sığmaz, anlatılmaktan, övülmekten ötedir; onu görebilmek için ödünç olarak binlerce göz al, binlerce göz.</p>

  <p class="normal">Senin içinde öylesine bir Ay var ki gökyüzünden Güneş bile ona ben sana kulum köleyim diye seslenip duruyor.</p>

  <p class="normal">İmranoğlu Mûsa gibi o Ay’ı koynunda ara, kendi pencerenden bak da esenlik sana, esenlik de.</p>

  <p class="normal">Semâ’ı kızıştır, eşeklerin hatırını pek gözetme; çünkü sen semâ’ın canına cansın, zamanın parlaklığısın, neşesisin.</p>

  <p class="normal">Dilimi satayım da binlerce kulak satın alayım; çünkü ağzından ballar dökülen, sözlerinde şeker tadı olan hatip minbere çıktı.</p>

  <h3 class="h2baslik" id="calibre_toc_991">CLXXXII</h3>

  <p class="normal">Seni başıboş bırakmam, işine gücüne aldırış etmez değilim, senin için daima işte güçteyim ben; her an biraz daha yüceltmedeyim seni, biraz daha aziz etmedeyim.</p>

  <p class="normal">Tertemiz zatıma, padişahlık güneşime and olsun, seni sana bırakmam ben, lûtuflarla, keremlerle yüceltir dururum seni.</p>

  <p class="normal">Yüzüne kendi yalımlarımdan, kendi ışıklarımdan nurlar veririm, başını on tane yarlıgama parmağıyla kaşır dururum.</p>

  <p class="normal">Razılık göğünde binlerce inayet bulutu var; yağarsam o bulutlardan boşanırım da şerrin başına yağarım.</p>

  <p class="normal">Lûtfum seni onarmak, seni iyileştirmek için belini bağlamıştır; zaten onarıp iyileştirme, kavuşturup buluşturma bereketlerinin kaynayıp coştuğu gözüm, kaynağım ben.</p>

  <p class="normal">Bana, hastayım dediğin geceden beri binlerce şifa veren şerbet, sevgilerle, esirgemelerle kaynayıp coşuyor.</p>

  <p class="normal">Gel yanıma da, gözlerine yeni bir sürme çekeyim; çekeyim de sırlarımı görüp anlamak için gözlerin aydınlansın.</p>

  <p class="normal">Öylesine lûtfum çok, öylesine keremim bol ki yabancıların bile ellerinden tutmadayım; iş böyleyken bildiklerimin en yakınlarından lûtfumu nasıl olur da esirgerim.</p>

  <p class="normal">* Ambarımın ölçeği senin çuvalında bulundu diye seni hırsız tuttum da memurlara teslim ettim.</p>

  <p class="normal">* Sen, kahrımdaki sebebi anlamadın, şaşırıp kaldın, buna imkân yok diyordun; halbuki o kahırda binlerce lûtuf vardı.</p>

  <p class="normal">* Bünyâmîn, o zahmet yüzünden Yusuf’unu bulmadı mı? Benim bütün işlerimi lûtuf bakışıyla seyret.</p>

  <p class="normal">* Yusuf, halvette Bünyâmîn’e yaptığı işi açtı, döktü, tamamıyla anlattı da ben kimseyi boş yere gamlarla incitmem dedi.</p>

  <p class="normal">Senin de halvet edeceğim vakit gelinceye dek sustum ben; fakat a benim elime giren, a bana tutulup kalan, yalnız hakkımda kötü sanıya düşme.</p>

  <h3 class="h2baslik" id="calibre_toc_992">CLXXXIII</h3>

  <p class="normal">Hangi gün şu adı sanı, şu bedeni dürüp devşireceğiz de can meclisinin ortasında halka halka dönüp dolaşacağız?</p>

  <p class="normal">Ne vakit padişahın meclisinde, önce dudaksız, sağraksız şarap içtiğimiz gibi gene can şarabını içeceğiz?</p>

  <p class="normal">Ne vakit can sâkîsine sarhoş, yıkılmış, dökülmüş olarak, elden, ayaktan olduk, sen uzat elini diyeceğiz?</p>

  <p class="normal">Meze getir diyeceğiz, getir de biz artık bu yana göçtük; ağlayıp inlemedeyiz, yüzümüz sapsarı, kızıl şarabı sun;</p>

  <p class="normal">Selâm ver bize, belâlarına teslim olmuşuz, hararetli hararetli sor, soruştur bizi, soğuk nefeslerden üşümüşüz, soğumuşuz biz.</p>

  <p class="normal">O sâkîm bize cevap vererek diyecek ki: Nur saçmada Ay gibi cömertiz biz, için, afiyetler, şifalar olsun.</p>

  <p class="normal">* Sen saltanat dile, Süleyman gibi Rabbim bana bir saltanat ver de; biz ihsanımızı bir karıncadan bile esirgemeyiz, bir karıncayı bile incitmeyiz biz.</p>

  <p class="normal">Ayrılığımızdan nice gamlara uğradın, pek çok kederlere düştün, gel kucağımıza, her derdin devâsıyız biz.</p>

  <p class="normal">Cefa dikeniyle yaralanmış, gönlü getir, sun bize de gel al bizden; bize ne diye armağan olarak gül getirirsin? Biz zaten gülüz.</p>

  <p class="normal">Eşinden dostundan ayrıldıysan gel bize; keremde, lûtufta, güzellikte eşimiz yok, tekiz biz.</p>

  <p class="normal">Bir iş başarmadıysan, hayırdan yana müflissen gene gel, senin gibi binlercesinin işini başarmışız biz.</p>

  <p class="normal">İştiyak çekenler gibi gözyaşlarını yağdır da tozu yatıştır; çünkü bu toz duman içinde Ay’ın yüzünü göremiyoruz.</p>

  <p class="normal">Sus, boş yere zar atma, bu işi bize bırak, bu tavlanın ustasıyız biz.</p>

  <h3 class="h2baslik" id="calibre_toc_993">CLXXXIV</h3>

  <p class="normal">Senin çevrende dönüp dolaşmadım da kendi kuruntuma uydum, kendi çevremde dönüp dolaştım mı derdin, elemin, kötü bahtın çevresine döner dolaşırım.</p>

  <p class="normal">Sabahleyin yarı sarhoş bir halde uykudan kalktım mı doğruca sâkîme gider, onun çevresinde döner dolaşırım, ondan medet isterim, ondan kerem umarım.</p>

  <p class="normal">Halk, sayılı birkaç lokmanın çevresinde dolaşır, bense yaratıcının, sayıya sığmayan eldeki nimetin çevresinde döner dolaşırım.</p>

  <p class="normal">Şu sınırlı âlemin oluşu da sınırsızlık âlemindendir, duruşu da; ben de sayısız, sınırsız döner dolaşırsam ayıplama beni artık.</p>

  <p class="normal">Mezara benzeyen göğsümü bir bağ, bir bahçe haline getiren, mezara bağlanıp kalmamı lâyık görmedi benim.</p>

  <p class="normal">Mezar da ne oluyor? Can, göklere bile sığmaz; beşten, altıdan geçeyim de tezcek tek olan, bir olan Tanrı’nın çevresinde dönüp dolaşayım.</p>

  <p class="normal">(s. 171) Gerçi aydın bir aynayım amma toz, pas korkusundan iki üç günceğiz bir yün parçasının çevresinde dönüp dolaşmam da yersiz değildir.</p>

  <p class="normal">Bir gülsem şu bahar yüzünden gül bahçesi kesileyim; birsem bu buluşmadan yüzlerce beden olayım.</p>

  <p class="normal">Çeşit çeşit şekiller arasında şu beden, çaresiz bir hale gelir; fakat ayna kesildim mi artık ne diye bedenin çevresinde dönüp dolaşacakmışım?</p>

  <p class="normal">Ben şu harf tavlasından yayıma çıkacağım artık, bağlı katır değilim ya, ne diye dönüp dolaşacağım hep bu direğin çevresinde?</p>

  <h3 class="h2baslik" id="calibre_toc_994">CLXXXV</h3>

  <p class="normal">Gönlümde şu niyet var: Bir ateş tutuşturayım; huzurunda ölmeyeni öldürüp geçeyim.</p>

  <p class="normal">Aklın yayını kırayım da akıl da bilsin ki eşim, örneğim yok, eşsiz, örneksizlere padişahım ben.</p>

  <p class="normal">Zaten kim senin bakışına nail oldu da eşsiz, örneksiz bir hale gelmedi? Şu yıkık dökük gönlüm define yeri oldu gitti.</p>

  <p class="normal">Ben nerdeyim, padişahlıkla övünmek nerde? Yoktukta, yoksullukta yok-yoksul biriyim, yoksulların da düşkünüyüm ben.</p>

  <p class="normal">O kişiyim ben ki adımı sen takarsın, benim bir şeycikler bildiğim yok; yalnız senin tutsağın oldukça beylerin de beyiyim, bunu biliyorum.</p>

  <p class="normal">Tutsaklıktan da, beylikten de öte bir başka durak var mademki; yokluğa erip de yok olunca bu iki sıfattan da kaçıyorum o yüzden.</p>

  <p class="normal">Gece oldu mu bey de yok olur, tutsak da; uykuya daldı mı tutsak, tutsak olduğunu bilmez bile.</p>

  <p class="normal">Gece, beylerin beyliklerini uykuyla ödünç alır; fakat aşk hiç uyumaz, ben de aşka tutulanlardanım.</p>

  <p class="normal">Güneş’e bak hele; bir günlük padişah o; Ay da ben vezirlerdenim diye yanıp yakılır, eriyip gider.</p>

  <p class="normal">Ben aşkla pişmiş, olmuşum; ne hamım, ne ham tamahlara kapılmışım; Tanrı hamurumu aşkla yoğurdu benim.</p>

  <p class="normal">Birinin hamurunu Tanrı yoğurursa nerden ham kalacak o? Maya kabul eden hamurum, mayasız, bulamaç hamur değilim ben.</p>

  <p class="normal">Gökleri yaratan, nasıl olur da bulamaç halinde bırakır? Gökteki yıldızlar gibi ben de her yanı aydınlatanlardanım.</p>

  <p class="normal">Ne vakte dek kendine ad takıp duracaksın? Sus artık; ben de ihtiyarım, ihtiyarlardanım, pîrlerdenim demek, çocukluktur zaten.</p>

  <h3 class="h2baslik" id="calibre_toc_995">CLXXXVI</h3>

  <p class="normal">Ayrılık, kulağıma acı bir haber ulaştırdı; tatlı uyku âşıklara haramdır dedi.</p>

  <p class="normal">* Aşktan bir yarım selâma nail olan kişi, yemeye içmeye de dört tekbir getirdi gitti, uykuya da.</p>

  <p class="normal">Bana bak, beni seyret; aşk, gönlümü, canımı kendisine halayık etti, kul edindi de binlerce hürriyete kavuştum.</p>

  <p class="normal">Aşağılık kişilerce bir gösteriştir, bir şehvetten ibarettir amma ileri gidenlerce aşk, pek büyük, evveline evvel olmayan bir nurdur.</p>

  <p class="normal">Gönlüm yaralanınca gidip tövbe etmek ister; fakat ne bana gül, ne kendine; hangi tövbe, nerde tövbe?</p>

  <p class="normal">Ne de güzel günahtır ki ona tövbe etmek kâfirliktir; öylesine bir günahtır o ki ne ardında kaçıp kurtulacak bir yol var, ne önünde oturup dinlenecek bir durak var.</p>

  <p class="normal">* Dört mezhepte de kanı helâldir, kanını dökmek caiz; çünkü aşk, ulu, yüce kişilerden başkalarının kanını dökmüyor.</p>

  <p class="normal">Öldür beni, öldürdün mü aşkla dirilirim ben; işte sustum, öldüm, artık söz de bitti gitti.</p>

  <h3 class="h2baslik" id="calibre_toc_996">CLXXXVII</h3>

  <p class="normal">Bir bucağa gideyim, kadehi bir ucundan elime alayım; çünkü ben şarap kadehine âşıkım, kendi işimi gücümü düzüp koşmaya düşmanım.</p>

  <p class="normal">Bir bucağa gitmek, orda yer gibi yerlere döşenmek hoştur, güzeldir; şu iki hal, neye mal olursa olsun baldır, şekerdir, süttür bana;</p>

  <p class="normal">Amma su kuşu olmayana suyla yağdır âdeta; bir türlü karışmaz, katılmaz, yadırgar o hali; fakat benim talihim Zühre yıldızı, şükür, sarhoşluk olmuş bana.</p>

  <p class="normal">Halktan da şükrü sarhoşluk haline getirmeyi istiyorum; yoksa varı yoğu bir uğurdan sana bağışladım a benim beyim, efendim.<sup class="calibre2"><a href="../Text/divanson_split_604.html#footnote-300-42" id="footnote-300-42-backlink">[42]</a></sup></p>

  <p class="normal">Varayım, gideyim de can şarabının bulunduğu yere başımı koyup dalayım; zaten hilelerle, düzenlerle dolu olan başımın uykuya dalması daha iyi.</p>

  <h3 class="h2baslik" id="calibre_toc_997">— N —<br class="chapter"/>
  CLXXXVIII</h3>

  <p class="normal">Bana bak, şu safran gibi sararmış iki yanağımı seyret, o eleme ait türlü türlü alâmetlerimi gör.</p>

  <p class="normal">Gönlümdeki evveline evvel olmayan pîrin canına and olsun, şu gençliğim toprak kesilsin de ayaklarının altına döşensin.</p>

  <p class="normal">Gözünü iyice aç da gözlerime bak; şu benim gönüller alan dilberimden gönlünü sakınma.</p>

  <p class="normal">O bahttan, o talihten şu dudağıma bir öpücük geldi de tatlı dilimden şekerler coştu, ballar köpürdü.</p>

  <p class="normal">Kulakların duyduğu ancak sözlerimden ibaret, fakat candan attığım naraları kimsecikler duymuyor.</p>

  <p class="normal">Bu soluktan nice ateşler parlayıp yanıyor dünyada, şu fânî sözlerimden nice ebedîlikler coşuyor âlemde.</p>

  <p class="normal">Tebriz’in övündüğü Şems’i gördüm göreli, şu anlamlarım ne de kararsız bir hale geldi gitti.</p>

  <h3 class="h2baslik" id="calibre_toc_998">CLXXXIX</h3>

  <p class="normal">Nazlanacak durumda değilsin, yürü, naz etme; olmadan ağaçtan meyve koparmaya kalkışma.</p>

  <p class="normal">Tanrı kıblesine put gibi gelip oturma; namazını kendiliğinden namazlıktan çıkarma.</p>

  <p class="normal">Oldun, olgunlaştın mı boş ver ağaca, bırak onu; artık sıcağı, soğuğu düşünme, çekinme onlardan.</p>

  <p class="normal">Hiçbir düşman kalmadı mı yürü, git meclise, otur, savaş silahlarını at, kavgayı, çapulu bırak.</p>

  <p class="normal">Gümüşün, potadan sâf bir halde, sızırılmış bir halde gelmede, her can gözü kör olanın potasına verme onları; eritme onları.</p>

  <p class="normal">Güzelliğini aşk tutsaklarına hiç sorma; madem Tanrı lûtfunun bahçesisin, baş çekme.</p>

  <h3 class="h2baslik" id="calibre_toc_999">CXC</h3>

  <p class="normal">Gel, gel ki ayrılığınla ne akıl kaldı, ne din, şu yoksul gönülden sabır da gitti, karar da.</p>

  <p class="normal">Yüzümün sararmasını, gönlümün derdini, içimin yanışını sorup durma; anlatışa sığmaz onlar; gel de gözlerinle gör.</p>

  <p class="normal">Senin ateşinle, senin sıcaklığınla pişmiş somun gibi kıpkızıldı yüzüm; şimdiyse bayat ekmek gibi un ufak olmuşum, yerlere serilmişim; gel de yollardaki topraklardan topla beni.</p>

  <p class="normal">Yüzünden ayna gibi hayaller devşirirdim; şimdi gel de sapsarı betime benzime bak, bumburuşuk yüzümü seyret.</p>

  <p class="normal">Tıpkı suya benziyorum, derede eğri büğrü, sağa sola akıp duruyorum; ayrılık solumda da pusu kurmuş, sağımda da.</p>

  <p class="normal">Göklere de sığmayan, yerlere de sığmayan yüzüne âşıkım da o yüzden yeryüzü gibi ben de gece gündüz göğe yüz tutmuşum.</p>

  <p class="normal">Tanrı için olsun şu seferden dön, bu yana yüz tut diye seher çağı dertle bir mektup yazdım, seher yeline verdim;</p>

  <p class="normal">* Dedim ki: Başında kil bile olsa yıkama, gel. Ayağına diken batmışsa çıkarmak için oturma, gel;</p>

  <p class="normal">Gel, gel de beni şu gel git sözünden kurtar. Öylesine bir gel ki canım, şundan da halâs olsun, bundan da;</p>

  <p class="normal">Haber yolladım seher yeliyle; dedim ki: Ey âşıklar peygamberi, ey emin elçi, Allah için olsun tez git, tarafımdan de ki:</p>

  <p class="normal">Suya batmışım, ateşe yanmışım dalga dalga gözyaşlarımla, yalım yalım gönül ateşimle; bana ne çare yazdı, budur çaren diye ne dedi, gel de bildir.</p>

  <h3 class="h2baslik" id="calibre_toc_1000">CXCI</h3>

  <p class="normal">Senin gözlerini görmek için binlerce kötü göze katlanırım; ne gözler var sende, ne gözler, a benim gözlerimi aydınlatan güzel.</p>

  <p class="normal">Senin razılığını elde etmek için Âdem üç yüz yıl ağladı, sonucu, seninle buluşma gülüşüyle ağzı açıldı.</p>

  <p class="normal">İyiden iyiye bil ki gülüş, ağlayış miktarıncadır; yeşilliğin gülmesi, bulutun ağlamasındandır.</p>

  <p class="normal">İnsan soyundan değilsen yürü git, ağlama; Zenci de renginin kara olduğuna ağlamaz, bu yüzden hüzünlenmez.</p>

  <p class="normal">Beyaz nedir görmemiştir o, sadece kapkara bir yüzü vardır, üzülmez bile, neşelidir o; yürü, Rum kayserinin oğlu gibi Zenci’nin yolunu vur.</p>

  <p class="normal">Gazinin Arap atı, nice oklar yer; çünkü o ne palan vurulup yük yüklenen attır, ne sığır; Arap atıdır o, savaş atı.</p>

  <p class="normal">Hele senin bindiğin Arap atı… Senin gibi bir savaş padişahı, senin gibi bir yeryüzü kahramanı binmiş ona.</p>

  <p class="normal">O atın yanı, önü, o kadar ok yer ki oklu kirpiye döner; savaş safında bu, debdebesidir, tantanasıdır onun, savaş safı yurt olmuştur ona.</p>

  <p class="normal">Padişah yelesini, başını, a seçilmiş at, benim atımsın sen diye bir sıvazladı mı.</p>

  <p class="normal">Bütün oklar, şekerkamışları kesilir; hepsi de baştan başa tattır, lezzettir; baştan başa keremdir, ihsandır.</p>

  <p class="normal">Yük beygirinin bu lezzetten haberi yoktur; sağdır, esendir, fakat bundan mahrumdur, değeri de olamaz onun.</p>

  <p class="normal">Söylemeye tövbe edeyim amma ey pençeleri kıran arslan, senin pençendeyken tövbenin ne faydası var bana?<sup class="calibre2"><a href="../Text/divanson_split_605.html#footnote-300-43" id="footnote-300-43-backlink">[43]</a></sup></p>

  <h3 class="h2baslik" id="calibre_toc_1001">CXCII</h3>

  <p class="normal">(s. 172) A gönül, hastaların ağızlarına bal verme, körlere göze ait sözler söyleme.</p>

  <p class="normal">* Boyundaki damardan da daha yakındır kula, fakat Tanrı’dan uzak olanlara uzaktır Tanrı.</p>

  <p class="normal">İçini arıt, düz, koş da o gizli Ay perdelerden görünsün, baş göstersin.</p>

  <p class="normal">Kendini de, dünyayı da yok edersin amma kendinde de olmadığın, dünyadan da geçtiğin halde burda gene meşhurlardan olur, tanınırsın.</p>

  <p class="normal">Buluşma Ay’ıysan buluşmadan bir nişan göster; hurilerin kollarından, yasemin gibi bembeyaz göğüslerinden, güzelim yüzlerinden bir eser belirt.</p>

  <p class="normal">Yok, eğer altın gibi ayrılığa mensupsan ayrılık dağı nerde? Sevgiliden ayrılanların damgalı paraları öylece donakalır, kalp kesilir.</p>

  <p class="normal">Mademki aşk yok sende, onun yerine kulluk etmeye bak; çünkü Tanrı kendisine iş işleyenlerin ücretini mutlaka verir.</p>

  <p class="normal">Bil ki Tanrı aşkı, Süleyman’ın yüzüğüdür, nerde Süleyman’ın geliri, nerde karıncaların kazancı?</p>

  <p class="normal">Düşünce elbiselerinden soyun, at onları üstünden; çünkü güneş ancak çıplakları kucaklar.</p>

  <p class="normal">Tebrizli Şems’in saçlarına sığın da miskler yağdırsın sana, kâfurlardan kurtul.</p>

  <h3 class="h2baslik" id="calibre_toc_1002">CXCIII</h3>

  <p class="normal">Sen, bâzı kılavuz kesilirsin, bâzı yol kesersin; hem harmanımızsın bizim, hem harmanımıza âfet.</p>

  <p class="normal">Aşkla binlerce elbise dikersin, derken tutar, yırtarsın, sonra da suçunu bana yazarsın.</p>

  <p class="normal">Bir dibi, kıyısı bulunmaz denizsin, iki âlem de bir katrendir; iki âlem de bir parçacık altın kesintisidir, sense yüzlerce altın madenisin.</p>

  <p class="normal">Buyruk senindir; köre, gözünü aç dersin; söz söyleme kudretini bağışlarsın, sonra da o dilsiz, o pepe söyledi, konuştu dersin.</p>

  <p class="normal">Hevesle yüz binlerce mıhladız yaparsın ki her demir o halis taşa lâyık bile değildir.</p>

  <p class="normal">Beni sarhoş bir halde çakmağına çeken sensin; ben aydın canmışım, yahut bedenmişim, haberim bile yok, ne işim var bunlarla benim?</p>

  <p class="normal">Sensin şarap, sensin mahmurluk, sarhoşluk; sensin düşman, sensin dost; bu düşmana binlerce kutlu can feda olsun.</p>

  <p class="normal">Gerçekten de Şemseddin’sin, Tebriz’in övündüğü cansın; yüzlerce karakışa lâyık olana can baharı ihsan ettin sen.</p>

  <h3 class="h2baslik" id="calibre_toc_1003">CXCIV</h3>

  <p class="normal">Canım benim, acı cefan beni inci haline getirir; incinin, mercanın yeri zaten acı denizdir.</p>

  <p class="normal">* Vefana gelince: O, pek lezzetli bir başka denizdir, öylesine bir deniz ki cennetin dört ırmağı onun dibinden kaynar.</p>

  <p class="normal">* Şu anda canımı illetlerden, buhrandan kurtarmak için şu iki denizin kavuştuğu yere gelmiş bir İskender’im ben.</p>

  <p class="normal">* Yecüc-Mecüc’ün geleceği yere pek büyük bir sınır yapıp halkı onlardan tamamıyla kurtarmak niyetindeyim.</p>

  <p class="normal">Çünkü onlar denizi sömürüp içerler, onların ıssılığı yüzünden dünyada bir katre bile su kalmaz.</p>

  <p class="normal">Çünkü onlar ateşe mensuptur, cehennem unsurundan yaratılmıştır; cennetin lûtuflarına düşmandır, gönüllerin nuruna perdedir onlar.</p>

  <p class="normal">Her sayıdan artıktır onlar, çünkü kahırdan meydana gelmişlerdir; kahır da Tanrı sıfatıdır, sonu, ucu olamaz.</p>

  <p class="normal">Hepsi de çıplaktır, hepsinin giyimi kuşamı ancak ettir, bedendir; apaçık görüşe karşı giyim kuşam mı olurmuş a gönül?</p>

  <p class="normal">Yorgan onun sol kulağıdır, yatak sağ kulağı; geceleyin iyiden iyiye bil Yecüc-Mecüc çıkmış gitmiştir.</p>

  <p class="normal">Mukallidin döşeği, yorganı, taklit bilgisine benzer; gerçekten de Yecüc taifesindendir o, insan değildir.</p>

  <p class="normal">Çünkü gönül, bir pencereye benzer; güneş o pencereden vurur, ışıklatır çevreyi, zerreler de o ışıkta el çırpıp oynarlar.</p>

  <p class="normal">Şu gönlün binlerce adı vardır, binlerce sıfatı; her ad, öbür ada nisbetle aykırıdır, ayrıdır, bir başka çeşittir.</p>

  <p class="normal">Hani birisi sana babadır, fakat bir başkasının oğludur, bir başkasının kardeşi.</p>

  <p class="normal">Nitekim Tanrı adları da bize göre bir nisbetle anlaşılır; meselâ kâfire göre kahredicidir de bize göre rahmeti bol.</p>

  <p class="normal">Nice kişiler vardır ki sana göre melektir, öyle inanırsın sen, fakat başka birine göre de şeytandır.</p>

  <p class="normal">Nitekim senin sırrın sana apaçıktır da başkasının haberi bile yoktur, ondan örtülüdür, gizlidir o sır.</p>

  <h3 class="h2baslik" id="calibre_toc_1004">CXCV</h3>

  <p class="normal">Senin nimetlerine can bir türlü doymaz; senin sofranda binlerce boğaz gerek bana, binlerce ağız.</p>

  <p class="normal">Gel, abıhayatsın sen, bense susuz mu susuzum; ne ben usanır, bıkarım, ne senin lûtfuna, ihsanına son vardır.</p>

  <p class="normal">Gel, boşlukta duran denizsin sen, bense bir balığım; denizdeyim amma o denizin ucunu kıyısını kim görmüştür?</p>

  <p class="normal">Şu çamurlu, şu boz bulanık su, senin denizinden bir katrecik; halbuki susuzluktan bunalanlara, çırpınanlara candır bu bulanık su.</p>

  <p class="normal">Gel, gel ki sen güneşsin, ben zerreyim; yüzünün ışığı önünde zerre gibi dönüp oynamadayım.</p>

  <h3 class="h2baslik" id="calibre_toc_1005">CXCVI</h3>

  <p class="normal">Dört gündür konuğum sana, iyice bil, üç gün daha kalmak, üç gün daha konuk olmak istiyorum sana.</p>

  <p class="normal">Bu üç gün hakkına, o dört gün aşkına yüzünü ekşitme de şu gönül yüz binlerce şüpheye düşmesin.</p>

  <p class="normal">Şu ekşi yüzden başka her çeşit yiyecekle başım hoş; yalnız bu ekşi dişimi kamaştırır da kamaştırır.</p>

  <p class="normal">Bütün ekşiler ona nisbetle tatlılaşır, ballaşır; aman ey gülen gül, yüzünü ekşitme.</p>

  <p class="normal">Aç o gülen dudakları; ballar, şekerler orda; o lûtufta, o ihsanda yüzlerce gülbeşeker gizli.</p>

  <p class="normal">Tanrı’nın her an ballar, şekerlerle geliştirdiği o yüze hiç yaraşmıyor, ekşitme yüzünü.</p>

  <p class="normal">Çehrenin asık olması şöyle dursun, yeri mi bunun? Yüz binlerce acıyla ekşi, yüzüne yaklaşsa güzelleşir, neşelenir gider.</p>

  <p class="normal">Kıyamet günü yüzün gizli kalırsa, cehennem cennetlerin başköşesinden bile daha hoş olur.</p>

  <p class="normal">Kış ortasında yepyeni bir bahar diliyorsan güzelliğinin bahçesine gir de ağaçlar dik.</p>

  <p class="normal">Halkın cuma günü bayramlar görmesini istiyorsan minbere çık, sıfatlarını oku, kendini öv.</p>

  <p class="normal">Hayır, yanlış öyledim, çünkü sen minbere çıksan minber kanatlanır, gönül gibi uçuverir.</p>

  <p class="normal">Beni şekerlerinle, ballarınla konuk et; ot getirip koyma önüme, hayvan değilim ben.</p>

  <p class="normal">Melek ne yer? Tanrı’nın güzelliğini; ayla yıldızın gıdası, dünyanın güneşindendir.</p>

  <p class="normal">Mısırlılar ekmek derdiyle korkulara düşerken, halk o kıtlıkta Yusuf’un güzelliğinden gıdalanıyordu.</p>

  <p class="normal">Susayım, çünkü bir kere daha söze dalayım da kendisi ortadan kayboluversin; bunu istiyor sevgili.</p>

  <p class="normal">Bu söz de yanlış; çünkü o beni eşekten düşürmek isterse çekinmenin, eyere yapışmanın ne faydası olur?</p>

  <p class="normal">Meğerki çekinmenin yolunu o göstersin; çünkü dağarcığı diken de o, yırtan da.</p>

  <p class="normal">Görünüşte filânı adamakıllı azarlarım, darılırım ona, feşmanla iyiden iyiye uzlaşırım amma sözüm hep onadır, hep onunla konuşurum ben.</p>

  <p class="normal">Sus da böyle bir söze yel esmesin; çünkü esip giden yel, onlara mahrem olamaz.</p>

  <h3 class="h2baslik" id="calibre_toc_1006">CXCVII</h3>

  <p class="normal">Dört şiir söyledim, hayır dedi, bunlardan daha iyisini söyle. Peki, fakat önce o seçilmiş şarabı sun.</p>

  <p class="normal">Altıncı kadehi şu mübarek beş parmağınla kavra da sun bana, de ki: Al, iç, elli beşinci kadehi bile iç.</p>

  <p class="normal">Ceylanını bana ver, gazel al benden; saçlarının yüzünü göster, terütaze şiiri seyret.</p>

  <p class="normal">O göklere, yerlere sığmayan şarapla mahmurluğumu sök de mahmur şiir söylemeyeyim.</p>

  <p class="normal">Senin lûtfun, senin gönül alıcılığın beni böyle kavgacı, inatçı etti; yoksa ben çok edepliydim, çok alçakgönüllüydüm.</p>

  <p class="normal">Sen bin yıllık edebi bir kadehle alıp gidersin; aşkının mahmurluğu utangaç bir göz bırakmadı ki.</p>

  <p class="normal">Sayende dünya Leylâlarla, Mecnunlarla doldu; lûtfun binlerce Vîse yaratmada, binlerce çeşit Râmîn halk etmede.</p>

  <p class="normal">Birlik yüzün bir gölge salsaydı âleme, şu dünyada ne kıran kalırdı, ne karîn.</p>

  <p class="normal">Sen güneşsin; senden başka ne varsa gölge gibi sana tâbi; gâh sola gider, gâh sağa.</p>

  <p class="normal">Gâh bütün âlemi kaplar, gâh tamamıyla yok olur gider, halden hale giren tavla zarı gibi senin eline uymuştur, nasıl atarsan öyle çıkar.</p>

  <p class="normal">(s. 173) Aşkımız çırpınıp durdukça senin alımın, senin güzelliğin sakin sakin durmada; biz sofra örtüsü gibi bumburuşuğuz, ayrılığının alnındaysa bir tek kırışık bile yok.</p>

  <p class="normal">Bizim kararsızlığımızdan ziyade güzelliğin sakin oluşu tuhaf; fakat bu ikisinden de tuhafı şu: Bir pusudan baş çıkardın da göründün mü olanlar olur artık.</p>

  <h3 class="h2baslik" id="calibre_toc_1007">CXCVIII</h3>

  <p class="normal">Canın için olsun, şu âşıktan çekinme, su yoksulla uzlaş, kaynaş, beni bırakıp gitme eve.</p>

  <p class="normal">Bahaneler bulmaya kalkışma, özür getirmeyi bırak, aşağı görme beni, ululanma, gurura düşme.</p>

  <p class="normal">Şarap hazır, devlet eşimiz dostumuz, sâkîmiz de sensin; artık şarap sun, sâkîlik nazlarına girişme, sâkîlik hilelerine başvurma.</p>

  <p class="normal">Erlerin yüzlerine bak; hepsi de senin sarhoşun; onlar dururken pencereye, dehlize, eşiğe bakmaya girişme.</p>

  <p class="normal">Âşıkların halkasından başka bir yerde ömür sürme, meyhaneden başka bir yerde yuva kurma.</p>

  <p class="normal">Bak da gör, dünya bir tuzak, dilek, istek de yem; onun tuzağına koşma, yem havasına düşme.</p>

  <p class="normal">Onun tuzağından kurtuldun mu gökyüzüne ayak bas, gökten başka bir eşiğe ayak basma.</p>

  <p class="normal">Güneşe de aldırış etme, ay ışığına da; tek ol, o tek, o biricik güzelden başkasını dileme.</p>

  <p class="normal">Kâse nasıl suyun üstünde durmaz, boyuna çalkanır durursa sen de onsuz karar etme, çırpın dur; eline kâseyi alıp her mutfağa koşma.</p>

  <p class="normal">Zaman aydınlanır, kararır, sıcak olur, soğuk olur; sen zamanenin kaynağına var, o kaynak başından ayrılmamaya bak.</p>

  <p class="normal">Onu övmeye kalkışma, darılışını, paylayışını da örtmeye, gizlemeye koyulma; kadayıf verme ona, tok kişiyi ağırlamak güçtür, çıkarma onu ortaya.</p>

  <p class="normal">Fakat ne çare, güzellerin işleri güçleri hep böyle işte; ateş alevi gibi konuşma, n’olur, yalımlanma.</p>

  <p class="normal">Söyle, neyi istersen yak, yık, yalnız ayrılıktan bahsetme; lâyık değil bana bu; şu tek sitemi revâ görme de ne yaparsan yap.</p>

  <h3 class="h2baslik" id="calibre_toc_1008">CXCIX</h3>

  <p class="normal">Söylediğim söz, dudağına lâyık değilse koca, ağır bir taş al, vur ağzıma, dağıt ağzımı, yüzümü.</p>

  <p class="normal">Çocuğunu esirgeyip duran ana da boş yere söylenmez ya; hattâ onu terbiye için dudağına iğne bile batırır.</p>

  <p class="normal">Dudağının yüceliği, güzelliği uğruna yüzlerce ağzı, hattâ yüzlerce dünyayı yık-yak, kır-dök, yırt-parala, vur birbirine gitsin.</p>

  <p class="normal">Susuz, küstahça deniz kıyısına vardı mı dalga kılıcını çek, vur boynunu hemen.</p>

  <p class="normal">Süsene kulum köleyim, çünkü gül bahçeni gördü; o kadar dili vardı, senin nerkis gözlerini gördü, utandı da hepsi de tutuldu gitti.</p>

  <p class="normal">Fakat ben onun gibi değilim, tefe benzerim tıpkı; elini vurdukça feryat eder, vur, vur yüzüme derim, vur bana havan gibi.</p>

  <p class="normal">Beni elden bırakma da semâ’ kızışsın, bülbül nağmesi ancak gül bahçesinde hoştur.</p>

  <p class="normal">Evet, gözler, mâna gül bahçesi yüzünden mahmurdur; sen eteği bulaşık dünyadan çek eteğini.</p>

  <p class="normal">* Yusuf’un çıplak görünüşü daha güzel olsaydı, gözler ancak gömleğe sürülmekle açılmazdı.</p>

  <p class="normal">Can güneşinin ışığı asıldır amma gene de hiçbir insan o göğe bedensiz erişememiştir.</p>

  <p class="normal">Sus, ölü yıkayan çenemi bağlasa bile, ölümümden sonra mezarımdan hep bu nağmeleri duyarsın sen.</p>

  <h3 class="h2baslik" id="calibre_toc_1009">CC</h3>

  <p class="normal">Yapma, etme; suçsuz adam öldürmek, doğru bir iş değildir; gitme, gitme, ışıksın, aydın gözsün sen.</p>

  <p class="normal">Lûtfettin, köpek ağzını açtın da başımız mahmurluğundan gebe kaldı.</p>

  <p class="normal">Mademki açtın, masraf kesesi gibi bağlama, örtme o küpün ağzını; pencere kapanınca ev karanlık olur.</p>

  <p class="normal">Gamlara düşmüş adam ok hedefine benzer; sarhoşluktan, kendinden geçmeden başka bir zırhı yoktur onun.</p>

  <p class="normal">Aşkın iki eli, Davud’un ellerine benzer, demir bile olsa avcunda mum gibi yumuşar gider.</p>

  <p class="normal">Aşka dair sözleri, gene aşktan dinlemek gerek; çünkü aşk aynaya benzer, hem söyler, konuşur anlatır, hem dilsizdir, susar durur.</p>

  <p class="normal">Gerçi halkın kanı onun boynundadır amma ey gönül, sen tez ellerini dola aşkın boynuna, sarıl ona.</p>

  <p class="normal">Aşk kan pahasını vermekten korkmaz, defineleri, hazineleri vardır; onun yüzünden ölü bile dirilir de kefeninden kurtulur.</p>

  <p class="normal">Uyku yakana yapıştı; hadi, gayb âlemine uç; seher çağı, yakan kurtulur elinden, kucak kucak etek bulursun, sen yapışırsın o âlemde bulduğun eteğe;</p>

  <p class="normal">Hadi, uyu da gazelin geri kalan kısmını yarın söyleyeyim; zaten halk gül bahçesine sabahleyin girer, sabahleyin gül çiğner.</p>

  <h3 class="h2baslik" id="calibre_toc_1010">— V —<br class="chapter"/>
  CCI</h3>

  <p class="normal">Beni bulamazsan var sevgilinin yanında ara; o cennette, o gül bahçesinde, o yeşillikte ara beni.</p>

  <p class="normal">Gölge gibi yerlere yatmışım, tembelim, işsizim; beni o ayak diremiş, o ebedî servinin gölgesinde ara.</p>

  <p class="normal">Beni yıkılmış, sarhoş bir halde yerlere serilmiş görmek istersen gel de o mahmur gözlerin civarında ara beni.</p>

  <p class="normal">Günleri saymaktan yoruldun, günleri saymaya doydunsa sarhoşların halkasına gir de sayısız kadehler aramaya koyul.</p>

  <p class="normal">O iki mahmur göze, o nurlarla dopdolu, kıyısız bucaksız denize dal da yaratıcının sır incilerini ara.</p>

  <p class="normal">Hiç mi hiç ağlamayan gönlü, sevgilinin yanında ara; hiç solup dökülmeyen gülü o baharda aktar.</p>

  <p class="normal">Huzur isteyen, karar arayan adam, ne de donmuş, buz kesilmiş adamdır ya; sen sabır, karar nedir, bilmeyen sarhoş âşıkın canını aktar, öylesine bir gönül aramaya bak.</p>

  <p class="normal">Işığın yoksa ışık iste ondan, şarabın yoksa şarap ara, şarap iste ondan.</p>

  <p class="normal">Dün gece, meclisinde kendimden geçtim de bir iş ettiysem, zebun aklımın özrünü o yanaklarda ara, o güzelim yüzden iste.</p>

  <p class="normal">Sen neyi arar, istersen asıl madeninden ara, iste; miskten, gülden güzel koku, hoş nefes iste, dikenden batıp yaralama.</p>

  <p class="normal">Sevgilinin ata binmiş hayali gelip çatmada; a gönül, öylesine bir atlıdan eşsiz haberler dile.</p>

  <p class="normal">Bütün geçip gidenlerin canları onun yanında toplanmış; kucağı dopdolu, onların güllerini o kucaktan iste.</p>

  <p class="normal">Sabah çağı, yanına geldi mi sabah şarabı iste ondan, gece yanına geldi mi gıda dile, gündüzü ara onda.</p>

  <p class="normal">Gözbebeği gibi sus, senin durağın gözdür; gözünde değilse, hayali gözüne gelmiyorsa onu, gene de bekleyişte ara, gözle dur.</p>

  <p class="normal">Tebriz’in övündüğü Şems, yokluğun-yoksulluğun gözüdür; yok-yoksul ol da yoklukta-yoksullukta ara onu.</p>

  <h3 class="h2baslik" id="calibre_toc_1011">CCII</h3>

  <p class="normal">O kişi değilim ben ki tutayım da onun nimetlerinden bahsedeyim; nimetleri şöyle dursun, mihnetindeki lezzetten sarhoş olmuşum, kendimden geçmişim.</p>

  <p class="normal">Çeng gibi ağlayıp inliyorsam, bu ondan şikâyet değil; çünkü çenge dönmüşüm, onun acıyış kucağındayım zaten.</p>

  <p class="normal">Bir perdeden bir perdeye geçersem kendiliğimden değil bu; her damarım, onun vuruşuna tâbi, ona uymuş gitmişim ben.</p>

  <p class="normal">Şekerim yok amma ney gibi sesim var ya; nasıl olmasın ki onun lûtuf dudağından lezzetler tatmadayım.</p>

  <p class="normal">Kızma sırasıysa şimdi, yahut lûtuf sırasıysa hep o elden; onun nöbetine erişince ona uyarım, elimden başka ne gelebilir ki?</p>

  <p class="normal">Güneşten bir renk çalarsam ayıp değil ya bu; lâ’l de onun yüzünden bezenmede, ayıp mı ediyor yâni?</p>

  <p class="normal">Lâ’l gibi ben de o güneşten ululuk çalmazsam nasıl olur da kendi yaradılışımdan geçer, onun boyasına boyanırım?</p>

  <p class="normal">Yankesici kara gözlerde ondan hırsızlık etmiyor mu; gizlice ondan görüş, bakış nuru çalmıyor mu?</p>

  <p class="normal">Yalnız insandan çalarsan aza kanaat et; çünkü onun yaradılışına nekeslik eştir.</p>

  <p class="normal">* Fakat ondan çalarsan dünyalara değer inciler çal, onun lûtfundan, onun huyundan haberin varsa dediğimi yap.</p>

  <p class="normal">Çünkü Tanrı, ancak aşağılık hırsızları kahreder; geçici, yıpratıcı kumaşlar çalmaya düşenlere gazap eder.</p>

  <p class="normal">Yazıklar olsun, anlatamıyorum ki, korkuyorum anlatmaya; çünkü şeriatinde şeriat kılıcı kından sıyrılmış, parıl parıl parlamada.</p>

  <p class="normal">Sanılır ki o hırsızın suçu tamahtır; hayır, asıl suçu aşağılık şeye tamah etmesidir.</p>

  <h3 class="h2baslik" id="calibre_toc_1012">CCIII</h3>

  <p class="normal">Tam uyuyacağım zaman, tam uykumun geldiği vakit tutuyor, hadi diyorsun, söyle; mademki çalgıya çağanağa iştihan var, daha taze, daha güzel bir şey söyle.</p>

  <p class="normal">Uykudan elimi, ayağımı kaybedince sen kulağımı çekiyor, hikâyeyi baştan anlat diyorsun.</p>

  <p class="normal">(s. 174) Gündüzün yüzü, gecenin simsiyah, büklüm büklüm saçlarının altına girip gizlenince hadi diyorsun bana, o amber gibi simsiyah, o halka halka saçları anlat.</p>

  <p class="normal">Şu kamışlıklara uyku ateşi düşmüş, sen gelmişsin, şeker gibi dudaklardan bahset diyorsun.</p>

  <p class="normal">Hem de bir kere anlatmaya kanmazsın ki; gazeli tamamladım mı hayır diyorsun, tekrar tekrar söyle.</p>

  <p class="normal">Gel de bir kendinle kıyasla beni; tam uyku bastırmışken lalan, hadi dese sana, amberden bahset, ne yaparsın?</p>

  <p class="normal">Ne içtiysen içmişsin, neşeli bir halde gelmişsin, asıl sen içtiğinden içir, onu sun bana, içtiğin şeyden bahset.</p>

  <p class="normal">Mademki benden sarhoşça çalgılar, ezgiler istiyorsun, sen de bu âşıkla beraber kadehten, sağraktan konuş.</p>

  <p class="normal">* Bu sözleri şaka olsun diye söyledim; yoksa senin ayağına toprağım ben, bana istersen Kaymaz de, istersen Sencer, hepsi de kutludur bence.</p>

  <h3 class="h2baslik" id="calibre_toc_1013">CCIV</h3>

  <p class="normal">Kâfir huylu aşk, geceleyin beni bin kere damdan odaya çekti, odadan mahallenin ta öbür ucuna götürdü.</p>

  <p class="normal">Gece, öylesine vakitsiz geldi, öylesine ansızın çattı ki; testinin kulağını tutar gibi kulağımı öyle sıkı tuttu ki.</p>

  <p class="normal">Bana ne doldurursa doldursun, ona teslim olmuş bir testiyim; testi sakanın tutsağıdır, nasıl olur da kaçar ondan?</p>

  <p class="normal">O, taşlarla bin kere testiyi kırar; fakat kırmasından da memnunum ben, zevkle, şevkle onarmasından da.</p>

  <p class="normal">Testi, ırmağın içinde dalgalar yutmak hevesiyle binlerce canla, binlerce gönülle iki kulağını da ona teslim etmiştir.</p>

  <h3 class="h2baslik" id="calibre_toc_1014">— H —<br class="chapter"/>
  CCV</h3>

  <p class="normal">Güneş, kara suyun dibinden çıkıp doğdu mu, her zerreden, Tanrı’dan başka yoktur tapacak sesini duy.</p>

  <p class="normal">Zerrenin de yeri mi? Can güneşi doğdu mu o güneşin zerreleri bile güneşin külâhını, kaftanını kapar.</p>

  <p class="normal">Ay’a benzeyen gönül, insan gibi balçıktan göründü mü, Yusuf gibi yüzlerce güneş kuyuya düşüverir.</p>

  <p class="normal">Bir karıncadan da aşağı değilsin ya, topraktan bir baş çıkar da karıncalara ovadan, harman yerinden haber ver.</p>

  <p class="normal">Karıncanın, bizim yemyeşil, terütaze başağımızdan haberi bile yok; onun için çürümüş, kokmuş bir taneye kaani oldu.</p>

  <p class="normal">Karıncaya de ki: Bahar mevsimi, elin, ayağın da var, ne diye mezardan çıkmıyorsun, ne diye ovaya yollanmıyorsun?</p>

  <p class="normal">Karıncanın sözü mü olur? Süleyman bile iştiyak elbisesini yırttı, paraladı; Tanrı, şu saçma sapan örnekler yüzünden sen suç yazma bize.</p>

  <p class="normal">Fakat kumaşı, alıcı ne kadar alacaksa o kadar keserler; kumaş uzun amma boy kısa.</p>

  <p class="normal">O uzun boyu getir bana ki uzunluğunu görünce Ay’ın bile yay kirişi kopar, getir de kumaşı boydan boya vereyim.</p>

  <p class="normal">Sustum artık, bundan böyle susuşumdan, buğdayın samandan ayrılışı gibi gerçekle aslı olmayan, birbirinden ayrılır gider.</p>

  <h3 class="h2baslik" id="calibre_toc_1015">CCVI</h3>

  <p class="normal">Ey seher yeli gibi sabah çağlarının zevkini gören, demini süren gönül; gördüğünden mi sarhoş oldun, yoksa göremediğin şeyden mi?</p>

  <p class="normal">Gâh şaşkınlık denizine dalmadasın, kendinden geçip gidiyorsun; gâh dağ eteğine gidiyor, gayret kemerini kuşanıyor, dağda kehribarlar görüyorsun.</p>

  <p class="normal">Gözden de öte, gönülden de; yüzlerce pencere açılmış; gökten de dışarı, yerden de, uçup gitmişsin de yüzlerce gökyüzü görmüşsün.</p>

  <p class="normal">Denize öyle bir coşkunluk düşmüş, öylesine bir pus çökmüş ki seyrindeki lezzet yüzünden baş, göz kesilmiş.<sup class="calibre2"><a href="../Text/divanson_split_606.html#footnote-300-44" id="footnote-300-44-backlink">[44]</a></sup></p>

  <p class="normal">Gözden coşup dalga dalga akan yaşlar denize karışmış da ne tuhaf, ne tuhaf, gözyaşları da, deniz de bir umman olmuş, yahut da deniz göz haline gelmiş.<sup class="calibre2"><a href="../Text/divanson_split_607.html#footnote-300-45" id="footnote-300-45-backlink">[45]</a></sup></p>

  <p class="normal">İki dünya da gözünde sanki bir horozun önüne konmuş bir yem tanesi; ululuğu görmüş tertemiz göz de böyle olur zaten.</p>

  <p class="normal">Birlik âleminde isteyenle istenenin sıfatlarını ayrı gören kişi, ne isteyendir, ne istenen.</p>

  <p class="normal">Tanrı’yı kim bilir, tanır? “Lâ”dan kurtulan. “Lâ”dan kim kurtulmuştur? Belâlara uğramış âşık.</p>

  <p class="normal">* Cübbemde Tanrı’dan başka kimse yok remizlerini âşık anlamış, bilmiştir de binlerce defa o cübbeyi alelâde bir kaftan görmüş, onu büsbütün atmak, gerçek varlığıyla görünmek istemiştir.</p>

  <p class="normal">Gönül, ağzını açmıştır da Salâhaddin’e, sensin benim canım demiştir, sensin ey Tanrı’yı gören göz.</p>

  <h3 class="h2baslik" id="calibre_toc_1016">CCVII</h3>

  <p class="normal">Sevgilinin halvet yeri, semâ’; sonra da tutmuş, uyumuşsun ha; o dağınık saçlardan utan bâri.</p>

  <p class="normal">Bundan böyle artık ben sevgilinin halka halka saçlarına sarılıp geceleri yolculuk edeceğim; upuzun gece, güzel sevgili, söylenmemiş nükteler; böylece sürüp gidecek bu.</p>

  <p class="normal">O güzeller, perde ardında yanarlar yakılırlar; güzellerin lûtufları, ihsanları gecelerde gizlidir.</p>

  <p class="normal">Hepsini uyut da şu çiftlerden kurtul, tek kal; onun sarayına, sayvanına geceleri uyumuş bir halde gitme.</p>

  <p class="normal">Bil ki gece halveti, tıpkı bir denizdir; delinmemiş, el değmemiş inciler denizin dibindedir.</p>

  <p class="normal">Padişahımız Tebrizli Şems’in Kâbe’yi gösteren yüzü uyumada, kabul edilmiş haclara bedel olsun sana.</p>

  <h3 class="h2baslik" id="calibre_toc_1017">CCVIII</h3>

  <p class="normal">Bir güzelin aşkına tutulmuş gönüle şaşılır; fakat bundan da daha şaşılacak şey şu ki güzeli de karşısında oturup durmadadır.</p>

  <p class="normal">Gözünü ovuştur da daha iyice bir bak a gönül, yavaş ol, her yana koşup durma öyle.</p>

  <p class="normal">İki elini açmış, dua ederek denize doğru koşmadasın; halbuki aradığın inci, daima seninle değil mi, her an koynunda değil mi?</p>

  <p class="normal">Ne mutlu o kişiye ki eli hep koynundadır; lâtiftir, hafif rûhludur, çeviktir o kişi.</p>

  <p class="normal">Her yana yelip yortan, onu arayıp duran kişi, o arayıştan dönüp kendine gelmedikçe yorulur gider.</p>

  <p class="normal">Can gülbahçesinde gönül, bir dikencikten yaralanıverir; a gönül, bak da binlerce gül demetindeki bir dikeni, bir dikenin yaptığı şeyi gör.</p>

  <p class="normal">Gönül alanından bir tozdur kopar, o alana davul, bayrak gelir, konarsa, binlerce varlık sancağını seyret, bak, nasıl kırılmış dökülmüş bir haldedir.</p>

  <p class="normal">Yokluk şehrine gel de sarhoşları seyret; kendilerinden de, kendileri gibi binlercesinden de kurtulanları gör.</p>

  <p class="normal">Padişah, iki ayağını da ebedîlik sarayına basmış, şu geçici yaygıdan iki elini de yumuş.</p>

  <h3 class="h2baslik" id="calibre_toc_1018">CCIX</h3>

  <p class="normal">Git, git, keçinin lâyığı oğlaktır. Git, öküzlere hayat, can, buzağıdır ancak.</p>

  <p class="normal">Git, git, eşekler, sürü sürü toplandılar; kart eşeklerle genç, daha bir yaşında sıpalar hep bir arada.</p>

  <p class="normal">Senin feryadından eşek kokusunu alıp duruyorum; eşek de otlak için, dişi eşek için anırır.</p>

  <p class="normal">Miski, amberi koklamak için temiz geniz gerek, pislik yiyen hayvanlaraysa öbek öbek pislikler.</p>

  <p class="normal">Eşekler, eşek sidiğini kokladılar mı ne zamandır o zaman, ne haldir o hal.</p>

  <p class="normal">Gelme, gelme, gönül meydanına eşekler erişemez, hayal sahibi yüz binlerce hayale kapılır ancak.</p>

  <p class="normal">Şu dünya gelinine yengelik eden, tellâllıkta bulunan İblis’tir; artık yengeye, tellâla bak da gelin nicedir, var kıyas et.</p>

  <p class="normal">Sus, isteyene mutlaka söz söylemek şart değildir, çünkü o dost, kaş işaretiyle de maksadı anlar.</p>

  <h3 class="h2baslik" id="calibre_toc_1019">CCX</h3>

  <p class="normal">A varlık benlik bağlarından kurtulmuş filozof er, senin yüzünün sarhoşuyum, o sarhoş gözlerle bir bak bana.</p>

  <p class="normal">Sarhoş gözlerinden sonsuz, tarifsiz deli divane olmuşum; zaten sarhoşla deli aynı cinstendir.</p>

  <p class="normal">Yıkık dökük gönlümü gör, bana bir hoşça bak; çünkü güneş de bir hoşça bakar yıkık dökük yerlere.</p>

  <p class="normal">Bir bak, o bir bakışınla bir tohumdan şaşılacak ağaçlar biter, boy atar gider.</p>

  <p class="normal">O iki gözün, iki yabancı zalim, iki sarhoş, iki kan dökücü; Türk’çesine, fakat yabancıvari oklayıp duruyor bizi.</p>

  <p class="normal">* Beni de, gönül evini de öylesine yağmaladılar ki Hasancağız, evine yalınayak koşmada.</p>

  <p class="normal">Yüzünün bağına bahçesine gelelim, evi yıkalım gitsin; hattâ yüzlerce ev olsa hepsini de ercesine yıkalım, ovaya döndürelim.</p>

  <p class="normal">Ey Salâhaddin, sen bir aysın, şu anlatışa ihtiyacın bile yok; hurilerin saçlarını taramak için tarağa ne lüzum var?</p>

  <h3 class="h2baslik" id="calibre_toc_1020">CCXI</h3>

  <p class="normal">Gözüne perde kesilen lokmadan çok yeme; yoksa evin yolunu yitirirsin, çadırı kaybeder gidersin.</p>

  <p class="normal">Gerçi yaşamanı o lokmaya bağlı sanırsın amma can gözünde biten kıldır, baş gözüne perdedir o lokma.</p>

  <p class="normal">Burda yayılıp gezme, neden gezmeyecekmişim deme; can gözüne perdedir bu seyir seyran.</p>

  <p class="normal">Beden tılsımı her zehri bal gibi, şeker gibi gösteriyor amma o kendini perde ardında gösteren bir gelindir, senin gerçeği görmene perdedir o.</p>

  <p class="normal">(s. 175) Lokmayı kestin mi daha fazla hayaller belirir, gelir, daha fazla hayallere dalarsın; hayallerse arılık duruluk kapısına gerilen perdedir.</p>

  <p class="normal">Tabiattan gelen hayal, can hayalinin yüzünü örter; akıl, cana canlar katan bir perde bu diye naralar atar.</p>

  <p class="normal">A gönül, şu çeşit çeşit, renk renk perdelerden çık, sıyrıl; aklını başına devşir de perde ayırmasın seni dosttan.</p>

  <h3 class="h2baslik" id="calibre_toc_1021">CCXII</h3>

  <p class="normal">O peri yüzlü güzel, iki dünyanın da hulâsasıdır; yüzünün örtüsünü açtı mı Zühre bile yok olur gider.</p>

  <p class="normal">Mânalar Burâk’ına bir bindi mi saltanatına karşı kimin bir söz söylemeye haddi vardır, kimin bir iş etmeye gücü kuvveti?</p>

  <p class="normal">O padişah, gökyüzü tasına mühreyi attı mı gökyüzündeki bütün yıldızlar mat olur giderler.</p>

  <p class="normal">Rûhü’l-Kudüs onu görünce secde eder, Tanrı’yâ en yakın melekler bile ondan feyz alırlar.</p>

  <p class="normal">* Efendimiz, Arş’ın devlet kuşu Tebrizli Şems, öyle bir adamdır ki yedi deniz bile ona karşı ancak bir katredir.</p>

  <h3 class="h2baslik" id="calibre_toc_1022">CCXIII</h3>

  <p class="normal">Sen göz kesildin bize, bizi de görülmemiş bir hale getirdin, seni bir türlü göremiyoruz artık; sonra da bizim ağlayışımızı gördün de bu ağlayışa gülmeye başladın.</p>

  <p class="normal">Gül ey can, gül ey cihan, gülmek senin hakkın; ne edersen et, ne yaparsan yap, her ettiğin şey, her yaptığın iş, yerindedir, doğrudur.</p>

  <p class="normal">Hasretinin derdiyle lâlelerin gönülleri kapkara; güller, yüzünün güzelliğini görmüş de elbiselerini yırtmış, paralamış.</p>

  <p class="normal">Bütün âlem halkı içinden tertemiz canları seçtiler; onların içinden de sen seçildin a benim sevgilim.</p>

  <p class="normal">Bil ki aşk bir ottur ki ağacı kurudur onun, benim ağacıma sarılıp sarmaşmıştır o.</p>

  <p class="normal">Ağacım kuruyunca alabildiğine yücelmiştir; yüzüm sararınca altın gibi değerlenmiştir.</p>

  <p class="normal">Şu gönlümde inciler, mücevherler definesi vardı; fakat gönlü, hepsini de kumarhanede oyuna vermiş gitmiş.</p>

  <p class="normal">Şu gönlüm, binlerce varlık sağrağını kırdı da nerkise benzeyen mahmur gözlerin birini bile onarmamış.</p>

  <p class="normal">Canımda bir uğurdan ham da kalmadı, pişmiş de; medet, medet, öylesine bir ateş tutuşturmuşsun ki.</p>

  <p class="normal">Tebrizli Şems, beni ney gibi okşadı; gam yüzünden neye, çalgıya, çalgıcıya bahaneler coşmuş, fakat gerçeği bu işte.</p>

  <h3 class="h2baslik" id="calibre_toc_1023">CCXIV</h3>

  <p class="normal">Tanrı’dan başka yoktur tapacak, ne de güzel bir bayrak, ne de hoş bir sancak; Tanrı’dan başka yoktur tapacak, ta yücelerin yücelerine ayak bastı.</p>

  <p class="normal">Varlık, yokluk denizinden o padişah, Mûsa gibi ne de hoş toz kopardı; Tanrı’dan başka yoktur tapacak.</p>

  <p class="normal">Ta ezel bezminde varlıklar, onun utangaçlığından arılık sıfatlarına büründü; Tanrı’dan başka yoktur tapacak.</p>

  <p class="normal">Onun bir sitemi, yüz binlerce lûtfa değer, yüz binlerce lûtuftan daha iyidir; ne de güzeldir o sitem; Tanrı’dan başka yoktur tapacak.</p>

  <p class="normal">Ne yana baktıysa ordan binlerce İrem bağı biter, yeşerir, gelişir; Tanrı’dan başka yoktur tapacak.</p>

  <p class="normal">Acaba bir gün olacak mı ki lûtuf, kerem dalgalarıyla gam denizinden bir kıyıya ulaşacağım? Tanrı’dan başka yoktur tapacak.</p>

  <p class="normal">Gamlara batmış gördüğün kişinin canı, benim padişahımdan bir koku bile almamıştır; Tanrı’dan başka yoktur tapacak.</p>

  <p class="normal">Göz, Tebriz padişahından bir sürmeye nail olmamışsa ne yazıktır, ne yazık; Tanrı’dan başka yoktur tapacak.</p>

  <p class="normal">* Padişahın, Rabbiniz değil miyim sesini duyunca candan, gönülden binlerce evet narası çıkar; Tanrı’dan başka yoktur tapacak.</p>

  <p class="normal">Padişahımız Şemseddin, lûtuf, yücelik cennetidir; hastalıklara ne de güzel şifadır, Tanrı’dan başka yoktur tapacak.</p>

  <p class="normal">Gönlüm ihrama bürünmüş, Tebriz’i tavaf etmededir, o haremin içinde dönüp dolaşmadadır; Tanrı’dan başka yoktur tapacak.</p>

  <p class="normal">Ne hoştur, hey desem, kimdir o kapıdaki? O da benim dese; Tanrı’dan başka yoktur tapacak.</p>

  <h3 class="h2baslik" id="calibre_toc_1024">CCXV</h3>

  <p class="normal">Gönlüm göze döndü, sen de gözde bir hayalsin sanki; gözle açılan bu fal ne de güzel, ne de kutlu fal.</p>

  <p class="normal">Buluşma ümidiyle iki göz de harap oldu, sarhoş oldu gitti; yarabbi, gözgöze buluşmak nasıldır acaba?</p>

  <p class="normal">Göz, o sarhoş arslanıma orman kesildi mi artık kurdun, çakalın ne haddi var ki göze girsin, belirip görünsün?</p>

  <p class="normal">İki gözünü aç da o güzel huylunun devlet ışığının yüzünden gözlerimdeki ululuk ıssının nurlarını seyret.</p>

  <p class="normal">O yüzlerce Süleyman’ın haset ettiği dilberin çadırını, sancağını görünce can hüthütünün gözleri kanat açtı gitti.</p>

  <p class="normal">Güzelliğin güneşi gözlerde parlayınca, gözlerde ululuk nurundan ne ışıklar var, ne yalımlar.</p>

  <p class="normal">Aklın aklı gelip de beden otağına konuk oldu mu akılların ona bakmaya gücü kuvveti kalmaz.<sup class="calibre2"><a href="../Text/divanson_split_608.html#footnote-300-46" id="footnote-300-46-backlink">[46]</a></sup></p>

  <p class="normal">Ulular ulusu Şemseddin’in kadehiyle iki göz de sarhoş oldu; gözlerde ondan dolu dolu ne şaraplar var, ne şaraplar.</p>

  <h3 class="h2baslik" id="calibre_toc_1025">CCXVI</h3>

  <p class="normal">Dün gece dostun kimdi, kiminle yattın ki, terin hamamı misk kokusuyla doldurdu.</p>

  <p class="normal">Taş bile aşkınla diş diş oldu, tarağa döndü; periler bile seni hamama çağırdılar, gelmen için yalvarmaya giriştiler.</p>

  <p class="normal">Tarak, saçlarını gördü de her dişi şahâdet parmağı gibi Tanrı birliğini bildirmeye delil oldu, Tanrı’yı bir tanıma âleti kesildi.</p>

  <p class="normal">Hamamın halveti yüzünün nuruyla doldu; bütün kubbe sırçaya döndü, parıl parıl parladı.</p>

  <p class="normal">Sus ki toprak bile su gibi senden ayrılığa erdi; sana mensup olan herkes soy sop bilgini kesildi.</p>

  <h3 class="h2baslik" id="calibre_toc_1026">— Y —<br class="chapter"/>
  CCXVII</h3>

  <p class="normal">Alımın eşsiz padişahısın, güzelliğin özü. Toprak, suyla nasıl karılır ezilirse sen de canla, akılla karılmışsın; can olmuşsun, akıl kesilmişsin.</p>

  <p class="normal">Gel, gel ki halkın canı da sensin, kurtuluşu da. Gel, gel ki Yakub’un ışığı da sensin, gözü de.</p>

  <p class="normal">Suyuma, toprağıma, şu balçık bedenime bas ayağını da, ayağının lûtfuyla sudan da bulanıklık, karalık gitsin, topraktan da; su da arınsın, durulsun, toprak da.</p>

  <p class="normal">Parlaklığınla taşlar yakutlaşsın; seni isteyen, bu istek yüzünden istenen olsun, o makama ulaşsın.</p>

  <p class="normal">Gel, gel ki güzellik bağışlamadasın, ululuk vermedesin sen; gel, gel ki binlerce Eyyub’a şifasın, dermansın sen.</p>

  <p class="normal">Gel, gel; gerçi asla gitmemişsin amma gene de gel, her sözü güzellikle, bir hoşça söylerim sana, gel.</p>

  <p class="normal">Yüzlerce cana bedelsin, canın yerine sen gel, gir bedenime, otur. Güzelsin, seni seveni çek, bas bağrına.</p>

  <p class="normal">Dünyanın padişahı o değil mi ki a perişan dünya, neden böyle perişansın, onun canı için olsun, söyle bana.</p>

  <p class="normal">Gâh onun yemyeşil bayrağı yüzünden lâtif bir hale gelir, yeşerirsin; gâh onun savaşçı ordusuna yenilir, alt olursun.</p>

  <p class="normal">Bir an olur ressam gibi düşünür, resimler yaparsın; bir zaman gelir döşemeciler gibi tutar, yaygıları süpürürsün, kaldırırsın.</p>

  <p class="normal">Sûreti silip süpürdün mü onun özüne meleklik verir, yüce melekler gibi ona kol kanat ihsan edersin.</p>

  <p class="normal">Sus, tulumdaki suyu gör, gözet; yarığından dökersen ayıplanırsın sonra.</p>

  <p class="normal">Gönül Düldül’ü sıçrayıp yola düştü, bir binek atı oldu âdeta da bu yüzden gönlün Tebriz’in övündüğü Şems’e ulaştı.</p>

  <h3 class="h2baslik" id="calibre_toc_1027">CCXVIII</h3>

  <p class="normal">O Arap’ın güzelliği aklımı da kaptı, gönlümü de; sarhoş bakışlarında binlerce şaşılacak şeyler var.</p>

  <p class="normal">Hocam, binlerce aklım vardı, binlerce edebim; fakat şimdi sarhoşum, yıkılmışım, artık edepsizliğin tam çağı.</p>

  <p class="normal">Sebepleri yaratan, burda sebep kapısını kapattı; sen şunu gör ki sebepsizlikten sebepler meydana getirmede.</p>

  <p class="normal">Evvelki gün mahallesine sarhoş bir halde gittim; öfkeyle neyi kaybettin dedi, ne arıyorsun, ne istiyorsun?</p>

  <p class="normal">Kırık dökük, Arapça bir iki söz söyledim; dedim ki: Geldim, yanınızda babamın oturduğu yeri arıyor, istiyorum.<sup class="calibre2"><a href="../Text/divanson_split_609.html#footnote-300-47" id="footnote-300-47-backlink">[47]</a></sup></p>

  <p class="normal">Cevap verdi de nerde uyumuşsun sen dedi, ne söylüyorsun? Muhammed’in aklı önünde Ebû Leheb’in pılısı pırtısı geçer mi hiç?</p>

  <p class="normal">Âciz kaldım da antlar içtim, kızışıp yeminler ettim, Tanrı’nın tertemiz zatına, Peygamber’in tertemiz canına and olsun dedim.</p>

  <p class="normal">Fakat kızmanın, yemin etmenin yeri mi? Gözü kızmış, avına saldıran doğan, nasıl olur da yere iner?<sup class="calibre2"><a href="../Text/divanson_split_610.html#footnote-300-48" id="footnote-300-48-backlink">[48]</a></sup></p>

  <p class="normal">Gözlerimden yaşlar aktı da kırbalara benzeyen bulutlardan saka nasıl yağmurlar yağdırır, ona tanıklık etti âdeta.<sup class="calibre2"><a href="../Text/divanson_split_611.html#footnote-300-49" id="footnote-300-49-backlink">[49]</a></sup></p>

  <p class="normal">Ne çarem var? Halimi gammazlayan da bizim evden; yüzüm altın para gibi sapsarı, gözlerim bulutlar gibi yaşlar saçmada.</p>

  <p class="normal">(s. 176) Yazıklar olsun, can dilberim keşke mala mülke meyletseydi, yahut da efendim, çelebim sözlerine kansa, aldansaydı.</p>

  <p class="normal">Yahut bir hileyle, bir düzenle yoldan kalsaydı, yahut da üzüm şarabıyla sarhoş olsaydı.</p>

  <p class="normal">Ümitsizliğe düştüğüm çağda ağzını kulağıma koysaydı; başım, kulağım, o ballar gibi tatlı dudaklardan ne hallere gelirdi?</p>

  <p class="normal">O ümitsizlik anıma kul köle olayım ki o anda Halebî şişede vuslat şarabı parlayıverir.</p>

  <p class="normal">Sevgili şarap sunmada, o yüzden şaraba tapıyorum; yüzüm altın gibi sapsarıydı, şarap şişesi gibi kıpkırmızı oldu.</p>

  <p class="normal">Kardeşim de aşktır benim, babam da, aslım faslım da; zaten ebedî olarak kalan yakınlık, aşk yakınlığıdır, soy sop yakınlığı değil.</p>

  <p class="normal">Sus ki batıların, doğuların övündüğü Tebrizli Şems benim adımı sanımı hoş bir lâkapla yazdı gitti.</p>

  <h3 class="h2baslik" id="calibre_toc_1028">CCXIX</h3>

  <p class="normal">Ey Ay, ayağının toprağına and olsun ki doğup parladığın geceler, aziz ömre bedelsin sen, hiç olmazsa ömrümüz gibi koşup gitmiyorsun sen.</p>

  <p class="normal">Bir hevese kapılıp geceleyin yola düşenlere gözsün sen, ışıksın; gökyüzü yolcularına ateş de sensin, su da sen.</p>

  <p class="normal">Kâinatın şu konaklarını gezip geçerken, bu kutlu dönüp dolaşma sırasında kazara bizim ay yüzlümüze rastlarsan;</p>

  <p class="normal">Gerçi o, dünyanın canıdır, canın da yeri yurdu olmaz; sen de zaten sevaplara dalmış gitmişsin, fakat gene bir sevaba gir de onun bulunduğu yere git;</p>

  <p class="normal">De ki: Her yerde hazırsın, nazırsın amma bir haber var sana; cevapların pek lâtiftir senin, bunun hakkı için lûtfet de bir cevap ver.</p>

  <p class="normal">Daha oyunun başı, binlerce taş yuttun; hâlâ örtü ardındasın, halbuki binlerce örtüyü yırttın.</p>

  <p class="normal">Gizliden gizliye ne feryatlar var, ne vuruşlar var gönlüme; gönlüm bir rebâb, amma ne de güzel bir rebâb ki senin gibi rebâbînin elinde.</p>

  <p class="normal">Gönlüm sana bir rebâb; bedenim senin yıkık dökük bir alanın. Rebâb çalarak dön şu yıkık dökük alanın çevresinde sarhoşça.</p>

  <p class="normal">Herkes senin sunduğun kadehle sarhoş, fakat her biri bir ayrı şarap içmiş sanki; sense kadehine hiç sormazsın, hangi şaraptan sarhoşsun demezsin.</p>

  <p class="normal">A gönül, her an batıp durmadasın, nerde deniz kıyısı? Andan âna yanıp kavruluyorsun, bu gayb ateşi nerde?</p>

  <h3 class="h2baslik" id="calibre_toc_1029">CCXX</h3>

  <p class="normal">Yüzünü ekşittin de somurtuk somurtuk oturdun; testiyi kırdın, su vermem sana diye bir bahanedir buldun, tutturdun.</p>

  <p class="normal">Sarhoşlukla olan oldu, beni sıkma, sıkıştırma artık; onun yerine binlerce altından dökülme testi vereyim sana.</p>

  <p class="normal">Sen abıhayatsın, bir testi kaybolmuş, ne çıkar? Can da sensin, cihan da sen; bir testiye ihtiyacın mı var?</p>

  <p class="normal">Gel, aziz bir gün bu, bir meclis kur, fakat dün gece yaptığın gibi yapma, hani sıçramış, aramızdan kaçıp gitmiştin.</p>

  <p class="normal">Evvelki gün sarhoş bir halde aşk evine gittim; gülerek gel dedi, tıknefeslikten kurtuldun.</p>

  <p class="normal">Bir gönül aldıysan binlerce can ihsan ettin; bir bedeni yaraladıysan binlerce melhem verdin.</p>

  <p class="normal">Ayaklarına nasıl sarılmayayım; başların tacısın sen. Ellerini nasıl öpmeyeyim; elin, kolun var, her şeye gücün kuvvetin yeter senin.</p>

  <p class="normal">A gönül, bir kadehçik şarap iç de mahmurluklardan kurtul; a güzel, mademki puta tapıyorsun, böyle bir puta tap bâri.</p>

  <p class="normal">Bahtın yaver oldu, devlete, ikbale ulaştın; buna şükrane olarak kutlulukla gönül âlemine git a gönül.</p>

  <p class="normal">Gerçi bütün gümüş bedenliler ne söylüyorsan hepsini altınla yazıyorlar; fakat gene de sus.</p>

  <p class="normal">Tanrı ışığı, hidayet imamı Husâmeddin, halkı şu aşağılık âlemden kurtarmada, can âleminin yücelerine götürmede.</p>

  <h3 class="h2baslik" id="calibre_toc_1030">CCXXI</h3>

  <p class="normal">İkinci can, iğreti olmayan ebedî can, benliğinden de kurtuldu, varlığından da; sarhoşluk âleminde kendi padişahlar padişahına avlandı gitti.</p>

  <p class="normal">Ne de varlık ki can, onu ansızın yoklukta buldu; ne de yücelik ki can, böylesine bir aşağılık âleminde ona ulaştı.</p>

  <p class="normal">Doğruluk âleminde sen beni kırdın ya ay yüzlüm, işte o zaman bilmediğim her şey doğruldu gitti.</p>

  <p class="normal">Hacamatçım aşk oldu da baş damarımı, gövde damarımı neşterleyince kan gibi bedenimden akıp gittim, ne de tez ellilik bu.</p>

  <p class="normal">Aşk hekimi geldi de gönlümün küleğini tuttu, müjdemi ver dedi, varlık derdinden kurtuldun gitti.</p>

  <p class="normal">Seher yeli ne vakit esecek diye bekler dururdun, bekleyişten kurtuldun, artık ne denize zebunsun, ne oltaya, ağa tutulursun.</p>

  <p class="normal">Mademki Tebrizli Şems’in peşin paralarıyla dolu keseyi kemerine bağladın, bu çeşit şeyleri boyuna ondan al, halka satadur.</p>

  <h3 class="h2baslik" id="calibre_toc_1031">CCXXII</h3>

  <p class="normal">Âşık mısın sen, nesin, kimsin, nerden gelmişsin? Ne diye bana sitemli sitemli bakıyorsun, geceleyin hizmetine bakmak için satın mı almışsın beni?</p>

  <p class="normal">Sana ne zulüm ettim de yaslılar gibi tutuyor, külâhını yerlere vuruyor, kaftanını yırtıyorsun?</p>

  <p class="normal">Geçmiş olaylara yanıyor, acınıyorsun, sanki daha önce âşıkların gönüllerindeki dağları görmüşsün, dertleri duymuşsun, gamları işitmişsin.</p>

  <p class="normal">Yakub’un soyundansın sen, yanıldığın betinden benzinden belli; Yusuf’un yüzünü görmüşsün de parmaklarını doğramışsın.</p>

  <p class="normal">Sevgilinin bakış oklarıyla gönlün yaralanmadıysa neden gamla, gussayla boyun yaya dönmüş, iki büklüm olmuşsun?</p>

  <p class="normal">Senin ahından, feryadından misk kokuları geliyor; olsa olsa misk ceylanısın, yaseminliklerde yayılmışsın.</p>

  <p class="normal">Ne olursan ol; şu bir sözü dinle; gerçi pek çok hikmet meyveleri çiğnemişsin amma bunu duy.</p>

  <p class="normal">Bu söz senin canına ait bir sözdür; istersen şeyhlerin şeyhi ol, istersen mürit, bu sözüm bir sestir işte, duy bu sözü:</p>

  <p class="normal">Sen kendini dert sanmışsın, halbuki dermansın; sen kendini kilit sanmışsın, halbuki anahtarsın.</p>

  <p class="normal">Senin vasıflarından çalıp söylesem akıl şahnesisin sen; sözün tamamını söylesem Bâyezîd’sin sen.</p>

  <p class="normal">Yazıklar olsun ki başkasını istemedesin de kendi güzelliğini, kendi yüzünü görmüyorsun, halbuki eşsiz bir güzelsin sen.</p>

  <p class="normal">Seni ancak adam eden tanır, bilir; başka kimsecikler bilemez, çünkü gizliden gizlisin sen.</p>

  <p class="normal">A gönül, sevgiliye ulaş, kendine bağlanma; çünkü gezgincisin, tezsin, çeviksin, teksin sen.</p>

  <p class="normal">Firavun’un yomsuzluğu yüzünden Mısır’ı bırakmışsın da Mûsa gibi Şuayb’e sokulmuşsun.</p>

  <p class="normal">Sevgili, ömrümüze benzer, bu bakımdan sözünü uzatmak daha doğru; bu yüzden bu kadar uzun söze daldırmışsın bizi.</p>

  <p class="normal">* A Tebrizli Şems, boyuna gölgenin peşinde koşup duruyorum, yoksa ben arefeyim de sen bayram mısın?</p>

  <h3 class="h2baslik" id="calibre_toc_1032">CCXXIII</h3>

  <p class="normal">Sonucu uçtun, gizli âleme gittin; acaba dünyadan hangi yolla gittin, hangi yolla acaba?</p>

  <p class="normal">Çok kanat çırptın, kafesi kırdın da havalandın, can âlemine uçup gittin.</p>

  <p class="normal">* Sen bir kocakarının eline düşmüş padişah doğanıydın, davul sesini duydun da mekânsızlık âlemine uçtun.</p>

  <p class="normal">Kargaların arasına düşmüş bir sarhoş bülbüldün, gül bahçesinin kokusunu aldın, gül bahçesine gittin.</p>

  <p class="normal">Şu ekşi şaraptan çok mahmurluklara uğradın, çok baş ağrıları çektin; fakat sonucu ebedîlik meyhanesine gittin.</p>

  <p class="normal">Devlet hedefine varmak için oka döndün, şu yaydan fırladın, o hedefe uçtun.</p>

  <p class="normal">* Şu cihan, gulyabani gibi yanlış hedefler gösterdi sana; sen onların hepsini bıraktın, izinin tozu belirmeyen dilbere gittin.</p>

  <p class="normal">Tacı ne yapacaksın sen? Güneş kesildin. Kemeri ne diye isteyeceksin? Belden, aradan çıkıp gittin sen.</p>

  <p class="normal">Duydum ki iki göz kesilmişsin de cana bakmadasın; ne diye cana bakarsın? Canın canına kavuştun sen.</p>

  <p class="normal">A gönül, ne de eşi, örneği bulunmaz kuşsun ki mükâfatları fazlasıyla verenin avında iki kanadınla uçtun, kalkan gibi vardın da mızrakların üstüne gittin.</p>

  <p class="normal">Gül, güz mevsiminden kaçar, sen ne şaşılacak şuh bir gülsün ki güz yelinin önüne düştün de sarara sola gittin.</p>

  <p class="normal">Yağmur gibi gökten şu toprak âleme yağdın, her yana yayıldın, koştun, aktın da sonunda oluğa gittin.</p>

  <p class="normal">Sus, söz söyleme eziyetini çekme, rahatça uyumana bak; çünkü öylesine esirgeyici, öylesine sever bir dosta sığındın da gittin sen.</p>

  <h3 class="h2baslik" id="calibre_toc_1033">CCXXIV</h3>

  <p class="normal">Halk senin söylediğin sözlerden bir koku alsaydı, senin ayrılığın yüzünden hep birden ölür giderdi.</p>

  <p class="normal">Kendi canından senin kokunu almasaydı, gönlünü de kemik gibi köpeğin önüne atıverirdi, canını da.</p>

  <p class="normal">(s. 177) Lûtfunun parıltısı suya vurmasaydı, suyu parlatmasaydı, su yerine hepsi de halis zehir içerdi.</p>

  <p class="normal">O şarabın bir yudumcuğunu toprağa dökmeseydin, yıldızlar ne diye yeryüzünün çevresinde dönüp dururlardı?</p>

  <p class="normal">Ezelî güneş bir ıssılık bağışlamasaydı, temmuz da donar, buz kesilirdi, temmuzda biten bitkiler de.</p>

  <p class="normal">Hem her şeyden münezzeh olmak, hem her şeyle karılmak, katışmak, şaşılacak bir sıfat; fakat yazıklar olsun ki sırların perdesini bir türlü kaldırıp devşirmedin.</p>

  <p class="normal">Amma perde de olmasaydı, o yola gizlice gidenler öylesine çoğalırdı ki adım atmamıza yer kalmazdı.</p>

  <p class="normal">Eğer o perdelerin ardından Rûhü’l-Kudüs’ü bir gösterseydin insanların akıllarıyla canlarını beden sayarlardı.</p>

  <p class="normal">Tutsaydın da tıknefeslik düşüncesine dalsaydın, halkı bir sıkmak, halka nefes aldırmamak isteseydin, bütün güzeller, bütün lâle yüzlüler feryada düşerlerdi, sararıp solarlardı.</p>

  <p class="normal">Düşüncene doğan güzellik, yalnız orda kalsaydı, güzelim arı duru şaraplar dertlerinden tortulaşır kalırlardı.</p>

  <p class="normal">Bu sırrı söz kapatıyor, yoksa susabilseydim, Hintli de olsa, Türk de olsa herkes aşk sırrını anlardı.</p>

  <h3 class="h2baslik" id="calibre_toc_1034">CCXXV</h3>

  <p class="normal">O Türk güzelim gül gibi yüzüyle çıkageldi; ona dedim ki: Ne oldu o ahit? O, çoktan geldi geçti, eridi gitti dedi.<sup class="calibre2"><a href="../Text/divanson_split_612.html#footnote-300-50" id="footnote-300-50-backlink">[50]</a></sup></p>

  <p class="normal">Ona dedim ki: Seher yelinin eline bir mektup vermiştim, acaba getirdi mi? Dedi ki: Evet, gösterdi.<sup class="calibre2"><a href="../Text/divanson_split_613.html#footnote-300-51" id="footnote-300-51-backlink">[51]</a></sup></p>

  <p class="normal">Neden ey dost dedim, vakitsiz çıkageldin? Dedi ki: Yoldaşım sayrıydı, yolda o yüzden hızlandı, o yüzden tezce geliverdik<sup class="calibre2"><a href="../Text/divanson_split_614.html#footnote-300-52" id="footnote-300-52-backlink">[52]</a></sup></p>

  <p class="normal">Yüzünden dedim, can şehri apaydın, cömertliği güneşten öğrendin sen.</p>

  <p class="normal">Dedi ki: Yüzüm yüzlerce güneşi aydınlatırken sen nasıl oluyor da beni onunla kıyaslıyorsun, ne de soğukluk bu.</p>

  <p class="normal">Benim ebedîliğimi, kendi zevâlini gördü de o yüzden beni aramak için dünyayı dönüp dolaşmaya başladı güneş.</p>

  <p class="normal">Secde ettim, suçumu bağışlaması için ağlamaya başladım; gözyaşlarımı gördü, feryadımı duydu, derdimi anladı da,</p>

  <p class="normal">Dedi ki: Mahsustan öyle söyledin, değil mi? Sonra da benim sözlerimi dinlemek hevesine düştü, bu aşkla beni söze getirdi.</p>

  <p class="normal">Dedim ki: Sen dikensiz gülsün, akşamsız sabah; öylesine bir ersin ki kullarını sütle, balla besler, geliştirirsin.</p>

  <p class="normal">Halk dilinde altına, o kadar sarılığıyla gene de kızıl derler, bu ancak senin lûtfundandır.</p>

  <p class="normal">Dedi ki: Az incit, söz söyleme, sus; bak, altına lâf olsun diye sarı dedin de incittin onu.</p>

  <h3 class="h2baslik" id="calibre_toc_1035">CCXXVI</h3>

  <p class="normal">Gel, gel ki tıpkı abıhayat içindesin sen; gel, gel ki her derdin şifasısın, devâsısın sen.</p>

  <p class="normal">Gel, gel ki gül bahçesi seni övüyor; gel, gel de onu nerde besledin, nasıl yetiştirdin, bir göster.<sup class="calibre2"><a href="../Text/divanson_split_615.html#footnote-300-53" id="footnote-300-53-backlink">[53]</a></sup></p>

  <p class="normal">Gel, gel ki sen olmadıkça hastanede hiçbir hastanın benzindeki sarılık gitmiyor.</p>

  <p class="normal">Doğ, doğ ey Güneş, sen olmadıkça havadaki acılık da gitmez, soğukluk da.</p>

  <p class="normal">Doğ, doğ ey Ay, gözlerin hepsi de yaşlı, herkes ağlıyor, sense dönüp duruyorsun; yazıktır bu yazık.</p>

  <p class="normal">Gel, gel ki bütün kâinatın velinimetisin sen; hayran gönülleri dertten halâs edensin; tavlanın zarısın sen.</p>

  <p class="normal">Gel, gel de kuluna öğret, bellet; çünkü imamlıkta da, öğretmede de, anlayıp anlatmakta da teksin sen.</p>

  <h3 class="h2baslik" id="calibre_toc_1036">CCXXVII</h3>

  <p class="normal">Şu sabah çağında döndürüp sunduğun şarap, ne biçim şaraptı ki dönüp duran zaman bile neşesinden âdeta çatlayacak.</p>

  <p class="normal">Şarap değildi o, canın için olsun, doğru söyle, neydi o? Bahaneler düzme, eğri büğrü söyleme, ustalıktan gelme yâni.</p>

  <p class="normal">A sâf gönül, ondan ne diye doğruluk istiyorsun ki? Şu vadide onun ancak boyudur doğru olan, düz olan;</p>

  <p class="normal">Sen ok gibi doğru ol da eğri yaya eş kesil; mademki o yaya düştün, ok gibi ağzına al kirişi.</p>

  <p class="normal">Çünkü senin doğruluğun o eğriye kuldur köledir; ok kesilmişsen yay için doğdun zaten.</p>

  <p class="normal">Bir daha sun da göreyim, ne biçim şarap o; sarhoşluğu bilene, anlayana can, zahitliğeyse düşman.</p>

  <p class="normal">O sefer iyi göremedim, çok susuzdum; mademki mutîsin, buyruğuma uymadasın, bir kerecik daha sun.</p>

  <p class="normal">Aldatmıyorum seni, bir kadehçik daha sun da yeter artık; sana kim hile yapabilir? Hilenin, düzenin aslısın, temelisin sen.</p>

  <p class="normal">İki âleme de hileyi, işveyi sen telkıyn edersin, mademki küpü açtın, bana yardım et bâri.</p>

  <p class="normal">Herkes orucunu açtı, küpün ağzını örtme; çünkü zevke, içkiye hem gelinsin sen, hem güvey.</p>

  <p class="normal">O küpten, o tulumdan domuza bile bir yudumcuk sunsan, arslan domuzun etrafında döner dolaşır, ona kuyruk sallar.</p>

  <p class="normal">Şarabı ansam maksadım sensin, senin ateşindir; feryada başlasam feryadıma sebep gene sensin.</p>

  <p class="normal">Öylesine güzelsin, öylesine eşsizsin ki seninle beraber kimsecikler bulunamaz; fakat kıskançlığından tutuyor da kendine türlü türlü adlar takıyorsun.</p>

  <p class="normal">Gâh testi diyorsun, gâh kadeh; gâh helâl diyorsun, gâh haram; hepsi de sensin, gâh Mehdi oluyorsun, hidayet buluyorsun, gâh Hâdî oluyorsun, hidayet veriyorsun.</p>

  <p class="normal">Yüce nurunla aysın, lûtfunla gül bahçesi; fakat servi gibi ikisine de bağlı değilsin, ikisinden de hürsün sen.</p>

  <p class="normal">Fakat ey her şey desem de cüzler bilmezler seni, çünkü tümden ayrılmış parça, ancak kendisi gibi parça buçuk şeyleri bilir.</p>

  <p class="normal">Parça buçuk şeyle örnek getireyim de parça buçuk da tüme meyletsin; meyletti mi tutar, onu mamûrluğa çekersin, tümleştirirsın onu.</p>

  <p class="normal">Ey Tebriz’in övündüğü Şems, temelli bir örnek getir; zaten varlığın da temelisin sen, var edişin de temeli.</p>

  <h3 class="h2baslik" id="calibre_toc_1037">CCXXVIII</h3>

  <p class="normal">Ne de hoş bir güzellik güneşisin ki doğdun da dünya penceresinden baht sabahı, devlet günü gibi vurdun.</p>

  <p class="normal">Gülün yüzünden binlerce görülmemiş, eşsiz süsenler bitirip açtırdın; o yeşilliğe gönüle gönüller katan binlerce töreler kodun.</p>

  <p class="normal">Menekşe gibi binlerce atlas elbiseler yırttın; müridin kolusun kanadısın, muradın da canına cansın sen.</p>

  <p class="normal">Güzellikle aklın külâhını kaptığın zaman, akıl senin önünde bir saman çöpü değil mi; sense lâtif lâtif esen bir yel değil misin?</p>

  <p class="normal">Ona karşı savaşa kalkışan, inada girişen gülün aklı mı var? O güzellik, o iyi gönüllülük, hep ondan esip gelen yelden meydana gelmiyor mu?</p>

  <p class="normal">Elinle sunulan şarap, yüzlerce mahmurluğa değer mi değer; varlığın başı, bu şarabın neşesiyle nasıl olur da define kesilmez?</p>

  <h3 class="h2baslik" id="calibre_toc_1038">CCXXIX</h3>

  <p class="normal">Aşk ustası ustaca bir öğüt verdi bana da dedi ki: Aklını başına devşir, kime gönül verdiysen al gönlünü, vazgeç ondan.</p>

  <p class="normal">Kimin şerbetini içersen iç, bil ki o şerbetten sonra iğnesiyle seni yaralayacaktır, kanını akıtacaktır senin.</p>

  <p class="normal">Birisi var ki sarhoş gözleri senin kulağına küpe takmıştır, kendisine kul köle etmiştir seni; kulağından pamuğu çıkar, hür olmayı arama.</p>

  <p class="normal">* Ona gönül ver, gülüş geliri geldi çattı; neşe harmanından da öşür olarak gam istemezler ya senden.</p>

  <p class="normal">* Olur ya, Cüneyd-i Bağdadî’ye, Beşr’e verdiği gibi, padişah sana da yeryüzünü veriverir.</p>

  <p class="normal">Onun lûtuf, ihsan gerdanlığı geldi mi gamın boynu kırılır; Tanrı ihsanı erişti mi zulüm, sitem ölür gider.</p>

  <p class="normal">Nereye gidersen Ay senin üstüne doğar, parlar; zaten Ay yıkık yerleri de ışıtır, mamûr yerleri de.</p>

  <p class="normal">Ay’a kul olduktan sonra gece senin için gündüzden iyidir; her yardım çağında feryadına erer, sana arka olur.</p>

  <p class="normal">Ne mutlu sana da, bütün yoldaşlarına da; ulu kutluluksun, güzel bir bahta düştün, hoş bir devlete ulaştın.</p>

  <p class="normal">* Onun güzelim vaadlerine dayan ey can; o padişah, vaadinde hiç hilâf olmayan, vaadinde durmada eşi, örneği bulunmayan bir padişahtır.</p>

  <p class="normal">Deve haydayan nasıl mavallarla devesini yormadan yürütürse, bunun tefsirini de senin kulağına o padişah söyler.</p>

  <h3 class="h2baslik" id="calibre_toc_1039">CCXXX</h3>

  <p class="normal">Bana bak, bana; benden başka kime, neye bakarsan iyiden iyiye anlaşılır ki Tanrı aşkından haberin bile yok.</p>

  <p class="normal">Tanrı güzelliği, Tanrı alımı hangi yüzde varsa o yüze bak; olur ya, ansızın o yüzden bir bahta, bir devlete erişiverirsin.</p>

  <p class="normal">Mademki akıl babandır, beden de anan; oğulsan babanın yüzüne bak.</p>

  <p class="normal">Bil ki pîr, baştan başa Tanrı sıfatlarıyla sıfatlanmıştır, insan şeklinde görünür amma iş öyle değil.</p>

  <p class="normal">(s. 178) Sana karşı köpük gibidir amma kendince bir denizdir o; halkın gözü onu oturuyor görür amma o her an yoldadır, yolculuktadır.</p>

  <p class="normal">Onun yüceliği hakkında binlerce delil var, hepsini de görüyorsun da hâlâ pîrin halini anlamıyorsun, gerçekten ne de haberin yok.</p>

  <p class="normal">Kuruluktan, yaşlıktan münezzeh olan tapıdan gönül Meryem’ine rûhanî bir sûrettir geldi çattı.</p>

  <p class="normal">Uğrayıp geçen elçi, içinde canın gizli olduğu solukla gönül Meryem’ini gebe bıraktı.</p>

  <p class="normal">A gönül, o padişahlar padişahına gebe kaldın sen; çocuk, karnında oynamaya başladı mı görürsün.</p>

  <p class="normal">Tebrizli Şems’ten gebe kalırsan sen de gönüle dönersin, gönül gibi gayb âlemine uçar gidersin.</p>

  <h3 class="h2baslik" id="calibre_toc_1040">CCXXXI</h3>

  <p class="normal">Öylesine bir kişiyim ki işsizlikten başka ne bir işim var, ne bir gücüm; gönlüm zamanenin işinden gücünden usandı gitti.</p>

  <p class="normal">Şu kara toprakta da karalıktan başka bir şey görmedim; ihtiyâr felekten de hileden, düzenden başka bir şey görmedim.</p>

  <p class="normal">Gönül oltanı şu denize salmışsın; fakat ne bir balık tuttun, ne elini çekiyorsun.</p>

  <p class="normal">İster altmış yaşına gir, ister yetmiş; olgunlaşamayacaksın vesselâm; elinde bir tek gül bile yok, boyuna diken gevelemedesin.</p>

  <p class="normal">Ay gibi külâhını eğri giyiyorsun amma ışığın yok; yürü, var git, sakala, sarığa kapılmışsın sen.</p>

  <p class="normal">Ne biçim şimşeksin ki ekinleri yakmadasın ancak; ne çeşit yağmursun ki taşlara yağmadasın yalnız.</p>

  <p class="normal">Kendi tuzağına tutulmuşsun, nasıl avcılık bu? Kendi evini soymadasın, ne biçim hırsızsın sen?</p>

  <p class="normal">Bunların hepsi de var sende; fakat gene de bir gün sevgilimin hayalini görürsen iyi bir dostsun.</p>

  <p class="normal">Herkesin işini düzene koyan Tanrı’nın tertemiz zatına and olsun; benim beyimin işine gücüne dalar da sarhoş olursan iyi bir iştesin, iyi bir güçte.</p>

  <p class="normal">Onun izine düşer de peşinde yaya olarak iki adımcağız atarsan tek atlı değilsin, atlı ordunun kumandanısın sen.</p>

  <p class="normal">Aşkın eteğine yapış, onun eteği keremdir, ihsandır; ondan başka kimsecikler kurtaramaz seni yabancılıktan.</p>

  <p class="normal">Aşkı ana ana geceyi aydın gündüz haline getir; aşk anılınca gecenin karanlığı mı kalır hiç?</p>

  <p class="normal">Sen yatar, uyursun da aşk, yastığının başında iki elini açar; yana, ağlaya dua eder sana.</p>

  <p class="normal">Geri kalanını da söylesem şu dünya yanar, kavrulur; kendine gel, yeter artık söze dalış, sustum ben.</p>

  <h3 class="h2baslik" id="calibre_toc_1041">CCXXXII</h3>

  <p class="normal">Şu âşıkların halkasına katılmazsan, bu halkadan çekinirsen bil ki gönlün ölür, donmuş, buz kesilmişlerden olursun.</p>

  <p class="normal">Dünyanın güneşi olsan bulut gibi kararır gidersin; ilkbaharsan güzün yolunu tutarsın.</p>

  <p class="normal">Boş kâse gibi içinde bir şeycikler yoksa suyun üstünde oynar durursun; fakat dolu oldun mu havuzun, ırmağın dibinde yurt edinirsin.</p>

  <p class="normal">Tanrı, benim eteğimi tut diye iki el verdi sana; göklerin yolunu tutasın diye akıl fikir ihsan etti.</p>

  <p class="normal">Akıl, meleklerin cinsindendir, meleklere doğru koşar, uçar; eline bir ayna alırsan apaçık görürsün.</p>

  <p class="normal">* Altınla dolu keseyi al da “Tanrı’ya borç verin” makamına gel; bir altın kesintisi verirsen yüz binlerce altın madeni alırsın.</p>

  <p class="normal">Gökyüzü küpünden başka küplerde yüzlerce renk vardır; hangi gün dalarsan onun boyası görünür sende.</p>

  <p class="normal">* Gökyüzü Arslan’ından kaçar da Öküz burcuna gidersen eşek huyuyla huylanırsın, gökkuşağının yolunu tutarsın.</p>

  <p class="normal">* Yengeç bile olsan Arslan’ın yanında oldukça bu yakınlık, sana da tesir eder, er olursun, pehlivanlaşırsın.</p>

  <p class="normal">Güneş gibi dünyayı hayatla doldurursun, bu âlemden sıçradın gittin mi o âlemin saltanatına nail olursun.</p>

  <p class="normal">* Nuh’un tandırından nasıl su fışkırdıysa sen de su gibi fışkır da bütün dünyayı tut; ne diye ekmekçi tandırı kesilir de hep ekmekle dolarsın?</p>

  <p class="normal">Sus da deniz kıyısına dek koşadur; söze dalar, konuşursan soluğun kesilir, koşamazsın sonra.</p>

  <h3 class="h2baslik" id="calibre_toc_1042">CCXXXIII</h3>

  <p class="normal">Bundan böyle feryat etmek, gam yemek haram oldu; dünya cennete döndü, çünkü sen hâkimsin dünyaya, senin elinde dünya.</p>

  <p class="normal">Örnek getir: Artık gönülden gam dikeni bitmez. Örnek getir: Artık gam bulutu inciler yağdırır.</p>

  <p class="normal">Örnek getir: Artık sabah, gammazlıkta bulunmaz. Örnek getir: Artık gece, dünyayı karartmaz.</p>

  <p class="normal">Örnek getir: Artık ağaçların dallarından çiçekler solup düşmez. Örnek getir: Artık diken, dikenliğine tövbe eder.</p>

  <p class="normal">Örnek getir: Artık dilencinin bile gözünde hırs kalmaz. Örnek getir: Artık tamah, hırsızlıktan, yankesicilikten kurtulur.</p>

  <p class="normal">Örnek getirmesen de eşsiz, örneksiz güzelliğin yeter; o güzellik, gönüle, cana sarhoşluklar vermededir, ayıklığın düşmanıdır o.</p>

  <p class="normal">Gece, senin miraç halvetine erip bu şerefe nail olunca, güneşe yüzlerce horlukla bakar.</p>

  <p class="normal">Senin şekerkamışını kıskanır da binlerce feryat eder ney; senin ayrılık çengin yüzünden, çengler ağlayıp inlemeye koyulurlar.</p>

  <p class="normal">Ateşin gönlündeki ıssılık, senin aşk hararetinden bir yanıştır ancak; yel de senin havana uymuştur da o yüzden tez tez eser, hafif rûhludur, çevik bir hale gelmiştir.</p>

  <p class="normal">Sana tapı kılmak için su secdeye kapanır da gider; şu topraktaki hastalık rengi, şu sararıp soluş, senin derdindendir.</p>

  <p class="normal">O dağ, ululuğundan, cebbarlığından değil, güneşindeki parlaklığa âşık olduğundan, seni görmek için gün doğarken başını yücelere kaldırır.</p>

  <p class="normal">Önce güneşin ona vurmasını, önce o ışığı kendisinin satın almasını ister de o yüzden baş kaldırır.</p>

  <p class="normal">Ay’dan, dağdan öğren de başını yücelere kaldır; Tanrı aşkının madenisin sen, bir dağdan da aşağı değilsin ya.</p>

  <p class="normal">Hattâ başını aşağıya eğme, yücelere de kaldırma, mekânsızlık âlemine kaldır; çünkü altı yan da orda sana baş eğer.</p>

  <p class="normal">Gönüle bak ki gönlün altı yandan da dışarıdır; seni şu ciğer yiyicilikten ancak gönül kurtarır.</p>

  <p class="normal">Sırlara mahrem ol da seyre seyrana çık; şu güzelim yürüyüşü gökten öğren.</p>

  <p class="normal">Koruk gibi ekşiliği bırak, üzüm olmaya bak; ney gibi kamış olmayı bırak da şekerler yağdıragör.</p>

  <p class="normal">Onun şekerindeki tatlılık boğazımı yaktı benim; güzelim yüzüne daldım da güzel sözler söylemeden kaldım.</p>

  <p class="normal">De ki: Ey aşk, ne de güzel boğaz yakmadasın; cefa ederken de güzelsin, işin gücün güzel, vefa ederken de.</p>

  <p class="normal">Boğazımı daha fazla sıkarsan can çabuk çıkar; boğazımı sıktın mı senden gelen bir cana nail olurum ben.</p>

  <p class="normal">A gönül, ondan bir koku aldın mı yüz boğazın olsa hepsini de bir uğurdan teslim edersin; zaten Mansûr da bu yüzden boğazını ipe teslim etti.</p>

  <p class="normal">Çocukluktan ihtiyarlığa koşa koşa gitmedesin; fakat bu gidiş apaçık değil, görünmüyor.</p>

  <h3 class="h2baslik" id="calibre_toc_1043">CCXXXIV</h3>

  <p class="normal">Gül bahçesinin hatırı için bülbüle yoldaşsan, onun gibi sen de gül için feryat ediyorsan dikeni de baştan başa gül gör.</p>

  <p class="normal">Bilmezsin, olur ki diken bir gün gül olur, gerçi seni incitmede, sana batmada, fakat sonucu belki de dostluk eder sana.</p>

  <p class="normal">Dikenin içi de güldür, dışı da; kimin başını kaşımaktasın? İhtiyatlı davran.</p>

  <p class="normal">İhtiyat da nedir ki? Benim ne aklım kaldı, ne ihtiyatım; ihtiyatlı hareket edeceksen sen et, aklın başında senin.</p>

  <p class="normal">Yanlış, yanlış, sen de koruyup gözetemezsin beni; pervaneyi muma, ışığa atılmaktan koruyabilir misin sen?</p>

  <p class="normal">İlacın acılığıyla hocanın, ustanın sillesi hoştur; vefalı sevgilinin cefa etmesi bir ganimettir.</p>

  <p class="normal">Bir âşık, dilberin elinde zebun olursa, bu onun aşkına, aklına delâlet eder, akılsızlığına değil.</p>

  <p class="normal">Sevgili, nazdan, cefadan başka ne yaparsa emin olma, fitnedir o, hilebazlıktır.</p>

  <p class="normal">Zebunuz ey aşk, buyruğuna uymuşuz, işvelerine razı olmuşuz; ister yalan söyle, aldat bizi, ister olmayacak şeylerle oyala.</p>

  <p class="normal">Yalanı da yerindedir, işvesi de, gerçeği de, olmayacak şeyi de; tek yabancı gözüyle bakmasın bize de o yeter.</p>

  <h3 class="h2baslik" id="calibre_toc_1044">CCXXXV</h3>

  <p class="normal">Can da sensin, cihan da, cihanın sahibi de; bunun hakkı için söylüyorum, beni nasıl besleyip yetiştirdiysen öylece kulum köleyim sana.</p>

  <p class="normal">Canıma tuzak kesilen yücelik halkan hakkı için beni sarhoşlar halkasına sen soktun.</p>

  <p class="normal">(s. 179) Canın can olmasına sebep olan o yüce, o ulu can hakkı için beni öyle bir hale getirdin ki aldın, canına soktun.</p>

  <p class="normal">Yıkık dökük varlığımızda gizlenen defineye and olsun, beni bütün insanların gözünden gizlemedesin.</p>

  <p class="normal">Halkın gözünden gizli olan o bahçe hakkı için sararmış solmuş benzimizi erguvana döndürmedesin.</p>

  <p class="normal">Meleklerin ibadet yurdu olan yüce dama and olsun, beni dama dayamadasın, merdivene çevirmedesin.</p>

  <p class="normal">Bizim rahatımız, huzurumuz, sana ziyan veriyorsa hiç kapamadığın kapıyı kapa yüzümüze.</p>

  <p class="normal">Mademki sevgili, sana feryadından da yakındır, ne hikmettir bu ki yakın sevgili için feryat eder durursun?</p>

  <p class="normal">Âlemin yaratılışındaki hikmet gizli sırrı açmaktır ya; şu halde senin de söyleyecek sözün varsa açığa dök, söyle.</p>

  <p class="normal">Hamı pişirmek için mademki tenceren var, eyer gibi vur sırtına tencereyi dedi, ateşe bu buyruğu verdi.</p>

  <p class="normal">Suya, içinde gizli bir kaynak var, buna şükret de toprağı ıslat diye emretti.</p>

  <p class="normal">* Büyük kutluluk yıldızına hadi buyurdu, hünerini göster; bizim neliksiz-niteliksiz işler yaratmamızı biliyorsun çünkü.</p>

  <p class="normal">* Büyük kutsuzluk yıldızına da yürü buyurdu, hasetçilik et dur, söyle bakalım, başka ne yapabilirsin? Hünerin ancak bu işte.</p>

  <p class="normal">* On sekiz bin âlemi de, gözün varsa bak da gör, gizli defineyi meydana çıkarmak için meydana getirdi.</p>

  <p class="normal">Hüneri olan, bilgiyle tanınsın, herkesten üstün olsun diye durmadan çalışır.</p>

  <p class="normal">Hünerini örten, gizleyen kişi de örtmede, gizlemede meşhur olayım diye hünerini gizler.</p>

  <p class="normal">Hünerini örtmeye çalışanın maksadı, bilgide, bilgisini saklamada şöhret sahibi olmaktır.</p>

  <p class="normal">Gelip geçen peygamberler hep ey topraktan meydana gelmiş insan, içinde maden var senin diye gerçeği meydana koymak için gelip geçmişlerdir.</p>

  <p class="normal">Biz de demişlerdir, sizin gibi insandık, fakat şimdi define bizde, o defineden bir habbecik de sizde var.</p>

  <p class="normal">Senin gönlünüm ben, gönlünü kendinde arama, bende ara, genç, dinç bir bahtın, bir devletin varsa pîre mürit ol.</p>

  <p class="normal">İşi kendinden bilirsen beni hiç tanıyamazsın, hiç bilemezsin; iç âleminde çok sıkıntılara düşer, çok sınamalara uğrarsın.</p>

  <p class="normal">Gel, benim parçamsın sen, parçayı tümden ayırma; gülü, cinsinin bulunduğu yere götür, çünkü güllerin gülü var sende.</p>

  <p class="normal">Şüphe, inancın parçasıdır, inançla inanç olur gider; fakat onu inançtan ayırdın mı şüphelere düşer, öylece kalakalırsın.</p>

  <p class="normal">Delil fayda vermez sana, delil benim ancak; bensiz misin, en büyük delile sahip olsan gene kurtulamazsın şüpheden.</p>

  <p class="normal">Dua etmezsem lûtfu boyuna der ki: Ne diye başını bağlamışsın? Söyle, ağzın, dilin var.</p>

  <p class="normal">Ona dedim ki: Canım bedenimden çıkınca canımla beraber şiirimi de alır, götürürsün sen.</p>

  <p class="normal">Lûtfu bana cevap verdi de dedi ki: A istekli, bu, işin önünde oldu zaten, ne diye yüreğini oynatırsın?</p>

  <p class="normal">A gönül, sözün tamamını sen söyle; ben ağzımı yumdum, sen söyle ki ebedî sözlere sahipsin sen.</p>

  <p class="normal">Ey Tebrizli Şems, adların anlamlarını sen söyle; gökte değilsin amma bir göğün var ki senin.</p>

  <h3 class="h2baslik" id="calibre_toc_1045">CCXXXVI</h3>

  <p class="normal">Gönül alma yoluyla sun can şarabını; hani daima izimin tozunu bile belirtmezsin ya, tıpkı onun gibi sun.</p>

  <p class="normal">Hani bütün gece, uyandırmak, uyanık bulundurmak için Ay gibi gönüller penceresinden vurur, parlar, parlatırsın ya, onun gibi sun.</p>

  <p class="normal">Hani şarabımla seni kadeh gibi boşaltırım, doldururum demiş de bir şarap sunmuştun ya, işte öyle sun.</p>

  <p class="normal">Beni topluluğun çevresinde kadeh gibi ne diye döndürüp duruyorsun? Mademki şarabı ödünç aldın, götürdün, hâlâ getirmeyecek misin?</p>

  <p class="normal">Sun o şaraptan ki eğer taşa, kerpice döksen ölü taş, cansız kerpiç, canlanır da binlerce şaklabanlıklar eder.</p>

  <p class="normal">Sun o şaraptan ki, bahçe ondan çiçeklenip açılsa ne gülün güllüğü kalır, ne dikenin dikenliği.</p>

  <p class="normal">Senin ayrılık çenginden, sensiz feryada gelirsem, çeng gibi benim de feryattan, figandan haberim bile olmaz.</p>

  <p class="normal">Düğümleri açan, sahibimiz Tebrizli Şems’tir; zaten büyücülükle düğümleyen de onun sihirbaz gözleri.</p>

  <h3 class="h2baslik" id="calibre_toc_1046">CCXXXVII</h3>

  <p class="normal">A gönül, vuslat diyarının devlet kuşusun sen; uç, ne diye uçmuyorsun? Kimsecikler tanımaz seni, ne insansın sen, ne peri.</p>

  <p class="normal">Sen dilbersin, gönül değilsin, fakat binlerce gönlü elde edesin de alıp götüresin diye hileyle, düzenle gönül şekline girmişsin.</p>

  <p class="normal">Bir an vefalı ol da toprağa karıl; toprakla birleş, sonra bir an da kalk, Arş’tan da, ferşten de, iki dünyanın sınırından da geç.</p>

  <p class="normal">Can neden seni bulamaz? Onun kolusun, kanadısın sen; göz neden seni görmez? Görüşün aslısın, temelisin sen.</p>

  <p class="normal">Tövbenin ne haddi var ki sana tövbe etsin? Haber kim oluyor ki seninle olsun da bir şeyden haberi olsun?</p>

  <p class="normal">Kim oluyor o yoksul bakır ki kimya gelince altın haline gelip yok olmasın?</p>

  <p class="normal">Kim oluyor yoksul tohum ki ilkbahar gelsin de ağaç gibi boy atıp tohumluktan çıkmasın?</p>

  <p class="normal">Kim oluyor yoksul odun ki ateşe düşsün de kıvılcımlar saçan bir ateş koru olmasın?</p>

  <p class="normal">Bütün akıllar, bütün bilgiler, yıldızlardır; sense onların perdelerini yırtan bir dünya güneşisin.</p>

  <p class="normal">Dünya sanki kardır, buzdur, sense temmuz ayı; sen tesir etmeye başladın mı ondan bir eser bile kalmaz, erir gider.</p>

  <p class="normal">Kim oluyor şu yoksul, kimim ben ki seninle olayım da gene de varlığıma sahip bulunayım? Bana doğru bir baktın mı ben de yok olur giderim, benim gibi yüzlercesi de.</p>

  <p class="normal">* Sahibimiz Tebrizli Şems’in sıfatlarının olgunluğu Cebrî’nin vehimlerinden de üstündür, Kaderî’nin vehimlerinden de.</p>

  <h3 class="h2baslik" id="calibre_toc_1047">CCXXXVIII</h3>

  <p class="normal">Canın için olsun söyle, yurdun nerde senin? Çünkü akla pek şiddetli bir fitnesin, akıllılığa pek düşmansın sen.</p>

  <p class="normal">Akıl, bugün oklukirpi gibi büzüldü; başını içine çekti; çünkü gül renkli şarabı sunan sensin, gül bahçesinin hasedini çeken sen.</p>

  <p class="normal">Ben semâ’a düşkün değildim, sen beni yoldan çıkardın; yüz binlerce hırsızın, yankesicinin, düzencinin bile yolunu kesersin sen.</p>

  <p class="normal">Göğün kulağına ne söyledin ki böyle dönmeye koyuldu; bulutun kulağına ne dedin ki bu çeşit inciler yağdırıyor?</p>

  <p class="normal">Toprağa ne gösterdin ki böyle gebe kaldı; yelin nesini kaptın ki böyle ağlayıp inlemeye düştü?</p>

  <p class="normal">Dağlara ne verdin ki defineler, madenler düzüp koşuyorlar; denizlere ne öğrettin ki inciler, mücevherler saçıyorlar?</p>

  <p class="normal">Kâfirliğin kulağına ne söyledin ki gözünü yumdu, kulağını tıkadı; aklın kulağına ne dedin ki nurlara gark oldu gitti?</p>

  <p class="normal">Uykuda beni nasıl oluyor da gamın elinden kurtarıyorsun; uyanıklığımda tekrar nasıl oluyor da gamın eline veriyorsun?</p>

  <p class="normal">Uykuya benzer binlerce yolun var, çaren var; onlarla gönüle, cana yel verirsin, derde, eleme düşürmezsin.</p>

  <p class="normal">Nitekim uyanık arif de dünyadan göz yummuştur, âdeta uykudadır; başını kaşıdığın kişi, dikenden kurtulmuş gitmiştir.</p>

  <p class="normal">Güneş’e, Ay’a, yıldızlara, gökyüzüne ne verdin de böyle kolsuz kanatsız uçup duruyorlar?</p>

  <p class="normal">Oynayıp uçuşan zerreler, senden ne nağme işittiler acaba? İşittikleri nağmeyi dağa da işittirsen o da kalkar, oynamaya koyulur.</p>

  <p class="normal">Suyun, toprağın özünü hilelerle, düzenlerle öylesine doldurdun ki hileye, düzene başladılar da sana sarılmaya koyuldular.</p>

  <p class="normal">Fakat bir an onlara üfürmedin mi boş tuluma dönerler; ne hay-huy kalır, ne doğru düzen gitmeye güç kuvvet.</p>

  <p class="normal">Sustum, kendimden yüzlerce defa kaçtım; fakat gene sen tuttun beni, çeke çeke söze getirdin.</p>

  <h3 class="h2baslik" id="calibre_toc_1048">CCXXXIX</h3>

  <p class="normal">Yedinci kat gök bile sana kızar, senden uzaklaşırsa canıma and olsun, ürkmezsin, korkmazsın, hiç gam yemezsin sen.</p>

  <p class="normal">Gönlün onun belâsıyla, onun gamıyla açılıp ferahlamazsa iyiden iyiye bil ki sen aşkta pek ehemmiyetsiz, pek değersiz bir padişahsın ancak.</p>

  <p class="normal">Sen definenin eziyetinden kork, herkesin zahmetinden, eziyetinden değil; çünkü Tanrı’nın hışmı insanın kinine benzemez.</p>

  <p class="normal">Sevgiliden başka bir inci bilirsen inciye lâyık değilsin, mayan kötü, aslın pis.</p>

  <p class="normal">(s. 180) Gebe kadın gibi her kokuyu duydukça yüreğin titrerse bil ki emaneti taşıyanlardan bir koku alamazsın sen.</p>

  <p class="normal">Kendi beğenişini bırak, dostun beğendiği şeyi iste; şekerlik etmeye kalkışan şekerden mahrum olur.</p>

  <p class="normal">Seninle gönlü bir olmayana zevkinden bahsetme; çünkü o başka bir adamdır, sense bambaşka bir adamsın.</p>

  <h3 class="h2baslik" id="calibre_toc_1049">CCXL</h3>

  <p class="normal">Beni bilmiyorsan karanlık geceye sor; âşıkın mahremi de gecedir, ağlayıp inleyişin tanığı da gece.</p>

  <p class="normal">Amma gecenin de sözü mü olur burda? Âşıkın binlerce nişanesi vardır; en bayağı nişaneleri gözyaşıdır, sapsarı bet benizdir, arıklıktır, süzülüp eriyiştir.</p>

  <p class="normal">Âşık, ağlayış deminde buluta benzer, tahammül zamanıysa sanki dağdır; su gibi secde eder, yüzünü yerlere sürer de gider yoldaki toprak gibi yerlere döşenir, ayaklar altına yatar.</p>

  <p class="normal">Fakat bütün bu mihnetler, koca bir bahçenin dışındaki bir tek dikendir âdeta; bahçenin içiyse güllük gülistanlıktır, orda sevgili var, kaynaklar akıp durmada.</p>

  <p class="normal">Bahçenin duvarını aştın da o yeşilliğe girdin mi dile gelir, şükretmeye koyulursun, şükür secdelerine kapanırsın.</p>

  <p class="normal">Şükürler olsun Tanrı’ya dersin, güzün cevrini, cefasını giderdi, yer açılıp saçıldı, yeşerdi, çiçeklendi, bahar baharlığını yapmaya başladı;</p>

  <p class="normal">Binlerce çıplak dal, güllere eş oldu, donandı; binlerce mugaylân dikeni dikenlikten kurtuldu.</p>

  <p class="normal">Aklı başında olan, ne bilsin sevgilinin tadını tuzunu, güzelliğini, alımını; kirpi gibi oklarla dopdolu amma ne savaşın yolunu yordamını bilir, ne ata binip koşturmasını.</p>

  <p class="normal">Senin kardeşin de âşıklardır, anan, baban da; onların hepsi de bir olmuştur, bir dostla karılmış, birleşmiştir.</p>

  <p class="normal">Binlerce beden tuzlaya düştü mü tuz olur gider; ikilik kalmaz bedende, Mergazlı nedir, Buhârâlı ne?</p>

  <p class="normal">Usananların aptallığına bakıp da sözün gemini kasma; söz söylemeye başlayınca gökyüzündeki susuzlara bak, onları gözet.</p>

  <h3 class="h2baslik" id="calibre_toc_1050">CCXLI</h3>

  <p class="normal">Aşktan uyanıklık habercisinin gelip çattığı gece usanç uykusu âşıkların başlarından uçar gider.</p>

  <p class="normal">Yıldızlar secde eder, Ay’a, Zühre’ye bir haldir gelir; akıl fikir yürüyüşten, rahvan gidişten kalakalır.</p>

  <p class="normal">Ne mutlu gecedir o gece ki böyle bir Ay doğar da apaydın güne bile her şeyi örtüp gizleme sıfatlarını bağışlar.</p>

  <p class="normal">Dünyanın kuruluşundan sonuna dek kimsecikler görmemiştir böyle kendinden geçişi, böyle aklı başında oluşu.</p>

  <p class="normal">Sen ister sıçra, ister yerlere döşen; güneşle beraber gitmek, kimsenin haddi değildir.</p>

  <p class="normal">Bu gece uykuya tamah etme, uyuyacağını hiç umma; uyanıklık padişahı gelip kondu, seyre seyrana daldı çünkü.</p>

  <h3 class="h2baslik" id="calibre_toc_1051">CCXLII</h3>

  <p class="normal">Gel, gel; bu uzaklıktan pişman olursun sonra; tatlı davetimize gel, ne diye köpürüp duruyorsun?</p>

  <p class="normal">Bu mecliste yaşayış dalga dalga köpürüyor; Tanrı yardımcı, her yanda da Mansûr şarabı var.</p>

  <p class="normal">Gül demeti yerine ellerde güzellerin halka halka, büklüm büklüm saçları; menekşeler yerlere döşenmiş, yarlıganma yerinde ayaklar altına serilmiş.</p>

  <p class="normal">A ümitsiz, binlerce kutluluk kadehini içegör, afiyetler olsun; a sinek avlayan, binlerce altın al, binlerce güç kuvvet bul.</p>

  <p class="normal">Burda binlerce çeşit Zelîhâ var, binlerce çeşit Yusuf; şarap cana canlar katıyor; raks tambura uyuyor.</p>

  <p class="normal">İnciler mekânsızlık âlemi denizinin avucuyla saçılıyor; lüzumu bile yokken inananın da önüne kâfurdan dökülme bir mum koyup yakmış, yalanlayanın önüne de.</p>

  <p class="normal">Her can bal denizinin ortasında, siz de gelin, haydin, ben balarısının balından kurtuldum artık diye bağırmada.</p>

  <p class="normal">Sevenlerle sevilenler birbirine düşmüş; yerlere serilmişler, hepsi de sarhoş, utanma, çekinme nazından kurtulmuşlar artık.</p>

  <p class="normal">* Kıyamet kopmuş, bütün sırlar, bütün olaylar meydana dökülmüş, ortaya çıkmış; boru sesleri ölüleri diriltmede.</p>

  <p class="normal">Yılanlara, çıyanlara düşmüşsün, karıncalara gıda olmuşsun amma ey çürüyüp erimiş, dökülüp gitmiş kemik yığını, topraktan baş çıkar, kalk.</p>

  <p class="normal">Ol dediği şey oluveren emir sahibi seni yılandan, karıncadan satın aldı, emre uyduğuna karşılık beylik elbisesini giyin.</p>

  <p class="normal">İnci, mücevher hazinesi senin, dükkân derdinden geç; tertemiz nurla gıdalan, bu, tandır ekmeğinden elbette daha iyi.</p>

  <p class="normal">Tanrı şarabının çiçekleri açıldı, çiçekleri de bırak artık, üzüm şarabının mahmurluğunu da.</p>

  <p class="normal">Hurilerin güzelliği, Bulgar cariyelerinden daha üstün; can şarabı, bulgur aşından daha lezzetli.<sup class="calibre2"><a href="../Text/divanson_split_616.html#footnote-300-54" id="footnote-300-54-backlink">[54]</a></sup></p>

  <p class="normal">Sevgilinin hayali, gözyaşı hamamıma geldi, oturdu; gözbebeğim natırlığa kalkıştı.</p>

  <p class="normal">Hıtay Türkü’nün gözleri daracık amma ne zararı var? Can yüzgeci çıplaklıktan utanır mı ki?</p>

  <p class="normal">* A yere ekilen tohum, hele bir boy ver, ağaç ol; iznimizle halifemiz, vezirimiz sensin bizim.</p>

  <p class="normal">Kim görmüştür böyle bir gün? Öylesine bir gün ki her şeyi, herkesi geceden kurtarmış, geceleyin görmezlikten halâs etmiştir.</p>

  <p class="normal">Parıl parıl parlayan el, Mûsa gibi keremler etmiştir şimdi; dünya Turusîna’ya dönmüştür, nurlarla dolu bir gönül haline gelmiştir.</p>

  <p class="normal">A gönül, şimdicek canlar meclisinde yurt edin, çünkü sen, o Beytü’l-Mamûr’da oturanların ev sahibisin.</p>

  <p class="normal">Sarhoşluğa bağlanıp kalma, büsbütün yıkıl, harap ol gitsin; iyiden iyiye bil ki mamûrluğun aslı, temeli, harap olmaktır.</p>

  <p class="normal">Bugün şu yeşillikte Tanrı harabısın, Tanrı sarhoşu; binlerce şişe kırsan mazursun sen.</p>

  <p class="normal">* Senin sâkînin elinde toprak bile kızıl altın kesilir; mademki onun ayak bastığı topraksın sen, padişahlar padişahısın, fağfursun.</p>

  <p class="normal">Nerde hasta varsa gelsin, can sağlığına kavuşsun; hattâ sen ölünün dirilmesini seyret, hastalığın da yeri mi yâni?</p>

  <p class="normal">Şiiri sen söylüyorsan kulum köleyim şiire; çünkü sen İsrâfîl’in canına cansın; Sûr’un üfürülüşüsün.</p>

  <p class="normal">Vay bu uzaklıktan; fakat mademki söz oka, dil de Harezmî yaya benzer, er geç elbette hedefe varır bir gün.</p>

  <p class="normal">Harfle, sesle can sözü söylenemez; yarlıgayıcı olmasa yarlıganmış olamaz.</p>

  <p class="normal">Çünkü o yanda öylesine gönüller vardır ki ne Rum ülkesindendir onlar, ne Türk’tür, ne de Nişaburlu; fakat dilsiz-dudaksız söylenen sözleri duyar onlar.</p>

  <p class="normal">* Gel de Tur Dağı’na dek Mûsa’ya yoldaş olalım; Tur’da Tanrı’yla konuşan Mûsa’ya “Allah’la konuştu” dendi.</p>

  <p class="normal">Bir aşk, eteğimi tutmuştur da aç adamın yemek kabını tutup çekmesi gibi beni çekip durmadadır.</p>

  <p class="normal">Aşkın elinden kim kurtulmuştur ki benim gönlüm de kurtulabilsin; o uzun kılıcın kabzası ancak aşkın elindedir.</p>

  <h3 class="h2baslik" id="calibre_toc_1052">CCXLIII</h3>

  <p class="normal">Sana can şarabını içireyim de artık gam yeme; gamın da yeri mi? Her neşeliden rehin olarak neşe alırsın artık.</p>

  <p class="normal">İki yüz kola kanada sahip bir melek yaparım seni, öylesine bir melek ki artık insanlık bulanıklığı, adamlık vasfı hiç kalmaz sende.</p>

  <p class="normal">Bedenden kurtulmuş can nasıl olurmuş, eteğinden canlılık tozunu silkmiş can ne hale gelirmiş? Gösteririm sana.</p>

  <p class="normal">Canların halis ve özel şarabı içtikleri seher çağında, seni gündüzleri, geceleri saymadan kurtarırım.</p>

  <p class="normal">Kaza ve kader, sana olaylar oklarını atar durur da ondan sonra sana yardım eder, işini başa vardırır.</p>

  <p class="normal">Rüzgâr, vuslat şekerkamışlığından esip gelmede; öylesine tatlı bu yel ki lezzetine bakıyor da şeker bile şekerim diyemiyor.</p>

  <p class="normal">Seher çağı, güneş gibi bir kadeh sundu bana; o şarabı içtim, varlığım zerre zerre oynamaya koyuldu.</p>

  <p class="normal">Körkütük sarhoş oldum da o vakit, dur dedi, sana bir kadeh daha sunayım da şu ayrılık kalksın aramızdan.</p>

  <p class="normal">(s. 181) Sun, sun hele ey dünyadaki bütün sâkîlerin canı ciğeri; kerem sahibi keremler eder, Ay aylığını yapar elbet.</p>

  <p class="normal">Eşi, örneği olmayan Tanrı’nın ululuk güneşine and olsun ki şu boyuna yürüyüp duran, şu boyuna yolculuk eden gök kubbe yaratıldı yaratılalı senin gibisini bulamadı gitti.</p>

  <p class="normal">A güzellikte tam, alımda olgun dilber, bunun tamamını sen söyle; seher çağında sunduğun şarabın sarhoşluğu, beni benden aldı çünkü.</p>

  <h3 class="h2baslik" id="calibre_toc_1053">CCXLIV</h3>

  <p class="normal">Gel, gel ki bizim gibi bir dost bulamazsın sen; iki dünyada da nerde bizim gibi gönüller alan güzel?</p>

  <p class="normal">Gel, gel, her yana yel gibi koşup durma; senin geçer akçene başkasının yanında pazar yoktur.</p>

  <p class="normal">Sen kupkuru bir vadiye benziyorsun, bizse yağmur gibiyiz; sen sanki bir yıkık şehirsin, bizse sanki mimarız.</p>

  <p class="normal">Neşenin sevincin doğuları olan tapımızdan başka bir yerde halk neşeden sevinçten ne bir eser görmüştür, ne de bundan böyle görür.</p>

  <p class="normal">Uyudun mu rüyanda binlerce şekil görürsün, oynar durur; uyandın mı o halktan birini bile göremezsin.</p>

  <p class="normal">Eşek gözünü yum da akıl gözünü aç; çünkü nefis tıpkı bir eşektir, hırs da yularıdır âdeta.</p>

  <p class="normal">Tatlı akideyi aşk bahçesinden iste, çünkü tabiat sirke satar, koruk sıkar ancak.</p>

  <p class="normal">Seni yaratanın şifa yurduna gel; o hekimden hiçbir hasta çekinip kaçınamaz.</p>

  <p class="normal">O padişah olmasa dünya başsız bir bedene döner; öylesine başın çevresine sarık gibi sarılagör.</p>

  <p class="normal">Yüzün kara değilse aynayı bırakma elden; çünkü can, senin aynandır, bedense o aynanın pası.</p>

  <p class="normal">Müşteri talihli kutlu tacir nerde ki sıkı bir pazarlığa girişeyim onunla da satın alıvereyim onu.</p>

  <p class="normal">Beni hatırla, fikrine getir, aklı fikri ben verdim sana; lâ’l satın alacaksan bâri benim madenimden al.</p>

  <p class="normal">Adımını atıp gideceksen sana ayak verene git; iki gözünü aç da sana görüş verenin yüzüne bak.</p>

  <p class="normal">El (köpük), kimin denizindeyse onun aşkına el çırp; çünkü onun neşesine ne gam gelir, ne keder.</p>

  <p class="normal">Onun sözlerini kulaksız duy, ona dilsiz, ağızsız söz söyle; çünkü dille söylenen sözün bâzı bâzı yalan olmamasına, bâzı bâzı insanı incitmemesine imkân yok.</p>

  <h3 class="h2baslik" id="calibre_toc_1054">CCXLV</h3>

  <p class="normal">Sevgili, gözlerini dikmiş, gözlerine bakıp durmada; sen de sakın bir başka dostun yüzüne bakmaya kalkışma.</p>

  <p class="normal">Gönlüne o sevgiliden başkası gelirse git de, git, korkuyorum, ciğerini yerim senin.</p>

  <p class="normal">Aklını başına al, gözleri gözlerine bakıp da sakın bir yabancının hayalini görmesin.</p>

  <p class="normal">Bana bak da ibret al; sevgili beni sınamalara uğrattı, hileyle çeke çeke beni bir gül bahçesine sürdü, götürdü;</p>

  <p class="normal">Bir gül gösterdi ki bütün güller ona haset eder de solar, dökülür; bir güzel gösterdi ki bütün güzeller ona giriftâr olur gider.</p>

  <p class="normal">Şöyle bir taaccüple başını salladı da eşi, örneği yoktur, misli görülmez, seyret de bak dedi.</p>

  <p class="normal">Hani bir yankesici bana, peşinde hırsız var demişti de ardıma dönüp bakarken sarığımı kapıvermişti ya, tıpkı öyle işte.</p>

  <p class="normal">* Davud, bir gözle bakmıştı da özürler dileyerek gözyaşları dökmeye başlamıştı; gözyaşlarından yerde yeşillikler bitmişti.</p>

  <p class="normal">* Taze başağa baktığından, bir sitemkârlıkta bulunduğundan babanı cennetten sürdü, çıkardı o.</p>

  <p class="normal">Sünbül gibi kaşlara dalmaktan sakın, padişahın gözü sende; aklını başına devşir, bir alıcı var, sana bakıp duruyor.</p>

  <p class="normal">Senin iki gözüne de müşteri, daima diri olan, her an yaratıp duran Tanrı’dır; bir leş gibi sen de tutup da kuzguna verme gözlerini.</p>

  <p class="normal">Sus, sus, gözlerini yumdun amma halka gösteriş kaygısı seni tuttu, şiire çekti.</p>

  <h3 class="h2baslik" id="calibre_toc_1055">CCXLVI</h3>

  <p class="normal">Bir güzel, bir sevgili, ebedî olarak uykumu dağıttı gitti; uykumu aldı da bir mağaranın dibinde bir taşın altına gizledi gitti.</p>

  <p class="normal">Gözlerim uykuyu rüyada bile göremez artık; bir leş tuzlaya düşerse leşliği kalır mı hiç?</p>

  <p class="normal">Uyku nerde, gözlerim nerde? Karar nerde, gönül nerde? Şu sınama sabır mı kor, sabreden mi bırakır?</p>

  <p class="normal">Akıl bir dağ kesilse saman çöpü gibi onu bile uçurur; seyret de bak, bu kasırga ne de heybetli bir kasırga.</p>

  <h3 class="h2baslik" id="calibre_toc_1056">CCXLVII</h3>

  <p class="normal">Sır perdelerine sahip olanlara bir haber ilet; bir ay yüzünden gökyüzünün perdeleri yırtıldı gitti.</p>

  <p class="normal">Bir gece, bütün yıldızlar uyumamıştı, o güneşin yüzünü görmek için oturmuşlardı.</p>

  <p class="normal">Gayret habercisi kılıcını çekip gitti de ne yapıyorsunuz siz dedi; ne yaptığımızdan, ne olduğumuzdan haberimiz bile yok dediler.</p>

  <p class="normal">Gayret çavuşu geriye döndü, geldi, her birine ateşlerle dopdolu feryatlar ederek sakının dedi, sakının;</p>

  <p class="normal">Geceleyin akrep, eğri büğrü, onun sarayının kapısını örten, tehlikelerle dopdolu olan perdenin kıyısında bucağında gezerken,</p>

  <p class="normal">Ululuk kapıcısı kahır neftini döktü de bir kıvılcımla yakıverdi onu.</p>

  <p class="normal">Yazıklar olsun, bahtımın gözleri aydın olmak için ne olurdu, kapısının toprağından bir eser bulsaydı da sürme gibi gözlerine çekseydi;</p>

  <p class="normal">Çekseydi de o kuvvetle, Güneş’in, Ay’ın bile göremediği o gözle bir baksaydı.</p>

  <p class="normal">* Nesr-i Tâir, onun kolu kanadı bağlıdır dedi de bu güvençle heveslendi, o yana uçtu;</p>

  <p class="normal">Derken bir sinek, onun uçsuz bucaksız şekerkamışlığından uçtu, Nesr-i Tâir’in peşine düştü de yetişti, başını yarıverdi.</p>

  <p class="normal">Şarabının kokusu şu dünyaya yayılsa her yanda sarhoş olmuş, yerlere serilmiş bir Ömer görürsün.</p>

  <p class="normal">Bir neşe çığlığıdır karayı da kaplamıştır, denizi de; her yerden, insan kalıbı rahmet denizini giyindi sesi gelmede.</p>

  <p class="normal">Belâlara uğramaktan çekinenler, rahata, huzura kavuştular, kılıçlarıyla kalkanlarını attılar, rahatça oturdular.</p>

  <p class="normal">Havalardaki zerrelerle denizlerin katreleri bile kulaklarına onun küpesini taktılar, bellerine onun gayret kemerini kuşandılar, ona kul köle oldular.</p>

  <p class="normal">Onun hizmet hakkı, yapıp ettiklerini anlatmaya kalkışırsa her şey, herkes ne olduğunu anlar; çünkü hiçbir varlığın tek bir hüneri bile yoktur.</p>

  <p class="normal">Sevgili, şehirleri bezemek için dolaşmaya çıktı, mühendisçesine hendeseyi düzdü, koştu, öylesine bir kapı açtı.</p>

  <p class="normal">Şekli, vasfı Tebriz’e erişince o şehre bir gümüş bedenlinin can yalımları vurdu.</p>

  <p class="normal">Kalem kırıldı, akşamdan kalma sarhoş gibi hiçbir şeyden haberi yok, yerinden düştü, yerlere serildi.</p>

  <p class="normal">Sözü nasıl tamamlayayım ki hatırım ateşler içinde, şükür sularına batmış; suya atılmış şeker gibi eriyip gitmede.</p>

  <h3 class="h2baslik" id="calibre_toc_1057">CCXLVIII</h3>

  <p class="normal">Gönüller yakmak, ancak sevgilime verilmiş benim; Tanrı lûtfu da aşkı bana nasip etmiş, ne de kutlu rızk bu.</p>

  <p class="normal">Başım bile gitse varsın gitsin; baş o bana; külâhtan da kurtuldum, baştan da, külâh dikenden de.</p>

  <p class="normal">Ağzını kulağıma verdi de dedi ki: Sana bir söz öğreteyim de öğren.</p>

  <p class="normal">Bir ancağız bizim yeşilliğimizde yayılır, bir hoşça bizden gıdalanır, gelişirsen Huten ülkesindeki ceylana dönersin, kanın tamamıyla misk olur.</p>

  <p class="normal">Can can olduktan sonra can, beden kaydı nedir sana? Mademki altın madenisin, bir tohumla ne işin var, ne diye onu ekmek kaydına düşersin?</p>

  <p class="normal">Erleri güzellerin meclisine çek, Hızır’a, abıhayata kılavuz ol.</p>

  <p class="normal">Lâ’l renkli şarap geldi, üzüm şarabı değil; şeker saçıyor sevgili, bu şeker vermeye benzemiyor.</p>

  <h3 class="h2baslik" id="calibre_toc_1058">CCXLIX</h3>

  <p class="normal">Ben senin gördüğün adam değilim; beni görsen de tanıyamazsın sen. Sen bir hayalden başka bir şey göremezsin, çünkü uyuyorsun, uyku sarhoşusun, uyku sersemisin sen.</p>

  <p class="normal">Bu azlıkla, çoklukla nicesin, ne haldesin diye bana sor; bir kör herifin eline düşen Yusuf nasıl olabilir ki?</p>

  <p class="normal">Can Yusuf’unun yüzü aşk gözüyle görülür ancak; sendeyse aşk gözü yok, sen vehim adamısın, kıyaslara düşmüş birisin.</p>

  <p class="normal">Gözün, görüş nimetinin karşılığı, Tanrı’ya şükretmektir, Tanrı’yı övmektir, bunu böyle bil; kalp gümüş gibi, kalp altın gibi potadan kaçma, şükrediş, övüş madenisin sen.</p>

  <p class="normal">Potadan korkarsan gerçekten de hayale taparsın sen; hayalinde bir put yonarsın, sonra da o puttan korkar durursun.</p>

  <p class="normal">Hayalinde bir put yapıyorsun da onu önüne koyup namaza duruyorsun; kâfir gibi putlara tutsak olmuşsun; kadın gibi âdet görmedesin, kan dökmedesin.</p>

  <p class="normal">Halbuki hayal, senden doğar; senden meydana gelen şey, sonradan meydana gelen putu yontmadadır; Ay değilsin, tozsun sen; altın değilsin, bakırsın sen.</p>

  <p class="normal">(s. 182) Gerçi hepsi de birdir amma gene de bütün erlerin, erenlerin canlarına and olsun ki a beden, dolap gibi dönüp duran şu gök kubbenin altında ekin için kullanılan bir öküzsün sen.</p>

  <p class="normal">Fakat göğün boyunduruğundan başını, boynunu kurtarırsan, eşek sürüsünden kurtuldun bil; meleksin o zaman, insansın elbette.</p>

  <h3 class="h2baslik" id="calibre_toc_1059">CCL</h3>

  <p class="normal">Sıçra, sıçra, kurtul şu cihandan da cihanın padişahı kesil; hele şu şekeri bırak da şekerkamışlığı ol.</p>

  <p class="normal">Sıçra, sıçra, şeytanı yakmak için şihap gibi atıl; yıldızlıktan kurtuldun mu gökyüzünün mili olursun, her şey senin çevrende döner dolaşır.</p>

  <p class="normal">Nuh denize gitmeyi kurdu mu ona gemi olursun; İsa göğe ağarken ona merdiven kesilirsin.</p>

  <p class="normal">Gâh Meryemoğlu İsa gibi can hekimi olursun; gâh İmranoğlu Mûsa gibi gider, çobanlık edersin.</p>

  <p class="normal">Seni pişirmek, olgunlaştırmak için bir can ateşi var; fakat sen kadınlar gibi geriye kaçarsan ham kalırsın, kaltabanın biri olursun.</p>

  <p class="normal">Fakat ateşten kaçmazsan tam pişersin, olgunlaşırsın; pişmiş somun gibi sofranın başköşesine geçersin, aziz olursun, ağırlanırsın.</p>

  <p class="normal">Sofra kuruldu mu kardeşler, benimserler seni; ekmek gibi cana yardımcı olursun, derken can kesilirsin.</p>

  <p class="normal">Zahmet, meşakkat madeniysen sabırla define olursun; gayb âlemine ait şeylere yer yurt kesilmişken tutar da gaibleri bilir bir hale gelirsin.</p>

  <p class="normal">Ben bunu söyler söylemez gökten bir sestir geldi, can kulağıma, böyle olursan dedi, öyle olursun elbette.</p>

  <p class="normal">Sus, ağız, şeker çiğnemek için ağız olmuştur; çenesi gevşek olman, boyuna çene çalman için değil.</p>

  <h3 class="h2baslik" id="calibre_toc_1060">CCLI</h3>

  <p class="normal">Şu sâkîden seher çağı şarap içen kişinin gözlerindeki mahmurluğa bak da ötesini sen var anla artık.</p>

  <p class="normal">Hiç ummadığım bir kutluluk koşa koşa geldi çattı bana; sanki Mekke halkından olmayanın yanına Kâbe koşup gelmiş; tıpkı onun gibi.</p>

  <p class="normal">Gel ey bütün sâkîlerin canı ciğeri, koş, gel de Tanrı’nın o lâ’l renkli, halis şarabını sun bize.</p>

  <p class="normal">Ayrılık zehirlerle dopdolu binlerce kadeh sunmuştu; panzehir madeni geldi de panzehirliğini yaptı, zehirlenenleri kurtardı.</p>

  <p class="normal">Gel ki genç talih, senin yüzünden yepyeni bir devlet buldu; gel ki iştiyak çeken, senin yüzünden yepyeni bir elbise giyindi.</p>

  <p class="normal">* Nasıl gülmeyeyim, gülüşümü nasıl gizleyeyim? Gülen narım ben; şekerkamışı, şeker, somaklık edecek değil ya.</p>

  <p class="normal">Öyle birisin ki her yetimi, her tek kalmışı muradına çift edersin, dileğini verirsin; fakat ululukta, ihsanda eşin yok, teksin sen.</p>

  <p class="normal">Bir oyundan, bir eğlenceden ibaret olan dünyanın şarap sunuşu çocukçadır; halbuki senin sağrağın pek büyük, ergin kişinin sarhoşluğu senden.</p>

  <p class="normal">Gönül evinin çevresinde gam yılanı dönüp durmada, fakat bir türlü içeriye giremiyor; halis zümrüt, yılanların gözlerini kör eder.</p>

  <p class="normal">Kardeş, ya ayna ol, yahut gözümün önünden uzaklaş; çünkü sen Rum kayserinin zıddı bir Zenci’sin, gözbebeklerine düşmansın sen.</p>

  <p class="normal">Bunu bırak şimdi; bugün akşama dek zevk çağı, işret demi; sarhoş olduk, yerlere serildik de mürâîlik hırkasını yırttık gitti.</p>

  <p class="normal">Bugün kim akıldan dem vurur, güzel ahlâktan bahsederse şarap testisini o adamın başına, sakalına dök gitsin.</p>

  <p class="normal">Bugün kayserim dünya köşkünün ışığı kesildi, Rum ülkesine mensup yanaklarıyla, Kıpçak iline mensup gözlerle dünyayı apaydın etti.</p>

  <p class="normal">Şarap yeliyle söz bulutu dağıldı, bulutsuz bir şarap yolla, rızıklar veren sensin ancak.</p>

  <h3 class="h2baslik" id="calibre_toc_1061">CCLII</h3>

  <p class="normal">Eğer bir ancağız hevânı, hevesini bırakır, ehil olmayıştan vazgeçersen, peygamberlerin, erenlerin gördüğünü görürsün.</p>

  <p class="normal">Kendini Tanrı bilmez de has kul kesilirsen Mu’tezilî’nin inadına Tanrı’yı görürsün sen.</p>

  <p class="normal">Tam erkeksen, ersen ahmaklardan kaç, can gözünü zevâlsiz nura aç.</p>

  <p class="normal">İnsanların ayıplarını söyleme, gaybi bilene bak, bilgisizlik dilini kes, artık düzene başvurma.</p>

  <p class="normal">Gözyaşlarınla abdest al, yalvarıp yakararak namaz kıl, ezelî şarapla sarhoş ol, yerlere seril a benim canım.</p>

  <p class="normal">Tur Dağı’na çık da Mûsa gibi bana görün narasını at; kâfirin boynunu vur, Ali gibi savaş.</p>

  <p class="normal">Tebrizli Şems’ten şeker dükkânını iste; fakat sen sirke satan birisin, nerden bala lâyık olacaksın?</p>

  <h3 class="h2baslik" id="calibre_toc_1062">CCLIII</h3>

  <p class="normal">Gel, gel ki sen, günlerin eşsiz, örneksiz güzelisin; kardeşsin, babasın, anasın, sevgilisin, gönül huzurusun sen.</p>

  <p class="normal">Senin güzel adın anılınca ölü bile dirilir, mezardan çıkar; kardeş bu kadar güzel ada-sana sahip olmak, lâf değildir.</p>

  <p class="normal">Tanrı’nın lûtfusun, rahmetisin; sana kaçanı, sana sığınanı, eğriliğine, hamlığına bakmaz, kabul edersin.</p>

  <p class="normal">İnada kalkışır, savaşa, girişir, böylece ömür sürer giderim, fakat bu da aptallıktan; çünkü sen, ne öldürürsün beni, ne huzura kavuşturur, yaşatırsın.</p>

  <p class="normal">Hiçbir şekle sığmazsın ya; fakat sığdığını kabul etsek ne de gül gibi boy atmış bir dilber olursun.</p>

  <p class="normal">Gâh ayrılığa düşürürsün, çare öğretirsin; gâh elçi gönderirsin, yolladığın habere can kesilirsin.</p>

  <p class="normal">Gönül penceresinden mum ışığı vurdu mu, geceleri yol alan şu gönül bilir, anlar ki damın üstündesin sen.</p>

  <p class="normal">* Aşkın lezzetini tam alabilmek için gölgeyle güneşin bir olmasını istiyorum; meramım, maksadım bu.</p>

  <p class="normal">Olmayacak şeyi arıyorum, olmayacak işin peşine düşmüşüm; bu suçumla beni ne bir bilgin kabul ediyor, ne bir bilgisiz.</p>

  <p class="normal">Sen de olmayacak şeyi dinlemezsin, olmayacak şeye inanmazsın; sen irâdeni akıllara, yorulması güç düşlere vermişsin, git, git işine.</p>

  <p class="normal">Fakat canlara hükmeden padişahlar padişahından bir tat alsaydın Tanrı sofrasına gözü açık otururdun, vehimlere kapılmazdın.</p>

  <p class="normal">Hekimlerin hekiminden bir ilaç alsaydın da içip sindirseydin, iki dünyanın da olmayacak şeylerini benim gibi içer, sömürürdün.</p>

  <p class="normal">Tebriz doğusunun sırrına var, Şemseddin’e doğru salına salına git; çünkü sen iki dünyanın memleketlerine Mirrîh yıldızı gibi ışıklar saçmadasın.</p>

  <h3 class="h2baslik" id="calibre_toc_1063">CCLIV</h3>

  <p class="normal">Güzel sevgilim, seher çağı bir kadeh şarap sundu bana; hazır safrası kabarmışken, hazır daha bir şey yememişken şu ham kişiye de tattırın şu şaraptan.</p>

  <p class="normal">Ne şarabı üzüm suyundan, ne kadehi sırçadan, ne de mezesi aşağılık kişilerinki gibi şeker, badem.</p>

  <p class="normal">Bir saman çöpünü yel nasıl kapar, uçurursa o şarap da beni yele verdi; sevgili o sıcak, o hararetli suyla beni ağırladı.</p>

  <p class="normal">Çok softalık sattım, çok riya yaptım amma o boyuna diyordu ki bana: Etme, eyleme, böyle bir fırsat, günler geçer de az ele düşer.</p>

  <p class="normal">Böylesine bir şarap, benim gibi bir sâkî; sense sanki bir neysin; kim tutar da istemem der, meğerki bilgisiz biri ola, meğerki aşağılık biri.</p>

  <p class="normal">Naz yoluna yollandım da hayır dedim, bugün git; inat ettikçe etti de beni birkaç kere sövüverdi.</p>

  <p class="normal">O sövüş, binlerce kadeh şarabın yapamayacağını yaptı bana; yıkıldım, harap oldum; ne ârım kaldı, ne ad-san kaygım.</p>

  <p class="normal">Nasıl olur da o padişahın lûtfu, adamı sarhoş etmez? Öylesine bir padişahtır o ki bütün bir dünyayı tek bir haberle yıkar gider.</p>

  <p class="normal">Bir gönül gerek ki şu sözü tamamlayayım; fakat gönlümün kararı dilber, benim gönlümü harap etti.</p>

  <p class="normal">Sarhoşlar gibi ayağına baş koydum; sarhoş başımda bir maceradır belirdi.</p>

  <p class="normal">Derken başımı bağrına bastı, okşadı; eşi bulunmaz bir dilberlik bu, görülmemiş lûtuflar bunlar.</p>

  <p class="normal">Sonra da yanındakilere diyordu ki: Böylesine bir kuş bu çeşit tuzağa lâyık değil mi?</p>

  <p class="normal">Bahçede sarhoş bülbülüm ben, ötüşümü dinle; kafese girme, dam kıyısına konma.</p>

  <p class="normal">Sustum, gazelin kalan kısmını söylemeyeceğim; ancak benim gibi cehennemleri içip sömüren birisini bulursam o vakit söylerim.</p>

  <h3 class="h2baslik" id="calibre_toc_1064">CCLV</h3>

  <p class="normal">Âşıkın ne korkusu olabilir ayıplanıp arlanmaktan, kötü ada sana sahip olmaktan; çünkü aşk zaten sultanlıktır, olgunluktur, murada, maksada ulaşmaktır.</p>

  <p class="normal">Aşk kaplanı, dünyanın renginden, kokusundan ne diye korksun; yokluk timsahı, cehennemleri içip sömürmeden ne diye ürksün?</p>

  <p class="normal">Âşık, o şarabın verdiği sarhoşlukla ne hallere düşer; kadeh bile o şarabın yüzünden erir, kadehlikten çıkar.</p>

  <p class="normal">* Toprağın da yeri mi, sözü mü olur? Dağa bir katreciğini döktü de dağ binlerce kavgaya gürültüye düştü, binlerce coşkunluğa, sarhoşluğa girişti.</p>

  <p class="normal">Sırça bir gönüle sahip oldukça aşk kadehini nerden bileceksin sen; bu tuzağa tutulmuş bir kuşsun, aşk tuzağını nerden anlayacaksın sen?</p>

  <p class="normal">(s. 183) Arı duru denizden bahsetmiyorum; deniz şöyle dursun, köpüğünü görsen cıvaya dönersin de hiçbir avuçta karar edemezsin.</p>

  <p class="normal">Bulanır, kararırsan onun arılığının ne suçu var? Sen sirke içer durursan şekerkamışının ne kabahati var?</p>

  <p class="normal">Toprak başına sirkenin de, kutsuzluğu yüzünden arı duru bal şerbeti dururken sirke içenin de.</p>

  <p class="normal">Bana bak da gör, bu mecliste halkın en aşağısıyım amma öylesine kendimden geçmişim ki ileri kim, aşağılık kim, ayırt edemiyorum.</p>

  <h3 class="h2baslik" id="calibre_toc_1065">CCLVI</h3>

  <p class="normal">Görmüyor musun? Susamış, tutuyor da suya kızıyor; aç, gelmiş de ekmeğe burun büküyor.</p>

  <p class="normal">Dehliz de güneşe kızmış, istemiyor onu; ne de aptallık bu, ne de kutsuzluk, bilgisizlik, uyuzluk.</p>

  <p class="normal">Altın madeni seni tapısına çağırıyor, sen gitmiyorsun da topraktan altın parçacıkları toplamaya koyuluyorsun.</p>

  <p class="normal">Şu güzellerde ezelî güzellikten altın parçaları var; onları suya, toprağa gösterir de balçığa, sen balçık değilsin, busun, bu der.</p>

  <p class="normal">Sen hemen baştan başa altın parçası olmaya bak; altın kesilirsen madenine gider, aslına kavuşursun, zaten tamamıyla altınsın sen.</p>

  <p class="normal">Cezbe balına cefa suyunu katmadayım, çünkü halis bal, tatlılığından boğazından geçmez, yiyemezsin.</p>

  <p class="normal">Dualar, âmini çekmez mi? Ben de seni çeke çeke bu yana getirdim; topallıyorsun amma zararı yok, gel benim yanıma.</p>

  <p class="normal">A balık, denize doğru git, kendini denizden çekme; sen kutluluklara eşsin, devlete yâr; öyleyken ne diye kinlere düşersin?</p>

  <p class="normal">Sen gitmezsen o kerem, seni tutar, çeker; padişahların keremi, rahmeti böyledir, böyle yapar.</p>

  <p class="normal">* Sertçe çekerse seni, korkma a gönül; çünkü çeken Yusuf’tur, sense Bünyâmîn’sin.</p>

  <p class="normal">Hani Yusuf, onu töhmet altına almıştı, hırsız tutmuştu da altın kupayı sen aldın, kötü kişisin sen diye ona sert muamelede bulunmuştu;</p>

  <p class="normal">Sonra da yalnız kaldıkları zaman ona, sen demişti, benim eşim dostumsun, kardeşimsin; sen bana, benim kucağıma lâyıksın, ben duayım, sen de âmin sözüsün.</p>

  <p class="normal">Mekândan münezzeh olan o âlemde köşklerin var; hal böyleyken şu yokluk yurdunda ne diye hırsa düşer, didinir durursun?</p>

  <p class="normal">Sana bin kere söyledim, sus, ağzını açma dedim; fakat sen inadınla hep o Ahmed’sin, dünkü Ahmed.</p>

  <p class="normal">Canımın canı feda olsun sana, beni yaşatan sensin; özümü balçıktan halâs eden sensin ancak.</p>

  <p class="normal">Canımı ağırlamada, ona güzelim elbiseler giydirmedesin; onlarla yaşarım; ölünce de beni kefenleyen gene sensin.</p>

  <p class="normal">Ey kaynaktan ırmaklar fışkırtan, ey gözlerimi aydınlatan; o şarabı bana sundukça sarhoş oluyorum, kendimden geçiyorum; onu içmekse dinim benim.<sup class="calibre2"><a href="../Text/divanson_split_617.html#footnote-300-55" id="footnote-300-55-backlink">[55]</a></sup></p>

  <h3 class="h2baslik" id="calibre_toc_1066">CCLVII</h3>

  <p class="normal">Sana demedim mi ki güzellerin padişahısın sen; çayır çimen yerine topraktan güzeller bitirirsin sen.</p>

  <p class="normal">Güzellik dolabını bir döndürdün mü her kuyudan binlerce Yusuf çıkar, belirir.</p>

  <p class="normal">Canlarıyla oynayıp giden nice kişiler var; bunların yüzünden can pek ucuzladı; senin güzellik saltanatının hüküm sürdüğü devirde ağırcanlılık ortadan kalktı gitti.</p>

  <p class="normal">Gerçek âşıka can kaygısı nedir, kilit, kürek kaygısı ne? A gönül, bu gül bahçesindensen yaprak gibi titreme.</p>

  <p class="normal">Karakış kargası, yahut ovanın leyleği sarhoş bülbülün çilemesini ne bilir, ne anlar.</p>

  <p class="normal">Bir kerem sahibinin, güzelim, lezzetli yemeklere iştahı varsa, bu iştah gerçekse bir butla, borani aşı ağır gelmez ona<sup class="calibre2"><a href="../Text/divanson_split_618.html#footnote-300-56" id="footnote-300-56-backlink">[56]</a></sup></p>

  <p class="normal">Ne sen pervaneden aşağısın, ne sevgili mumdan aşağı. Aşağıysan ne diye onun kanadından bahsedersin, ne diye caka satar, övünür durursun?</p>

  <p class="normal">Aşağılık bir cana karşılık, lûtfedip binlerce kutlu can vermede sevgili; ucuzluk dediğin de budur işte.</p>

  <p class="normal">Güneş batacağı zaman sana secde etti; karşında devletten de geçti, kutluluktan da.</p>

  <p class="normal">Bu çeşit derdin verdiği dağınıklıktaki zevke eren kişi, artık yarabbi, beni dağıtma, bana dağınıklık verme demez.</p>

  <p class="normal">Bir sivrisineğe benzeyen gönlüm, yele bindi de havalara ağdı; bir sivrisineğin Süleymanlık ettiğini kim görmüştür?</p>

  <p class="normal">Sus da balık gibi suyun içinde gizlice, görünmeden yürümeye bak, aşağı kişilerin dâvasını bırak, sen umman ehlindensin.</p>

  <p class="normal">Sus, sofra yayıldı, yemek vakti geldi; hepsini okumaya kalkışırsan eş dost yemeği yer, bitirir.</p>

  <h3 class="h2baslik" id="calibre_toc_1067">CCLVIII</h3>

  <p class="normal">İnsanlık güneşi yüceldikçe yüceldi; bu ne tatlılık, bu ne sarhoşluk; bu ne aşk, bu ne kolaylık.</p>

  <p class="normal">Dünya, nuruna karşı yok oldu âdeta; nesin sen; gönül kapma tılsımı mısın, yoksa güzellik definesi mi?</p>

  <p class="normal">Seni bu şekilde çizip bezeyen kalem, ne güzel kalem; herkesin mektubunu yazılmadan okuyorsun sen.</p>

  <p class="normal">A gönül, padişahlar padişahının doğanı seni avladı ya, artık kuşların dillerindeki sırrı anlayan bir terceman beysin sen<sup class="calibre2"><a href="../Text/divanson_split_619.html#footnote-300-57" id="footnote-300-57-backlink">[57]</a></sup></p>

  <p class="normal">Terceman da nedir? Şimdi yücelerden yüce bir Zümrüdüanka kesildin, yüzlerce Süleyman’ın can bakışlarına bir âfet oldun.</p>

  <p class="normal">Seni ararken imanın da çarığı yırtıldı, küfrün de; küfürden de, imandan da bin yıl ötedesin sen.<sup class="calibre2"><a href="../Text/divanson_split_620.html#footnote-300-58" id="footnote-300-58-backlink">[58]</a></sup></p>

  <p class="normal">Her seher çağı, doğup parladın mı can horozu seslenir, öter; gel der, can da sensin, cihan da; git der, padişahsın sen.</p>

  <p class="normal">Mademki Tebrizli Şems, canıma canlar katmada; ben de güllük gülistanlıktan vazgeçeyim de canımı onun bulunduğu tarafa götüreyim.</p>

  <h3 class="h2baslik" id="calibre_toc_1068">CCLIX</h3>

  <p class="normal">Sevgilin yoksa ne diye aramaz, istemezsin? Sevgiliye kavuştuysan ne diye neşelenmezsin, çalıp çağırmazsın?</p>

  <p class="normal">Eşin seninle uzlaşmıyorsa niçin sen o olmuyorsun? Rebâb feryat etmiyorsa ne diye kulağını burmuyorsun?</p>

  <p class="normal">Ebû Cehillik, sana perde oluyorsa neden savaşmıyorsun Ebû Leheb’le, Ebû Cehil’le?</p>

  <p class="normal">Bu ne şaşılacak iş diye tembel tembel oturakalmışsın; böyle şaşılacak bir havaya uymadığın için asıl şaşılacak kişi sensin.</p>

  <p class="normal">Dünyanın güneşisin sen, neden gönlün kara? Bir daha tutulmasan, tutulacağın yere varmasan olmaz mı?</p>

  <p class="normal">Bir daha altın kesesine tamah etmeyesin diye altın gibi potanın içine girmiş, potaya tutulmuşsun, eriyip durmadasın.</p>

  <p class="normal">Birlik, birdir diyenlerin bekâr odasıdır; sen de ne diye Tanrı’dan başka ne varsa hepsinden de canını bekâr etmez, her şeyden vazgeçmezsin?</p>

  <p class="normal">Sen hiç iki Leylâ’ya gönül vermiş Mecnun gördün mü? Neden bir yüzün, bir yanağın havasına düşmezsin ki?</p>

  <p class="normal">Varlık gecende pusuya girmiş, gizlenmiş öylesine bir Ay varken gece yarısı ne diye duaya koyulmaz, yalvarıp yakarmazsın?</p>

  <p class="normal">Yeni şaraba düşmedin, çok eski bir sarhoşsun amma Tanrı şarabı seni kavgaya gürültüye götürmez.</p>

  <p class="normal">Benim şarabım aşk ateşidir, hem de Tanrı elinden sunulmadadır; canını böyle bir ateşe odun etmiyorsun ha, yaşayış haram olsun sana.</p>

  <p class="normal">Söz, dalgalanıp duruyor amma onu dudakla değil de canla, gönülle anlatmak daha iyi.</p>

  <h3 class="h2baslik" id="calibre_toc_1069">CCLX</h3>

  <p class="normal">Şarapla sarhoşsan neden coşup köpürmezsin? Şarabın yoksa ne diye haber vermezsin?</p>

  <p class="normal">Can Mesîh’inden üç dört kadeh içtiysen niçin dördüncü kat göğü aşmazsın?</p>

  <p class="normal">Sarhoş olduğun kişiden ne diye ayrılırsın? Başına sersemlik veren adamdan niçin kaçınıp çekinmezsin?</p>

  <p class="normal">Güneş gibi niçin külâhını yana eğmezsin? Ay gibi kendi ışığından ne diye kemer kuşanmazsın?</p>

  <p class="normal">Evveline evvel olmayan güzellik güneşi, kılıç vurdu mu lâ’l madeni gibi neden canını, gönlünü o kılıca siper etmezsin?</p>

  <p class="normal">Şekerkamışı gibi sen de o nefesi güzel lâ’l dudakların lezzetini tattıysan ne diye ona dönmezsin, ne diye dünyayı şekerlerle doldurmazsın?</p>

  <p class="normal">Bulut gibi sen de o denizden gebe kaldıysan ne diye ona benzemezsin, ne diye yeryüzünü incilere gark etmezsin?</p>

  <p class="normal">Bir gül bahçesine benzeyen yüzünden gül yüzlüler coşup duruyorlar, namussuzun biri değilsen niçin bakıp görmezsin?</p>

  <p class="normal">Bak da gör, bağda bahçede yeşiller giyinmiş dilberler, elbiseler, kaftanlar bağışlayan padişahın tapısına geldiler, sen de ne diye yola düşmezsin?</p>

  <p class="normal">* Yaşayış baharından hırka giyinmişsen, elinde ondan bir şecere varsa niçin ağaç gibi sen de gönlündeki gizli şeyleri belirtmez, ortaya dökmezsin?</p>

  <p class="normal">Mademki dünya yok-yoksul kişiye itibar etmiyor, ne diye yokluk meclisinde muteber bir geçime dalmazsın?</p>

  <h3 class="h2baslik" id="calibre_toc_1070">CCLXI</h3>

  <p class="normal">(s. 184) Mânaların aşk Burâk’ı aklımı, gönlümü aldı, götürdü. Sor bana, nereye götürdü? Senin bilmediğin o tarafa.</p>

  <p class="normal">Öylesine bir kemere, bir sayvana ulaştım ki orda ne Ay gördüm, ne gök; öyle bir dünyaya eriştim ki dünya da dünyalıktan çıkar orda.</p>

  <p class="normal">Bir soluk aman ver de aklım başıma gelsin, gelsin de canı öveyim, anlatayım sana; senin de canın var, kulak ver sözlerime.</p>

  <p class="normal">Fakat hoca, daha yakın gel, kulağını ağzıma ver; çünkü duvarın da kulağı var, bu pek gizli bir sır.</p>

  <p class="normal">Sevgilinin lûtufları var, keremleri var; görülmemiş lûtuf, eşi bulunmaz kerem bunlar; kulak yolundan apaçık, apaydın ışıklar girmede.</p>

  <p class="normal">Akıl Hızır’ına yoldaş ol da abıhayat kaynağına ulaş, sonra da gündüzün, güneş kaynağı gibi nurlar saçadur.</p>

  <p class="normal">Hani Zelîhâ, Yusuf’un himmetiyle gençleşmişti ya; şu eski dünya da bu yıldızın lûtfuyla gençliğe kavuşur.</p>

  <p class="normal">Süheyl yıldızına benzeyen can, Yemen tarafından belirdi mi Ay da görünmez olur, Güneş de, yedi göğün kutbu da; onun nuru hepsini de alt eder gider.</p>

  <p class="normal">Bir ancağız altın kırıntısına benzeyen dini, dilinin altına al da içinde nasıl bir maden var, bugünden gör.</p>

  <p class="normal">Ağızlara, dillere düşmüşsün, halk incitip durmada seni; lâtifsin, olgunsun, bir somuna benziyorsun da o yüzden ağızlarda, dillerdesin.</p>

  <p class="normal">Zerre gibi ayak vurmadasın, oynayıp durmadasın, çünkü ışık, elini tutmuş; kum gibi ağırsın, bu, kuruluktan, yaşlıktan ileri gelmede.</p>

  <p class="normal">Güneş doğunca kara yere der ki: Mademki sana eş dost oldum, iki kırana sahipsin sen.</p>

  <p class="normal">Sen keçi değilsin ki üstüne ışık konan masaya tırmanıp oynayacaksın; sen arslan sürüsünü güden, erkek arslana benzeyen bir çobansın.</p>

  <p class="normal">Beş duygu ışığını gönül nuruyla aydınlat; duygular beş vakit namazdır, gönülse yedi âyetten ibaret Fâtiha sûresine benzer.</p>

  <p class="normal">Her sabah göklerden bir sestir gelir; yolun tozunu yatıştırdın mı, bir nişane elde eder, yol alır gidersin der.</p>

  <p class="normal">Namussuz korkak gibi geri kalma, azim yularını kasma; önünde iki ordu var, fakat yürü, aldırma, sen kılıç gibi ilerlemeye bak.</p>

  <p class="normal">Şeker, ağzını aç diye önüne geldi, ne diye şekerin davetine karşı fıstık gibi ağzını yummuşsun?</p>

  <p class="normal">Al şeker tablasını, davul döve döve ye, afiyetler olsun, masal davulunu dövme, ne diye ziyanlara eşsin sen?</p>

  <p class="normal">Tebriz’in övündüğü Şems yüzünden güneşe tapıyorsun; çünkü o, şu mekâna sığan güneşe karşı bilgiler güneşi.</p>

  <h3 class="h2baslik" id="calibre_toc_1071">CCLXII</h3>

  <p class="normal">Hangi gönüle gelip konsan aşk gibi oturur, yerleşirsin de o gönlün dibinden tatlılık kaynak kaynak coşmaya başlar.</p>

  <p class="normal">Sen duanın canına cansın, âmine nur; o yüzden dua, halkın hacetlerine, dileklerine anahtar kesilmiştir.</p>

  <p class="normal">A gönül, meyhane mahallesinde senin nazını, edanı kimsecikler almaz; burnu büyük olma, âr namus kaydına düşme de dünyayı gör.</p>

  <p class="normal">Elest – belâ durağında bedensiz candın sen; sana o olduğunu gösterdi, ne diye şunun bunun gamına düşer kalırsın?</p>

  <p class="normal">Senin öylesine bir kolun kanadın var ki gökleri ölçer, biçer; neden eşeğin, atın, palanın peşinde koşarsın?</p>

  <p class="normal">Söyle, söyle; neyi aradın da o önüne gelivermedi? Gel, gel, sen padişahlar padişahısın.</p>

  <p class="normal">Sen dünya padişahının tacındaki incisin, gizli can gelininin binlerce nikâh parasısın.</p>

  <p class="normal">Ne diye dünya ile dünyanın kanunlarıyla savaşa girişirsin? Sen, göğün de ardında o kanunların biricik çalıcısısın, onların aslı sensin, onları düzene koyan sensin.</p>

  <p class="normal">Sen göründün mü bütün melekler sana secde ederler; şeytana mensup adamların sana balçıktan yaratıldın dediklerini duymazlar, işitmezler bile.</p>

  <p class="normal">Belini sımsıkı bağladın da dine gerçekten hizmet ettin; bundan böyle de sana hizmet ederler, çünkü din kesildin artık.</p>

  <p class="normal">Yıldız gibi parmakla gösterirlerdi seni; fakat şimdi güneş gibisin, gösterilmeye ihtiyacın yok.</p>

  <p class="normal">Gerçi nazlanmak hakkındır, fakat gene de niyazı bırakma; Vîse’yi kıskanma gayretiyle Râmînlik etmek, daha iyidir.</p>

  <p class="normal">* Sus, “Oku” sûresine çok uydun; fakat şimdi “And olsun incire” sûresi kesildin, artık harf kabuğunu bırak.</p>

  <h3 class="h2baslik" id="calibre_toc_1072">CCLXIII</h3>

  <p class="normal">Mademki haddi aştın; gel de söyle bakalım, nasılsın, nicesin? Deliliğe tutulur tutulmaz yakanı paçanı yırttın gitti.</p>

  <p class="normal">Dalgan binlerce defa sabır gemimi kırdı döktü; uçsuz bucaksız kan denizinin dalgasısın sen, bir kerecik olsun dalgadan baş çıkar da görün.</p>

  <p class="normal">Kan, en güzel, en arı duru şaraptır, ciğer de en güzel kebap; bu ikisini de arttıradur; zaten sen de artıp durmada, her yanı kavrayıp kaplamadasın.</p>

  <p class="normal">Mademki senin Elest demenden sarhoşum, senin varlığında yok olmuşum, o yoklukta varlığı bulmuşum; mademki aşk mührünü kırmışım, artık hüzünlere kapılıp kalmadan gam mı yerim?</p>

  <p class="normal">Dışarda pek çok aradım, sonucu iç âlemi gördüm de aramaktan kurtuldum; iç âlemi arayıp tararken de iştiyak oldum, aşk kesildim.</p>

  <p class="normal">Bende bir gönül vardı, onu da sen aldın; zaten gönül değildi o, sendin; ne ateşsin sen, ne dumansın; bu ne büyücülük, bu ne biçim afsun?</p>

  <p class="normal">A Tebriz’in yüce padişahı, göster güzelim yüzünü; çünkü aynaya benzeyen canda şekiller gösteren sensin ancak.</p>

  <h3 class="h2baslik" id="calibre_toc_1073">CCLXIV</h3>

  <p class="normal">Yollara düşmüş cana sor: Nasılsın, dünyanın eziyetlerinden nicesin, bizim eziyetimizden ne haldesin?</p>

  <p class="normal">Sen İsa’ya benziyorsun, düşüncelerse âdeta Yahudiler; Yahudilerin düzeninden, onların yaptıkları işlerden nasılsın?</p>

  <p class="normal">Düşmanlardan, yabancılardan bir ziyan gelmez; çünkü onlar senin gözlerinden uzaktır; bildiklerle nicesin?</p>

  <p class="normal">A halka vefa gösteren, halkla sohbet edip hoşlaşan kişi, dur, sana sorayım: Nasılsın vefasızın vefalarıyla?</p>

  <p class="normal">Sen bir kuş gibi ecel doğanından kaçıp durmadasın; şu havada korkuyla uçup duruyorsun, nasılsın, nicesin?</p>

  <p class="normal">Ecel görünüşte ölümdür amma, gaflette değilsen görürsün, bilirsin ki yaşayıştır sana; a kaçıp duran kişi, nasılsın?</p>

  <h3 class="h2baslik" id="calibre_toc_1074">CCLXV</h3>

  <p class="normal">Sen benim göğümsün, bense bu hayranlıkla yeryüzüyüm âdeta; andan âna, zamandan zamana gönlümden neler bitirmedesin, neler.</p>

  <p class="normal">Dudağı kupkuru yeryüzüyüm ben, kerem yağmurunu yağdır bana; yeryüzü yağmurla güllük gülistanlık olur.</p>

  <p class="normal">Gönlüne ne ektin, ne bilsin yeryüzü; senden gebedir, yükünü sen bilirsin ancak.</p>

  <p class="normal">Her zerre bir başka sırra gebe kalmıştır senden; yüklü kadını bir müddet dertle kıvrandırır durursun.</p>

  <p class="normal">Şu kıvranıp duran dünyanın karnında neler var? Ben Tanrı’yım diyen de ondan doğar, kendimi noksan sıfatlardan tenzih ederim diyen de.</p>

  <p class="normal">Gâh ağlar, inler; dişi deve doğurur; gâh sopa yere düşer, yılan olur gider.</p>

  <p class="normal">* Peygamber, inanan kişiyi deve say dedi; inanan daima Tanrı sarhoşudur, Tanrı da daima devecidir sanki, onu sürer durur.</p>

  <p class="normal">Gâh dağlar onu, gâh ot kor önüne, gâh da akıl fikir bağıyla ayağını bağlar onun.</p>

  <p class="normal">Gâh olur, deve oyununa girişsin diye ayağını çeker; bağını, yularını koparmasını, esrimesini, perişan olmasını ister.</p>

  <p class="normal">Çayıra çimene bak; neşesinden derisine sığamıyor; can bahçesi ona ne kadar da şekiller vermiş, ne güzel çiçeklerle bezemiş onu.</p>

  <p class="normal">Nefs-i Küllî’nin anlatış, öğretiş kudretini seyret; akılsız, aptal toprak, onun sayesinde can resimleri yapan bir ressam kesildi.</p>

  <p class="normal">Fakat Nefs-i Küllî baştan başa bir perde, senin, ikincisi olmayan ululuk güneşinin yüzünü örten bir örtü;</p>

  <p class="normal">Evveline evvel olmayan, batmasına imkân bulunmayan güneşin, yüzünün ışığı ne Kova burcunda, ne Terazi burcunda olan Güneş’in yüzüne bir örtü.</p>

  <p class="normal">Sedefler, besleyip yetiştiren Tanrı’nın incilerine gebe; fakat içlerinde ne varsa birer birer gösterirler, sus.</p>

  <h3 class="h2baslik" id="calibre_toc_1075">CCLXVI</h3>

  <p class="normal">Şu ağacın dallarını, meyvelerini göremiyorsun; üç boynuzun var senin: Körlük, sağırlık, uyuzluk.</p>

  <p class="normal">Suya dalmışsın, su içindesin, suyu sorup duruyorsun; altın hazinesindesin, bakır para, kalp akçe devşiriyorsun.</p>

  <p class="normal">Tanrı sana, gözünü aydınlat, gözünü aç diyor, sense gözünü bırakıyor, burnunu büküyorsun.</p>

  <p class="normal">Kara gecesin amma yürü, gerçek sabaha ulaş; sabahım deme, sabahsın amma yalancı sabah.</p>

  <p class="normal">Yardımlara ulaşmış yardımcıdan işret narası geldi; o şarabı içerek sabahladım, sarhoşluk da sâkîm oldu.<sup class="calibre2"><a href="../Text/divanson_split_621.html#footnote-300-59" id="footnote-300-59-backlink">[59]</a></sup></p>

  <p class="normal">Kayıtlardan kurtulanlar, ilk olarak dine girenlerin, ilk olarak imana gelenlerin ağızlarındaki tatla bütün gece şarap içerler, meze yerler.</p>

  <p class="normal">Halbuki sen, kuyruk gibi o sarhoşlardan geride kalmışsın; sen sıcacık yatağın sarhoşusun, yumuşacık yastığın eşi dostusun.</p>

  <p class="normal">(s. 185) Yokluğa erenlerin sevabından da gaflettesin, duraklarından da haberin yok; altını gözetip duruyorsun, yokluğa erenlere düşmansın.</p>

  <p class="normal">Senin yediğin şey, gebe kalmış, aşeren karılar gibi toprak; bahçelerde bostanlardaymışsın, ne faydası var?</p>

  <p class="normal">Kış olsun, bahar olsun, yılan toprak yer; isterse nar gülsün, incir incirliğini yapadursun, onun yediği gene topraktır, gene toprak.</p>

  <p class="normal">Gerçi güzel bir şeklin var, fakat baştan başa şekil değilsin; gerçi toprak oğlusun, topraktan doğdun, fakat baştan başa toprak değilsin.</p>

  <p class="normal">Kendine gel de sus, şeytanlar tefini ıslattılar senin; çünkü defterle eşsin, dîvânlar istiyorsun.</p>

  <h3 class="h2baslik" id="calibre_toc_1076">CCLXVII</h3>

  <p class="normal">Mânalar, mânasız dosttan gizlendi; nereye varayım, nereye gideyim ki önümde bir şeytan belirmesin.</p>

  <p class="normal">Kim görmüştür korkuluk olarak bir eşek başı dikilmemiş bostan? Bir ömürdür aradım, bir kerecik bile görmedim ben.</p>

  <p class="normal">Ressamın kendisine söyle, artık bu çeşit resim yapma; bundan böyle a Mânî, artık böyle put heykeli düzme de.</p>

  <p class="normal">Ressamın yaptığı resimler, hep bu cinstense görür göz isteme; ne mutlu kör kişiye.</p>

  <p class="normal">Edepsiz adamla, görüşüp konuşmak, aynı zamanda Leylâ’dan ayrılmak Mecnun’un canına katmerli eziyettir, iki çeşit azaptır.</p>

  <p class="normal">Perde ardından çirkin bir şeytan baş çıkardı; ona, ölüm sen misin, savaş sen misin dedim, evet dedi.</p>

  <p class="normal">* Doğru dedim ona, doğru, Ebû Yahya’nın ordusunda senden çirkin, senden kaba bir adam görmedim.</p>

  <p class="normal">Dedim ki ona, gönlüm Tanrı’nın lûtuf yurdudur, Tanrı kahrının ne işi var bu yurtta.</p>

  <p class="normal">Mahşer günü çirkinleri soydular da onlar çırılçıplak kaldılar mı, din çirkinliği yüzünden kaçmaya koyulurlar.</p>

  <p class="normal">Bu sözleri söylüyordum ki ansızın Tanrı’nın kudretiyle o şeytan değişti, bir huri şekline girdi.</p>

  <p class="normal">Ne de lâtifti, allığa, boyaya ihtiyacı yoktu; kına hilesine uğramamış zarif bir eli vardı.</p>

  <p class="normal">Hani ilkbaharda kara dikeni görürsün ya, yaseminlikte gül yüzlülük dâvasına girişir; tıpkı onun gibi.</p>

  <p class="normal">* Ne eşsiz, örneksiz sanatlara sahip yaratıcı Tanrı ki geceyi gündüz etti; bir cehennemden cennet meydana getirdi, Tûbâ ağacı bitirdi.</p>

  <p class="normal">Tanrı’nın lâtif sanatını gören, onun huyuyla huylanan kişi, yüzlerce yılanın ağzına düşse gene korkmaz.</p>

  <p class="normal">Yılana bak ki binlerce yılanı yuttu da sonra Mûsa’nın elinde, ona itaat eden bir sopa kesildi.</p>

  <p class="normal">Fakat sen Firavun’sun da onun için senin elinde sopa olmuyor; sen mühreyi çaldın, sana karşı yılan olması daha doğru, daha yerinde.</p>

  <p class="normal">Sus ki zahmet, eziyet, kerem sahibine hazne gelir, define kesilir; âhirette inanan kişiye ateş cennettir, bağdır bahçedir.</p>

  <h3 class="h2baslik" id="calibre_toc_1077">CCLXVIII</h3>

  <p class="normal">Ey can terbiyecisi, başını ağrıtıyoruz senin, nasılsın? A bütün dilberlerin gönüllerini kapıp alan, nicesin?</p>

  <p class="normal">A merhametli Ay, geceleyin sana zahmet vermedeyiz, seher çağı feryatlar etmedeyiz; bu feryatlar sana erişmede, ne âlemdesin, nasılsın?</p>

  <p class="normal">* A uyumayan, a güzelim gözlerine uyku girmeyen dilber, çanın çangırtısından, bekçinin narasından ne haldesin?</p>

  <p class="normal">A gökyüzünün garibi, şu yeryüzüne düşmüşsün, yazık sana; a güzellik, a alım dünyası, şu dünyada nicesin?</p>

  <p class="normal">Güneşi kim sorar? Sen de güneş gibi boyuna dönüp dolaşmadasın; gül bahçesine kim der: A gül bahçesi, nasılsın?</p>

  <p class="normal">Beti benzi sararmış kişiye nasılsın, gönlünde ne dert var diye sorarlar; fakat beti benzi yerinde, erguvana dönmüş kişiye nasılsın, ne haldesin diye sormazlar.</p>

  <p class="normal">Çirkin suratlının biri aynaya nasılsın diye sordu; ayna dedi ki: Ben ışık gibiyim, fakat sen nasılsın a kaltaban?</p>

  <p class="normal">Çirkin cevap verdi de dedi ki: Ben tersine konuşuyorum; tarla gibi hani, o da gökyüzüne nasılsın der.</p>

  <p class="normal">Yâni ağzımı açtım, şahrem şahrem yarıldım, kupkuru dudaklarımı gör de şarabın, ey ağız, nasılsın desin.</p>

  <p class="normal">Senin nasılsın demenden canımda hemencecik bir ırmak akmaya başlar da a can, nasılsın der.</p>

  <p class="normal">Bunun geri kalanını sen söyle, çünkü dudağının verdiği sarhoşlukla başım ağırlaştı; sor başıma, a ağırlaşan baş, nasılsın de.</p>

  <h3 class="h2baslik" id="calibre_toc_1078">CCLXIX</h3>

  <p class="normal">Binlerce kutlu can sensin, binlerce inci madeni; mevkiine, güzelliğine canlar feda olsun, dünyaya can bağışlayansın sen.</p>

  <p class="normal">Gayb âlemindeki Ay gibi gizli perdelerden bir belirdin, bir göründün mü canlara ne canlar katarsın sen, gönüllerden ne halkalar kaparsın sen.</p>

  <p class="normal">Savaşta bir at sürdün mü denizden toz koparırsın sen; bir katreyi tuttun, sıktın da damlattın mı binlerce deniz coşturursun sen.</p>

  <p class="normal">Varlık âleminden seçilmişsin sen; gözleri ferahlatırsın, aydınlatırsın sen; bir bakışta iki dünyanın da kutluluğunu bağışlarsın sen.</p>

  <p class="normal">Dünyada, nerde bir eğri varsa doğrult, dümdüz oka döndür onu; zaman yayını çek, pek katı yaylısın sen.</p>

  <p class="normal">Gönül seni övmeye koyulursa, senin övüşünü okur, emniyet sultanısın, aman veren padişahsın diye seni överse, ne felek zehirler tadar artık, ne dünyada bir ürküntü, bir korku kalır artık.</p>

  <p class="normal">Gökyüzü sana karşı bir kuldur, bir köledir âdeta; ne Ay’sın sen, ne yıldız; bir yenini salladın mı dünyaya binlerce aydın Ay saçarsın sen.</p>

  <p class="normal">Gökyüzüne benzeyen göğüse doğar, binlerce Ay gösterirsin; bir bil ki busun sen, aynı zamanda gene bir bil ki osun sen.</p>

  <p class="normal">Tebriz’in övündüğü Şems, sen bir kere efendiliğe giriştin de oturdun mu, zamanın yüzlerce güneşini kullar köleler gibi ayaküstü, karşına dikersin sen.</p>

  <h3 class="h2baslik" id="calibre_toc_1079">CCLXX</h3>

  <p class="normal">Binlerce kutlu can feda olsun o padişaha ki kâfirlik eli ona bir kerecik bile eyer vuramadı, bir kere bile onu alt edemedi.</p>

  <p class="normal">Bunca yele, kasırgaya karşı gene de iman mumunu sağlıkla, esenlikle mezarının karanlığını aydınlatmaya aldı, götürdü.</p>

  <p class="normal">Devlerin, perilerin esir oldukları aşk yüzüğünü beden şeytanının elinden kim alabilir? Olsa olsa bir Süleyman alabilir onu.</p>

  <p class="normal">Tanrı arslanından, onun keskin Zül-fekaar’ından başka bunca kâfirin zırhını kim yarıp paralayabilir?</p>

  <p class="normal">Ne mutlu o kişiye koşa koşa gider de Ebû Hurayra gibi gibi dağarcığındaki akıykı, mercanı armağan götürür.</p>

  <p class="normal">Töreye uyup da gam gitmez tabutunun önünde; yaptığı hayırlar gider, hem de yenini, yakasını yırtar da gider.</p>

  <p class="normal">O, evden mezara, mezardan da dosta giderken kefende bir neşedir belirir, tabutsa âdeta canlanır.</p>

  <h3 class="h2baslik" id="calibre_toc_1080">CCLXXI</h3>

  <p class="normal">Gâh gönüle girersin, gâh candan doğarsın; gâh ayrılıktan ağlarsın, ağıtlar yakarsın; ne devletsin, ne ihsansın sen.<sup class="calibre2"><a href="../Text/divanson_split_622.html#footnote-300-60" id="footnote-300-60-backlink">[60]</a></sup></p>

  <p class="normal">Gâh güzellerin güzelliğisin sen, gâh put kıranlardansın; gâh da olur ki ne bu olursun, ne o; ne devletsin, ne ihsansın sen.</p>

  <p class="normal">İnsan, ayağıyla koşmuş, melek, kanadıyla uçmuş, gene de âcizlikten başka bir şey görememiş gitmiş; ne devletsin, ne ihsansın sen.</p>

  <p class="normal">Meleğin kanadı, insanın ayağı kalmadı, ikisinden de oldular mı, seni o yoklukla bilirler ancak; ne devletsin, ne ihsansın sen.</p>

  <p class="normal">Sarhoşluktaki tat gibi geldin de gözlerime kondun; fakat anlayış yolunu da bağladın, kapadın; ne devletsin, ne ihsansın sen.</p>

  <p class="normal">Seçtiğin gönülde hayal gibi koşarsın, söylersin, duyarsın; ne devletsin, ne ihsansın sen.</p>

  <p class="normal">Ne devletsin sen, ne kârsın sen. Ne ateşsin sen, ne dumansın sen. Ne buhurdanlıksın sen, ne ödağacısın sen; ne devletsin, ne ihsansın sen.</p>

  <p class="normal">Ne rahatsın sen, ne cansın sen. Ne gemisin sen, ne Nuh’sun sen. Ne nimetsin sen, ne umulmaz gelir; ne devletsin, ne ihsansın sen.</p>

  <p class="normal">Derdin, canın eteğini tuttu da bir madene, gizli bir hazineye doğru çekti; ne devletsin, ne ihsansın sen.</p>

  <p class="normal">Onu hazineye doğru çekince de bütün halktan ayırdı gitti, artık onu kimsecikler göremez; ne devletsin, ne ihsansın sen.</p>

  <p class="normal">Sana dedim ki: Bu kimdir, söylememe, sözlerimi dinlemeye hevesi mi var? Fakat sus, sus, yeter artık bu söz; ne devletsin, ne ihsansın sen.</p>

  <p class="normal">Heves de ne oluyor ki a canım, bana gülme, incitme beni; yolumu göster; sığıştır bir yere beni; ne devletsin, ne ihsansın sen.</p>

  <p class="normal">Bütün dünyanın aşkı sana; fakat sen herkesten gizlisin; gizlisin, ortadasın, tıpkı cana benziyorsun; ne devletsin, ne ihsansın sen.</p>

  <p class="normal">Beni tencere gibi kaynatıp coşturursun da sonra tutar, sus dersin, ne diye coşup köpürüyorsun? Sabrın da yeri mi, susmanın da yeri mi? Ne devletsin, ne ihsansın sen.</p>

  <p class="normal">Gönül tenceremi kaynat, coştur; suyumu, toprağımı yak; yazımı, künyemi yırt gitsin; ne devletsin, ne ihsansın sen.</p>

  <p class="normal">Yak da yetişip gelişeyim; yanışa ait sözler söyleyeyim, huyum ödağacına benzesin; ne devletsin, ne ihsansın sen.</p>

  <p class="normal">Artık onun haberinden bahsetme, şarabını içme nöbeti geldi çattı; sözü şarapla bitir; ne devletsin, ne ihsansın sen.</p>

  <h3 class="h2baslik" id="calibre_toc_1081">CCLXXII</h3>

  <p class="normal">(s. 186) Bir kere daha bir efendinin tapısına geldik ki hiçbir deniz onun dizine çıkamaz.</p>

  <p class="normal">Binlerce akıl kullansan, binlerce düşünceye dalsan gene ona ulaşamazsın; gökyüzündeki Ay’a nerden bir el erişecek, bir ayak ulaşacak?</p>

  <p class="normal">Gökyüzü bile umutlara düştü de boynunu uzattı; öpemedi onu, öpemedi amma bir tat da tattı.</p>

  <p class="normal">Bizim başımıza da bıldırcın, kudret helvası yağdır diye binlerce boğaz, binlerce ağız onun dudağına doğru uzandı.</p>

  <p class="normal">Gene öylesi bir sevgilinin tapısına geldik ki havasından kulağımıza hey-heyler erişmede.</p>

  <p class="normal">Gene bizden hiç ayrılmamış olanın tapısına geldik; çünkü saka olmadıkça kırba dolmaz.</p>

  <p class="normal">Gene o hareme geldik; öylesine bir yer ki orası, başlar gökyüzü gibi secdeye kapanır orda.</p>

  <p class="normal">Gene o çayırlığa, o çimenliğe geldik ki orasının bülbülü, ona kul köle olan Zümrüdüanka’dır.</p>

  <p class="normal">Kırba daima sakaya yapışır, sarılır, sen olmadıkça der, ne elim var benim, ne bileğim var, ne de bir tedbirim.</p>

  <p class="normal">Gene o meclise geldik ki güzelim mezesinden dil, damak, şekerler çiğnemededir.</p>

  <p class="normal">Gene o göğün tapısına geldik ki can susarken bile gök gürültüsü gibi gürler durur.</p>

  <p class="normal">Gene o sevginin tapısına geldik ki şeytan bile onun azarı yüzünden periler doğurur.</p>

  <p class="normal">Sus da kalanını dilinin altından, içinden tamamla; çünkü seni görüp gözeten gayretli bir lala var.</p>

  <p class="normal">Tebriz’in övündüğü Şemseddin’den az bahset; çünkü akıl sözü ondan bahsedemez, haddi bile değildir onun.</p>

  <h3 class="h2baslik" id="calibre_toc_1082">CCLXXIII</h3>

  <p class="normal">Daha seher çağında, gönlüm bir sevdaya kapılmış, uçup duruyor; çünkü tuzak kuranın benimle bir derdi, bir alışverişi var.</p>

  <p class="normal">Acaba şu gönlüm dün gece ne rüya gördü ki bugün başımda bu coşkunluk, bu dalgınlık var.</p>

  <p class="normal">Fakat gönlüm ne yapabilir ki kaza ve kaderin diktiği memurlar birbiri ardınca yücelerden gönüle gelip çatmada.</p>

  <p class="normal">Gönül evi, dil bilmez, söz anlamaz memurlarla dopdolu; bir iğne yordamı bahaneye bile yer yok.</p>

  <p class="normal">Bahane yok ya, fakat olsa da nerde dil, nerde gönül? Kaçmaya yer yok ya, fakat olsa da nerde bende kaçacak ayak?</p>

  <p class="normal">Dünya bir saman çöpü sanki, bizse dağdan inen seliz; ta denize dek koşa oynaya atılıp akmadayız.</p>

  <p class="normal">Sel düz olmayan yerde çağlar, ağlar amma adım adım atılıp akışı da hoş, görülecek bir şeydir.</p>

  <p class="normal">Onun elinden nasıl ağlamayayım ki bir zurna gibi iki eliyle de ağzımı tutmuştur benim.</p>

  <p class="normal">Hevesim, kuruntum, yarın şöyle yapayım, böyle edeyim diye oturmuş, düşüncelere dalmış; haberi yok ki ona yarın yok artık.</p>

  <p class="normal">Aşka kulum köleyim, o peşincidir, peşin arar; ne veresiye bilir, ne vaad tanır, ne kuruntuya kapılır.</p>

  <h3 class="h2baslik" id="calibre_toc_1083">CCLXXIV</h3>

  <p class="normal">Daha seher çağında, gönlüm bir sevdaya kapılmış; daha seher çağında, vakitsiz bir kuruntuya düşmüş.</p>

  <p class="normal">Nasıl ah etmeyeyim ki bir ateştir yaktı dilber; vakitsiz alev alev artıp duruyor bu ateş.</p>

  <p class="normal">Onun gam ejderhâsına feryat afsununu okuyup üfürüyorum; onun nefesi ateş, feryatsa su sakası sanki.</p>

  <p class="normal">Acaba dün şu gönlüm nerdeydi ki betinde benzinde yepyeni bir sarılık peydahlanmış, beti benzi sararmış solmuş.</p>

  <p class="normal">Bir yığın kül haline gelmiş bedenime, çekinmeden, pervasızca gelme; çünkü o külün altında bir ateş var, bir deniz var.</p>

  <p class="normal">A sevgili, sen onun ateşini arayadur, ben hilelerle, düzenlerle, hey-heylerle gidiyorum artık.</p>

  <p class="normal">Sevgisinin üfleyip durmasından gönlüm kırıldı artık; çünkü aşkın sert bir nefesi var, gönlümse âdeta bir zurna.</p>

  <p class="normal">Gönlüm aşkına düşmüş, ona kavuşmayı, onunla buluşmayı aramada; bu arayışı ne de ateşli, şu aramada ne de çelikten bir ayağı var onun.</p>

  <p class="normal">Tebrizli Şems için ateşten söz ediyorum; çünkü onun ışığının her yanı aydınlatmasını istiyorum ben.</p>

  <h3 class="h2baslik" id="calibre_toc_1084">CCLXXV</h3>

  <p class="normal">Gel, gel ki derdinle karasevdalara uğradım; gir kapıdan, gir kapıdan; yalnızlıktan canım dudağıma geldi.</p>

  <p class="normal">Acaba, acaba halimi sormak için mi evden çıktın? Gör, gör, delilikten divanelikten nasıl takatsiz bir haldeyim.</p>

  <p class="normal">Ver, ver, ne armağan getirdin bana? Koy önüme, koy önüme de otur, bir soluk dinlen bâri.</p>

  <p class="normal">Gitme, gitme, ne sebepten tez tez gidiyorsun hep? Söyle, söyle, neden geç, geç geliyorsun sen?</p>

  <p class="normal">Soluk soluk feryatlar etmedeyim ayrılığından; zaman zaman yüzünü görmedikçe karasevdalara uğramadayım ben.</p>

  <p class="normal">Arama, arama sakın bundan böyle cefa yolunu, etme, etme, çünkü işimiz rezilliğe doğru gidiyor.</p>

  <p class="normal">Git, git, işvelerle nasıl da salına salına gidiyorsun; gel, gel ki cilvelerle ne de hoş eğilip bükülüyorsun.</p>

  <h3 class="h2baslik" id="calibre_toc_1085">CCLXXVI</h3>

  <p class="normal">Sen ya can gözünün ışığısın, yahut iki gözümüzsün bizim; çünkü ışık ışık, gözümüzün, görüşümüzün nuruna nur katıp duruyorsun.</p>

  <p class="normal">Sen güneşsin sanki de gönlüm peşinde gölge; iki gözünü de sana dikmiş, her yana gidip duruyor.</p>

  <p class="normal">Şekerkamışı gibi huzurunda belime gayret, hizmet kemerini kuşandığım zamandan beri şekerler çiğnemeden içimde bir ıssılık var.</p>

  <p class="normal">Senin lûtuf, ihsan madeninden geçimimiz, işretimiz peşin; dudağının sevgisindeki devlet sayesinde yarınla bir işim yok.</p>

  <p class="normal">Güzeller güzellik ırmağından testi testi su doldurdular da aşk yolunun susuzlarına sakalık ettiler.</p>

  <p class="normal">Ne mutlu o susuzlara ki böylelikle o güzelim, o dupduru suyun asıl kaynağından bir haber aldılar.</p>

  <p class="normal">Artık şekil testilerini taşa vurup kırarlar da senin abıhayatını yücelerde içmeye koyulurlar.</p>

  <p class="normal">Ey Tebriz’in övündüğü efendiler efendisi Şemseddin, gerçekten de tekrar gelirsen yüzlerce murat hasıl olur, yüzlerce dileğimize erişir gideriz.</p>

  <h3 class="h2baslik" id="calibre_toc_1086">CCLXXVII</h3>

  <p class="normal">Suyla dolu kuyuya bir saka gibi vardım; derken kuyunun dibinden yüceler yücesi bir Yusuf çıkıverdi.</p>

  <p class="normal">Hemencecik gömleğinin eteğine el attım, yapıştım; gömleğindeki koku gözlerimi açtı, her şeyi görür oldum.</p>

  <p class="normal">Şaşkınlığımdan kuyuya bir baktım; bir de ne göreyim? Alımı yüzünden kuyu bir ova olmuş gitmiş.</p>

  <p class="normal">Can Kelîm’i onunla konuşma vadesiyle nereye varsa, hattâ vardığı yer mezar bile olsa orası Turusîna kesilir.</p>

  <p class="normal">Engel, kuyudan uzaklaş dedi, bir masaldır söyledi amma, bundan böyle, senin gibi bir güzel varken kuyudan ayrılmam ben.</p>

  <p class="normal">Yüz binlerce ölüyü dirilten, bir ihtiyarı gençleştirirse şaşılmaz elbet.</p>

  <p class="normal">Binlerce hazine bu çeşit madene karşı yoksuldur; binlerce gümüş böylesine lâtif bir yüze karşı saçılır, serpilir.</p>

  <p class="normal">Dünya bir aynadır ki senin şekillerinle dopdolu; fakat aynasız, karşı karşıya nerde senin güzelim yüzünü seyretmek?</p>

  <p class="normal">Sözü sen söyle, dudağındaki tat yüzünden ne aklım kaldı benim, ne düşüncem, ne kuruntum.</p>

  <h3 class="h2baslik" id="calibre_toc_1087">CCLXXVIII</h3>

  <p class="normal">Mademki iki dünyaya da aşkın Süleyman mührünü bastın, mademki iki dünyayı da hükmüne râm ettin, eteğini çekip gitme; aşkın şartı bu değildir.<sup class="calibre2"><a href="../Text/divanson_split_623.html#footnote-300-61" id="footnote-300-61-backlink">[61]</a></sup></p>

  <p class="normal">Gönül ne bir düğüm düğümleyebiliyor, ne bir öğüt kabul ediyor; bir şeker yüküne döndüm sanki, içimde de sen varsın, kıyımda köşemde de.</p>

  <p class="normal">Yaseminin tazeliğisin sen; çayırın çimenin parlaklığısın, güzelliğisin sen. Yoksa sen benim ta kendim misin, yoksa aynaya mı benziyorsun sen?</p>

  <p class="normal">Beş duyguya, altı yana vuran ne ışıksın; yere yurda ne âfetsin sen; aşk sofrasını yayıp döşedin mi taştan su fışkırtırsın sen.</p>

  <p class="normal">Ne altın kimyasısın sen, Ay’a ne parlaklık verirsin sen; gönül gibi göğüslere girdin, kucaklandın mı binlerce göğsü bezer, ziynetlendirirsin sen.</p>

  <p class="normal">Bütün halktan kesildim, çünkü aşk, ellerimi bağladı benim; geçtim, yokluk yurduna oturdum ya, artık feryatla, figanla ne işim var benim?</p>

  <p class="normal">Aşkın harmanımı yaktı, ne can kaldı, ne şu beden; binlerce defa sıksan, sıkıştırsan varlığımdan arpa kadar bir şey bile bulamazsın.</p>

  <p class="normal">(s. 187) Arı duru şarabı berrak kadehle çektim de aşkından söz açar oldum; sen ateş ocağıysan ben de sâf altınım, sana geldim işte.</p>

  <p class="normal">Senin aşk bahçenden söz açıldı mı gönül cennetten el yur, çünkü aşk bahçene taş bile eksen mücevherler biter.</p>

  <p class="normal">Aşka düşen gönül bu dünya ile uzlaşamaz; çünkü aşkın bir zamancağız bile onu kendi haline bırakmaz ki.</p>

  <p class="normal">Ey Tebriz’in övündüğü Şems, artakalan şarabı sun; aşk Burâk’ına vur eyeri, çünkü sen pek güzel bir süvarisin.</p>

  <h3 class="h2baslik" id="calibre_toc_1088">CCLXXIX</h3>

  <p class="normal">Daha seher çağında, bir sarhoşun eline düştüm; eline güneş gibi bir kadeh almış.<sup class="calibre2"><a href="../Text/divanson_split_624.html#footnote-300-62" id="footnote-300-62-backlink">[62]</a></sup></p>

  <p class="normal">Yüzünün ilkbaharıyla şu dünya güllük gülistanlık olmuş; güzelim usûl boyuna karşı gökyüzü bile alçalmış.</p>

  <p class="normal">Sarhoşçasına yakaladı beni; bir bahane varsa, bir çaresini bulursam şundan kaçayım, kurtulayım diyordum.</p>

  <p class="normal">Dedi ki: Düzene başvurma; bedenin baştan başa düzen olsa bizden kurtulacağını sanma; düşme böyle sanıya.</p>

  <p class="normal">O şaraptan sundu bana; öylesine şaraptı ki gökyüzü bile bir yudumcağızını içse yerlere döşenirdi.</p>

  <p class="normal">Ey günlerin övündüğü Tebrizli Şems, parla, parlat dünyayı; a şu denize düşmüş can, mumsun, ışıksın sen<sup class="calibre2"><a href="../Text/divanson_split_625.html#footnote-300-63" id="footnote-300-63-backlink">[63]</a></sup></p>

  <h3 class="h2baslik" id="calibre_toc_1089">BAŞKA BAHİR<br class="chapter"/>
  CCLXXX</h3>

  <p class="normal">Eğer sen, güzellikte senin gibi bir güzel daha var sanıyorsan yok; eğer sen, sensiz kararım, huzurum var sanıyorsan o da yok.<sup class="calibre2"><a href="../Text/divanson_split_626.html#footnote-300-64" id="footnote-300-64-backlink">[64]</a></sup></p>

  <p class="normal">Gökyüzü iyi kötü bir iş için dönüyor; göğün senin toprağına hizmet etmekten başka bir işi var sanıyorsan yok.</p>

  <p class="normal">Yıllar geçti de hâlâ kapının dışındaki halka gibiyiz; fakat senin kapına halka olmak, utanılacak bir şey mi? Hayır, değil.</p>

  <p class="normal">Düşünce kapısında her hayalden korkar olduk; efendinin de burda bir hayali var mı? Hayır, yok.</p>

  <p class="normal">A benim sırları araştırıp bilen, bulan gönlüm, benim Keykavus’umun, benim padişahımın tapısında Salâhaddin’den başka gönül sırlarını bilen uyanık bir kişi var mı? Yok.</p>

  <h3 class="h2baslik" id="calibre_toc_1090">CCLXXXI</h3>

  <p class="normal">Uyku karaltısıyla uyanıklık ışığı arasında, karanlık bir gecede dün gece öylesine birini gördüm ki.<sup class="calibre2"><a href="../Text/divanson_split_627.html#footnote-300-65" id="footnote-300-65-backlink">[65]</a></sup></p>

  <p class="normal">Kutlu tapının yolcularından güzel yüzlü biriydi o; tamamıyla akıldı, uyanıklık nuruydu o.</p>

  <p class="normal">Bedeni can gibi kutluydu, beden elbisesinden sıyrılmıştı; akıl gibi, can gibi cevherdi âdeta, araz değildi o.</p>

  <p class="normal">Beni bir hayli övdü de dedi ki: A tabiat cehennemine böylesine tutulup kalan,</p>

  <p class="normal">İkizler burcu senin işret etmen için açılıp saçılmış; sen ne diye başını âlem külhanına sokarsın?</p>

  <p class="normal">Gerçi bugün tahtın yedi göğün sediri, fakat tabiat elinden dört duvarın içine tutulmuşsun, hapse girmişsin.</p>

  <p class="normal">Hayvanlar gibi sen de canının gelişmesini uykudan, yiyip içmeden isteme; çünkü sen bu iş için değil, başka bir çeşit yaratılmışsın.</p>

  <p class="normal">Kötülük etme; çabucak geçip giden şu tarlaya ne ekersen zaman orağıyla onu biçersin.</p>

  <p class="normal">Murada ermek için bir âlemde ne diye yelip yortarsın ki zahmeti, eziyeti giderdin mi artık rahata erdim sanırsın; fakat hiç de iş öyle değil.</p>

  <p class="normal">Gerçekten de şu hırsın, şu tamahın karnı bir türlü doymaz; dünyadaki bütün malı mülkü içine yığsan gene dolmaz o.</p>

  <p class="normal">Tutalım, dilediğine ulaştın; fakat ne faydası var ki onu koduğun yerde bırakıp gideceksin sen.</p>

  <p class="normal">A dostum, gençlik gecen ağırmaya başladı; sense hâlâ sarhoş bir halde uyuyorsun, uyanıklıktan haberin bile yok.</p>

  <h3 class="h2baslik" id="calibre_toc_1091">CCLXXXII</h3>

  <p class="normal">O savaşkan, o dövüşken sert Türk, o kavgacı güzel, barışmaya geldi; elimi tuttu da seni Tanrı yarlıgasın dedi.<sup class="calibre2"><a href="../Text/divanson_split_628.html#footnote-300-66" id="footnote-300-66-backlink">[66]</a></sup></p>

  <p class="normal">Feleği, feleğin eğri büğrü dönüşünü sordum; dudağını ısırdı da başsız, dipsiz sözü bırak demek istedi.</p>

  <p class="normal">Ona, ne diye böyle dönüyor şu felek dedim; yaş odun dedi, tütünsüz olmaz ki.<sup class="calibre2"><a href="../Text/divanson_split_629.html#footnote-300-67" id="footnote-300-67-backlink">[67]</a></sup></p>

  <p class="normal">Yeni bir haber duydun mu dedim; eski kulağa dedi, yeni haber sığmaz mı sığmaz.</p>

  <p class="normal">Dedim ki: Himmetin yüce, gözlerin daracık; sırrı biliyorsan gel de sen anlat bâri.</p>

  <p class="normal">Dedi ki: Gözlerim dar değil, fakat yol dar; nerkise benzeyen iki gözlerime dal da onlardan bir yol bul ona.<sup class="calibre2"><a href="../Text/divanson_split_630.html#footnote-300-68" id="footnote-300-68-backlink">[68]</a></sup></p>
</body>
</html>
