<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>divan1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_36">BAHR-İ REMEL</h2>

  <p class="ortayazi">fâilâtün fâilâtün fâilâtün fâilât</p>

  <h3 class="h2baslik" id="calibre_toc_1092">— A —<br class="chapter"/>
  I</h3>

  <p class="normal">(s. 188) Sâkî, o üzüm şırasını, o şarabı sun, içelim; çabuk, uykuya bulanmış sarhoşlara sun sabah şarabını.</p>

  <p class="normal">Bütün yaşı, kuruyu birer birer at suya; odunla ödağacını ateşe at da sına.</p>

  <p class="normal">Çorak, dikenlik yere abıhayattan bir lüle su akıt; gamlarla yıpranmış dikeni, gül gibi, nesrin gibi güldür.</p>

  <p class="normal">Bülbülleri sarhoş et, çalgıcıları arslan avlayacak kadar kendilerinden geçir de çileyip şakımalarıyla Davud nağmesini bir düzene koysunlar.</p>

  <p class="normal">Hem o derdi tozutup dağıtan tortulu şarabı, tertemiz kişilerle iç; hem o dumansız palûzeyi sûfîlerle ye.</p>

  <p class="normal">Derdi dağıtıp tozutan o tortulu şarabı, gönülleri arı duru kişilere sun; sûfîlerle de gel, dumanı tütmeyen pelteyi ye.</p>

  <p class="normal">Şarap sunma, şarabı coşturan nesneyi, coşmasıyla her varı varlık âlemine getiren nesneyi sun.</p>

  <p class="normal">O şarabı sun ki dağı bile deve gibi esritip oynattı; o şarabı sun ki kovulmuş gönüle bile aydınlık bağışlar.</p>

  <p class="normal">Senin yüzünden her sabahımız bayram, hele bu sabah yok mu… Lûtfundan o vaad ettiğin şarabı sunuyorsun hani.</p>

  <p class="normal">O kadar saç, dök, öylesine sun ki biz de artık varlığımızı saçıp dökelim, varlığımızdan geçelim de her dilek sahibi yoklukta dileğini bulsun;</p>

  <p class="normal">Kendisinde Ay’ı, Güneş’i görmüş suya, varlığında Mahmud’un varlığını bulmuş Eyaz’a dönsün.</p>

  <p class="normal">Hançeri kınından çeken sabah gibi ey Tebrizli Şems, sen de batı kuyusundan bir doğu belirt.</p>

  <h3 class="h2baslik" id="calibre_toc_1093">II</h3>

  <p class="normal">Aşkının bakışı, taç taht sahibi padişaha bile bir arpa kadar değer vermez amma bir muhtacı gördü mü gönlüne alıverir.</p>

  <p class="normal">Âşık, sevgilinin ayakları altına atlaslar, ağır ipekli kumaşlar döşemek için ciğerinin kanıyla atlas yaygılar, ipek kumaşlar dokur.</p>

  <p class="normal">* Âşıkın gönlünde iki cihanın derdini nerden bulacaksın? Mekkeli’nin yanında emîr-haccın değeri mi olur hiç?</p>

  <p class="normal">Aşk, güzellik padişahının damına çıkılacak bir merdivendir; sen gel de miraç hikâyesini âşıkın yüzünden oku.</p>

  <p class="normal">Meyve nasıl ağaçta biter, olgunlaşırsa âşık da asılmayla yaşar; onun için yüzlerce Hallâc’ı darağacına asılmış görürsün.</p>

  <p class="normal">* Hal bilgisi, sözle anlatılan bilgiden üstün olmasaydı Buhârâ bilginleri Dokumacı Hoca’ya kul köle olurlar mıydı?</p>

  <p class="normal">Kabasakalsın amma aklını başına al da kavga ederken kösenin sakalını tutmaya kalkışma. Hintli’sin sen, padişah Tamgaç’a Türkçe öğretmeye girişme.</p>

  <p class="normal">Kekemeye satranç öğretmeye kalkışan, padişahın huzurunda ferzin gibi eğri yürümektedir, yüzü de karadır.</p>

  <p class="normal">A gönül, can Buğra Kaan’ının sofrasına bey kesildin; böyle bir sofrada ne diye tutar da tutmaç aşının kırıntısını çiğner durursun?</p>

  <p class="normal">Aşk gönül şehrini boyuna yağma eder durur da âşık onun için dağınık sözler söyler.</p>

  <p class="normal">Yeter, sus artık; aşkın bülbülü şakımaya başladı; bülbülün şakımasına, çilemesine karşı turaç kuşunun ötmesi doğru mu, yeri mi o kuşun burası?</p>

  <h3 class="h2baslik" id="calibre_toc_1094">III</h3>

  <p class="normal">Dün gece yıldızla haber gönderdim sana; yıldıza, benden o ay parçasına selâm götür dedim.</p>

  <p class="normal">Secde ettim de bu secde dedim, o güneş göğüslüye, o gün yüzlüye; o ışığıyla, ıssısıyla katı taşları altına döndürene.</p>

  <p class="normal">Göğsümü açtım da yaralarımı gösterdim ona; o kanlar içen dilbere söyle, benden haber ver dedim.</p>

  <p class="normal">Gönül çocuğum sussun diye bu yandan o yana gidip durdum; hani bâzı kere beşiği salladılar mı çocuk susar da uyur.</p>

  <p class="normal">A her an benim gibi yüzlerce çaresizin çaresini bulan, gönül çocuğuna süt ver de bizi dönüp dolaşmadan kurtar.</p>

  <p class="normal">Gönlün yeri, evvelce vuslat şehriydi; şu âvâre gönlü daha ne kadar gurbet illerde eğleyip duracaksın?</p>

  <p class="normal">Ben sustum, fakat ey âşıkların sâkîsi, mahmurluğu gidermek için o baygın nerkisleri sen döndür âşıklara, hallerini gör, sun şarabı.</p>

  <h3 class="h2baslik" id="calibre_toc_1095">IV</h3>

  <p class="normal">Kan perdesi içinde âşıklara gül bahçeleri var; âşıkların neliksiz-niteliksiz aşkın güzelliğiyle bir başka türlü işleri güçleri var.</p>

  <p class="normal">Akıl, varlık âleminin altı yanı var, bunlar sınırdır, bunlardan dışarı hiçbir yol yok der; aşksa yol var der, hem de ben defalarca gittim.</p>

  <p class="normal">Akıl, bir pazardır gördü de alışverişe koyuldu; fakat aşk, akıl pazarının ötesinde nice pazarlar gördü.</p>

  <p class="normal">Hey gidi hey; nice gizli Mansûrlar aşkın canına güvendiler de minberleri bıraktılar, darağaçlarında yükseldiler.</p>

  <p class="normal">Şarap içen âşıkların iç âlemde zevkleri var; gönülleri kara akıllıların içlerindeyse inkârlar var.</p>

  <p class="normal">Akıl, yokluğa ayak basmadır, orda ancak diken var; aşksa o dikenler der, orda değil, sende, senin içinde.</p>

  <p class="normal">Kendine gel, sus da varlık dikenini çıkar ayağından; çıkar da içindeki gül bahçelerini gör, onları seyre dal.</p>

  <p class="normal">A Tebrizli Şems, sen harf bulutu altında bir güneşsin; güneşin doğdu mu sözler yok olur, dağılır gider.</p>

  <h3 class="h2baslik" id="calibre_toc_1096">V</h3>

  <p class="normal">Haydin, gelin; komşulara bir devlettir komşu oldu; artık bundan böyle Ebû Ali de, Ebû’l Alâ da kalktı gitti; onlarla işimiz kalmadı.</p>

  <p class="normal">Canın yalnızlıkta da, toplulukta da arayıp durduğu yok mu; sonucu, güneş gibi kılıç vurdu da can doğusundan belirip doğdu.</p>

  <p class="normal">O, uzaktan ateş görünür amma yaklaşınca görürsün ki nurdur; sınamak için Mûsa’ya görünen ateş gibi hani.</p>

  <p class="normal">Haydin, gelin ey pervane canlılar, atılın o ateşe; mademki önceden “belâ – evet” dediniz, düşün belâya.</p>

  <p class="normal">Canında, gönlünde böyle bir şevk, böyle bir sevgi bulunan kişi, semender gibi ateş içinde yurt edinir.</p>

  <h3 class="h2baslik" id="calibre_toc_1097">VI</h3>

  <p class="normal">Bütün dostların taştır da sen neden mercansın? Gökyüzü hepsine karşı bedendir de seninle canlanır, bu neden?</p>

  <p class="normal">Sen geldin mi her zerrem el çırpmaya başlar, fakat sen gittin mi hepsi de feryada koyulur, nedendir bu?</p>

  <p class="normal">Hayalinle parça parça bütün bedenimin dudağı güler; fakat sana düşman olana karşı her parçam diş kesilir, bu neden?</p>

  <p class="normal">Senin kaşın gözün, senin yüzün olmadı mı bu akıl okuyamaz, yazamaz olur; fakat yüzünün yazılarını gördü mü gördüğü yazıları okumaya başlar, nedendir bu?</p>

  <p class="normal">Beden cana, onun aşkını bırak der durur; cansa abıhayat kaynağından çekinmek de neden der ona.</p>

  <p class="normal">Yüzün Peygamber’in güzelliğine, Allah’ın güzelliğine sahip; can bunca delil gördükten sonra sana neden iman etmesin?</p>

  <p class="normal">Yüzünden daha aydın bir delil nerde? Hal böyleyken kâfirlikler, böylesine bir Yusuf-ı Ken’an’a karşı neden ellerini doğramazlar?</p>

  <p class="normal">Nereye hangi tohumu ekersen sonunda o biter; fakat o ayrı, o güzel lûtuf, ihsan tohumu ne diye bir türlü bitmez?</p>

  <p class="normal">Nerde bir yıkık yer varsa orda bir definenin bulunduğu umulur; ne diye Tanrı definesini yıkık gönülde aramazsın?</p>

  <p class="normal">Dünyada terazisiz bir pazar görmedim; fakat dünya bir uğurdan ölçülüdür de neden onun terazisi yok?</p>

  <p class="normal">Tutalım ki eşeğe kul köle olan şu adamlar tezek taşımadalar; fakat şu süvariler ne diye geri kalıyorlar, ne diye meydana çıkmıyorlar, at koşturmuyorlar?</p>

  <p class="normal">A gönül, her nağmenin önü vardır, sonu var; yeter artık, sonunu getir şu nağmenin, ne diye son yok ona?</p>

  <h3 class="h2baslik" id="calibre_toc_1098">VII</h3>

  <p class="normal">A cennet bahçelerinde gezip tozanlar, okuyun fermanımızı; şarabımızı için de geçin kendinizden; Sûr’umuzun sesini duyun.</p>

  <p class="normal">Gece basarken, yahut gün ağarırken sizin huriniz, bizim hurimizi görseydi ateşiyle yanar yakılırdı, ona gönül verirdi de aşkıyla sararır solardı.</p>

  <p class="normal">(s. 189) Kuşluk güneşini bile karartan o dolunay, peşinde hizmetçi kızlar, çıkageldi de yerlerimizde yurtlarımızda karar kıldı.</p>

  <p class="normal">Benim dolunayımın çevresinde binlerce dolunay yerlere kapandı, secdeler etti; çevremizde ne var ne yoksa tertemiz oldu, karanlıklarımızı aydınlattı.</p>

  <p class="normal">Gerçekten de o dolunay yüzünden sarhoş olduk, ağırlayın onları; dileğimizi verdiler, işlerimizi kolaylaştırdıkça kolaylaştırdılar.<sup class="calibre2"><a href="../Text/divanson_split_631.html#footnote-300-69" id="footnote-300-69-backlink">[69]</a></sup></p>

  <h3 class="h2baslik" id="calibre_toc_1099">VIII</h3>

  <p class="normal">Siz bulunmadıkça dünyada derdimize derman bulunmasın; siz olmadıkça ölüm gelsin çatsın, sizsiz can olmasın.</p>

  <p class="normal">Âşıkların gönülleri sizden başka hiç kimseyle aydınlanmasın; can gül fidanlarımız sizsiz gülmesin.</p>

  <p class="normal">Dinle; iman, gür bir sesle iki yana ayrılmış kâfir saçlarına diyor ki: Sizsiz iman olmasın.</p>

  <p class="normal">Akıl, gizli bir padişah; gökyüzü sanki onun çadırı; siz olmadıktan sonra bu padişahın tacı da olmasın, tahtı da, çadırı da.</p>

  <p class="normal">Aşkı gördüm, âşıklara sâkîlik ediyordu; fakat siz olmadıkça canımız görmesin onları.</p>

  <p class="normal">Ölü canlara siz sanki İsa’nın nefesisiniz; siz yoksanız ne saltanat olsun, ne Mısır, ne de Yusuf-ı Ken’an.</p>

  <p class="normal">Biz bugün Şemseddin’in elimizde bulunan aşkıyla hoşuz; yüzümü altın gibi sararttım da dedim ki: Siz olmadıkça altın madeni de olmasın.</p>

  <h3 class="h2baslik" id="calibre_toc_1100">IX</h3>

  <p class="normal">A insanlar arasında güzelliği gizli dilber, a karanlıkları aydınlatan dolunay, sen kuşluk ışıklarının da arasında gizlenmiş bir Tanrı güneşisin.</p>

  <p class="normal">Öylesine olgunsun, olgunluğun öylesine son hadde varmış ki Arş’ın Rabbi bile, kıskançlığından güzelliğini kendisinden de gizleyecek nerdeyse.</p>

  <p class="normal">Keşke bir gün gölgesinde düşüp ölsem; gerçekten de bu çeşit ölüm, umulmaz bir devlettir bana.</p>

  <p class="normal">İzinin tozunda öylesine bir sürme var ki körün bile gözlerini açar; yüce üstünlük çeşmelerindeyse susamışı kandıracak arı duru sular var.</p>

  <p class="normal">Fakat o ilde dönüp dolaşmak, kanlar dökecek, canlar alacak kadar zor, çetin, korkunç.</p>

  <p class="normal">Işığı, pek yüce, pek emin bir köşke götürüyor bizi; içinde bana böylesine bir hidayet varken artık sapıklıktan pervam bile yok.</p>

  <p class="normal">Her yana ışıklar saçan nura kavuştun; müjdeler olsun a göz; artık ebedî olarak görmemeye uğrayan kör ne umurunda senin?</p>

  <p class="normal">Tebriz, bir kıbledir, yahut da bir doğu bence; hattâ namaza durduğum andan da daha aydınlık.</p>

  <p class="normal">A sâkî, varlık kadehini doldur da aşkına sun; bu hastalık uzadıkça uzadı, artık bu şifa gerekiyor bize.</p>

  <p class="normal">Boyuna sunulan şarapla gençleşip durdukça bir anda saçımızı, sakalımızı ağartan, bir anda bizi kocaltacak olan gecelerden pervamız yok.</p>

  <p class="normal">Onun zamanında aklı başında olanlar, yazıklar olsun size; ne mutlu bize a kardeşler, için sunduğu şarabı.</p>

  <p class="normal">Artık kendinden ışıyan gerçek, tam olarak belirdi, meydana çıktı; insanları karanlıklardan kurtaracak, ferahlığa kavuşturacak.</p>

  <p class="normal">Onun üstünlüğünden yüz çevirenin ne de kötü talihi var; inkâr eder o, benliğe düşer o, helâk yazısında kalakalır o.</p>

  <p class="normal">Daimî adalet çeşmesinden yüz çevirir de susuzluk gününde vesveselere düşer, şüphelerde su arar.</p>

  <p class="normal">Deniz, Tebriz’den coşup köpürmüştür; Tebriz ne de güzel yerdir, canlarımız o güzelim yere feda olsun.<sup class="calibre2"><a href="../Text/divanson_split_632.html#footnote-300-70" id="footnote-300-70-backlink">[70]</a></sup></p>

  <h3 class="h2baslik" id="calibre_toc_1101">X</h3>

  <p class="normal">A bizim canımıza rahat, huzur veren, bedenin sağ esen olsun, hastalık uzak olsun senden; uzak olsun senden kem göz a bizim görür gözümüz.</p>

  <p class="normal">A Ay, senin sıhhatin, canın da sıhhatidir, cihanın da; a ay yüzlümüz, bedenin sıhhatte olsun.</p>

  <p class="normal">A bedeni cana benzeyen, bedenin afiyette olsun; lûtuf gölgen başımızdan eksik olmasın.</p>

  <p class="normal">Bir gül bahçesine benzeyen yüzün ebedî olarak terütaze olsun; çünkü orası gönül otlağıdır, bizim çayırımız çimenimizdir, bizim ovamızdır.</p>

  <p class="normal">Hastalığın, senin vücuduna gelmesin de tek, canımıza gelsin bizim; gelsin de canımızı bezeyen akıl kesilsin bize.</p>

  <h3 class="h2baslik" id="calibre_toc_1102">XI</h3>

  <p class="normal">Canım bir güzel gördü, tir tir titremeye başladı; yüreğim çatlayıp yarıldı, vah canım vah, neler oldu sana?</p>

  <p class="normal">Canım aşk şarabının ışıklarından bir yudumcuk içti de ağırlıklarını attı, aşk göğünde uçmaya koyuldu.</p>

  <p class="normal">Canım kanıncaya dek bile bile aşkında uçtukça uçtu; kör bile ona ulaşsa gözleri açılır, iyileşir.</p>

  <p class="normal">İki dünyada da eşi görülmemiş bir dolunaya âşıkım, gerçekten de canım eşi görülmemiş bir aşka tutuldu.</p>

  <p class="normal">Canımda mal mülk hevesi yok; onun aşkıyla varını yoğunu attı; nesi varsa ona saçtı döktü.</p>

  <p class="normal">İstek gemileri yücelik, devlet denizlerinde akıp gideli bir gün bile durmadan hep onu gezdirmede; ne mutlu ona.</p>

  <p class="normal">Canıma nazarı değdi de öldürdü onu; üstünlüklerini, yaptığı iyilikleri sayıp dökmeye başlayalı üstünlükleri, iyilikleri çoğaldıkça çoğaldı, âciz kaldım saymadan.</p>

  <p class="normal">Aşkına yardım edenler, canımın düştüğü işle ilgilendiler, yükünü hafiflettiler de canım helâk olduktan sonra kurtuldu, muradına erdi.</p>

  <p class="normal">Ah, bir büyük, bir yüce sevgilinin aşkından neler geldi canımın başına, neler; onu övdükçe o övüşler gene de hor, hakir kaldı, onun yüceliğine ulaşamadı gitti.</p>

  <p class="normal">Gayb kitabında onun yaptığı işleri okuduğundan beri, insan elden giden vuslat zamanını düşünür de buluşacağından yeise düşer, ümidini keser âdeta.</p>

  <p class="normal">Canım geçmiş zamandaki buluşmaları gördükçe açılır, ferahlar; sonra gelecek günleri düşününce geçmiş, gözüne görünmez olur.</p>

  <p class="normal">Efendimizin ne de güzel bir ihsanı var ki bir üfürdü mü yeniden can verir insana; bir kadeh şarap sundu mu halini, ahvalini düzene kor gider.</p>

  <p class="normal">Ağır, dayanılmaz aşk, gönlümde bir inci tanesi gibi gizlendi; o inci tanesinden canım ağırlaştı âdeta.</p>

  <p class="normal">Hani hür kadın doğum sancılarına tutulur da ağrılar, sızılar içinde tehlikelere düşer, taşıdığı yükün kendisine hiçbir faydası olmaz ya, tıpkı onun gibi.</p>

  <p class="normal">Fakat lûtufları bol olan efendimiz, canımı bir yüksek yere götürdü de başına yağmur gibi lûtuflar yağdırdı.</p>

  <p class="normal">Ulu, büyük, üstün, işlerinde olgun, zamanın sahibi, herkesin umut kıblesi Şemseddin,</p>

  <p class="normal">Canım helâk gölgesindeyken ona rastladı; onu ağırladı, ululadı da o andan itibaren artık aşağılıklara düşmedi.</p>

  <p class="normal">Aşkla örülmüş bir zırh Tebriz’den geldi; canım kendi zırhından soyunduğu sabah o zırhı giyindi.</p>

  <p class="normal">Canım övünerek dedi ki: Onun yüceliği bizi seçti; sonra da can, ona ait sözleri kıskandı da susuverdi.<sup class="calibre2"><a href="../Text/divanson_split_633.html#footnote-300-71" id="footnote-300-71-backlink">[71]</a></sup></p>

  <h3 class="h2baslik" id="calibre_toc_1103">XII</h3>

  <p class="normal">Siz olmadıktan sonra yüzümüze ancak altın damgası vurulsun, sararıp solalım gitsin. Siz olmazsanız gönül denizinin dibinde inci de olmasın varsın.</p>

  <p class="normal">Neşe bahçesinde ağaçların dalları kuvvetli, terütaze; fakat siz olmazsanız kurusun, yeşermesin.</p>

  <p class="normal">Gönül devlet kuşu, gölgenizde karar kıldı; siz olmazsanız ateşler içine düşsün gitsin.</p>

  <p class="normal">Onu hasta gördüm de cana dedim ki: Nicesin, hoş musun? Kendine gel de dedi, şu sözü söyle: Meyve olmadıktan sonra siz yoksanız yaprak da olmasın varsın.</p>

  <p class="normal">A hasta can dedim, günüm ışıdı, hayaline bakın onun; dedi ki: Şu düştüğüm güç eziyet, kötü hastalık, siz olmadıkça iyileşmesin.</p>

  <p class="normal">Can sizsiniz, bütün halk ateşten yapılma şekiller; siz yoksanız, ateşin şekilleri de yok olsun, ateşin kendisi de.</p>

  <p class="normal">Her ciğere yudum yudum içsin diye ateşle dopdolu kadehi sunuyoruz; siz olmadıktan sonra Kevser şerbeti de olmasın.</p>

  <p class="normal">Elest şarabını içtikten sonra yüz binlerce can feda oldu gitti; akıl diyor ki: Siz yoksanız başımda o şarabın neşesi de olmasın gitsin.</p>

  <p class="normal">İki köy de, yâni iki varlık da senin kokunla parladı; bu kulunuz köleniz, siz olmadıktan sonra iki köyde de baş olmasın, ululuk bulmasın.</p>

  <p class="normal">Yüzünü görmek için gözümde nurdan yüz tane kanat var; siz yoksanız iki gözümde de tek bir kanat bile olmasın varsın.</p>

  <p class="normal">Siz olmadıkça her kılımız bir Sencer, bir Husrev olmuş, ne çıkar? Sizsiz Husrev de olmasın, padişahlar padişahı da, Sencer de.</p>

  <p class="normal">Şemseddin’in ayrılığı hançer çekip durdukça, sizsiz elimize aldığımız gül desteleri, ancak hançer olsun.</p>

  <h3 class="h2baslik" id="calibre_toc_1104">XIII</h3>

  <p class="normal">Böyle bir devlet kılıcın varken sen zebun oluyorsun ha, niçin? Mücevhersin, incisin, taştan da aşağı bir hale geliyorsun, neden?</p>

  <p class="normal">Herkes bir yanını tutmuş, bir tarafa çekmede; halbuki leş değilsin, hattâ üstelik bir de sevgilinin doğanısın, niçin böyle oluyor?</p>

  <p class="normal">Gözüne bakış kudreti ebedî gözden geldi; geçici şeylere bakmaktan utanması gerek gözlerinin, neden utanmıyor?</p>

  <p class="normal">Kimsenin veresiye, yahut peşin, toprak vererek almadığı kimse, ne diye peşin madene önderlik eder acaba?</p>

  <p class="normal">Apacı canına bakınca kâfirliğin bile utancı gelen o kara canlı, senin başına zehirler döküyor; halbuki sen iman balısın, bu ne hal?</p>

  <p class="normal">(s. 190) Sen böylesine üstüne titriyorsun onun; halbuki o senin gölgen; sonucu o bir şekilden ibaret, halbuki sen cansın; bu ne iş?</p>

  <p class="normal">O, kendi ayıbını örtmek için boyuna senin ayıbını söyler durur; sen de gayb âleminden canlar saçmadasın ona; biliyor musun, bu neden?</p>

  <p class="normal">Onda bir varlık görünce o, ben değilim diyorsun; onun dâvasını görmüyorsun da osun sen diyorsun; neden bu?</p>

  <p class="normal">Dostların öfkesi iğretidir, onların temeli senin sevgindir; iğreti öfke için tutuyor da temelli nesneyi sürüp atıyorsun, niçin?</p>

  <p class="normal">Gerçekten de padişah, Tebrizli Şems’tir, ona bir ikinci yoktur; gerçek olmayana asıl, padişaha ikinci diyorsun, bu neden?</p>

  <h3 class="h2baslik" id="calibre_toc_1105">XIV</h3>

  <p class="normal">Geceleyin gelip çatan belânız uzadıkça uzadı; çoğaldı gitti. A canımın sevgilisi, beni yapayalnız bıraktın; nerde buluşma zamanı?</p>

  <p class="normal">Ne de hoşsun a yücelik güneşi, bizi aydınlattığın an. Merhaba a bizi kendimizden geçiren, karanlıkları aydınlatan dolunay.</p>

  <p class="normal">İstediğin kadar cevret; senden başkası gerekmez bize; istediğin kadar gönlümüzü yoklayadur; senden başka efendimiz yok bizim.</p>

  <p class="normal">A seher yeli, bana muştuluk verdiğin sevgilinin yanındayım; a kavuşma hayali, canım bizimle oynaştığın yerde, buluştuğun anda.</p>

  <p class="normal">A Tebriz’imizden ayrılan Şeyh Şemseddin, niceye dek yüzümüzde, ayrılıkla tırmaladığın yaraların izlerini seyredeceksin?<sup class="calibre2"><a href="../Text/divanson_split_634.html#footnote-300-72" id="footnote-300-72-backlink">[72]</a></sup></p>

  <h3 class="h2baslik" id="calibre_toc_1106">XV</h3>

  <p class="normal">Seni ya akıl anlar, ya aşk, yahut da tertemiz can; Levh-i Mahfuz’unu da gökte melekler tanır ancak.</p>

  <p class="normal">* Seni ya Cebrâil görür rüyada, ya Mesîhâ, yahut da Kelîm; sana lâyık yer, ya Sidrelerdir, ya son duraklar.</p>

  <p class="normal">Mûsa’nın Tur Dağı, aşk sevdasıyla defalarca kan kesildi; çünkü efendiler efendisi Şemseddin’den Tur’a sesler düşer durur.</p>

  <p class="normal">* Uhud Dağı, yüzünün değirmisini görmüş de hasedinden yalım yalım parlayıp yanmış; Ahmed’in canı da onun şevkiyle “ne kadar da özlemedeyim” diye nara atmış.</p>

  <p class="normal">Güzelliğinden bir kıl ucu perdesiz olarak vursa, Tanrı’nın gayreti, Tanrı’nın kıskançlığı, iki dünyayı da ateşlere yakar.</p>

  <p class="normal">Güzelliği yüz binlerce perdenin ardından parlayıp vurmuş da can naralar atmaya başlamış: Merhaba padişahım, merhaba.</p>

  <p class="normal">Usûl boylu servi, eğilmiş de Tebriz’e karşı secdeye kapanmış; Sühâ yıldızı da Tebriz’in atının eyer örtüsünü taşımaya koyulmuş.</p>

  <h3 class="h2baslik" id="calibre_toc_1107">XVI</h3>

  <p class="normal">A gönlümün hevesleri, gel, gel, gel, gel. A dileğim, isteğim, gel, gel, gel, gel.</p>

  <p class="normal">Bağlanmışım düğüm düğüm, dağılmışım bölüm bölüm, tıpkı saçların gibi, tıpkı saçların gibi. A benim düğümümü çözen, a benim dağınıklığımı düzene sokan, gel, gel, gel, gel.</p>

  <p class="normal">Yoldan, konaktan konuşma; artık konuşma, konuşma artık. A benim yolum, konağım, gel, gel, gel, gel.</p>

  <p class="normal">Yerden alıvermiştin hani, bir avuç toprak, bir avuç toprak; o toprağın içindeyim ben, gel, gel, gel, gel.</p>

  <p class="normal">Ayırırım iyilikten kötülüğü, anlarım, anlarım bunu; güzelliğini ne anlamışım, ne bilmişim, şaşkınım; gel, gel, gel, gel.</p>

  <p class="normal">Aşkınla yanıp yakılmasın aklım, aşkınla yanıp yakılmasın, hiçbir şey bilmiyorum, akıllı değilim hani, gel, gel, gel, gel.</p>

  <p class="normal">A padişah Salâhaddin, hem ortadasın, hem gizlisin; a şaşılacak şeyim, a temel direğim benim, gel, gel, gel, gel.</p>

  <h3 class="h2baslik" id="calibre_toc_1108">XVII</h3>

  <p class="normal">Buluşmayı özleyip ateşlere yandığım zaman ben de Mûsa gibi Tur Dağı’na gittim; ne mutlu bana, ne mutlu.</p>

  <p class="normal">Orda bir padişah, bir sultanlar sultanı, bir canları geliştiren, bir pek lâtif, bir pek cana canlar katan, bir pek gönüller alan dilber gördüm.</p>

  <p class="normal">Tur Dağı da, yazı da, çöl de yüzünün nuruyla parıl parıl yanıp parlamadaydı, âdeta ebedî cennete dönmüştü.</p>

  <p class="normal">O padişahımızın huzurunda, yüzleri parlak Ay gibi parlayan gümüş bedenli sâkîler, ellerinde altın kadehlerle durmadaydı.</p>

  <p class="normal">Safran gibi sararmış yüzler, onun güzelliğinin nuruyla parlıyor, meclisine mahrem olanlar, izinin tozunu tutya gibi gözlerine çekiyorlardı.</p>

  <p class="normal">Onun aşk nağmesinden yeryüzü coşmuş, köpürmüştü orda; ona kavuşma havasına düşmüş, boyuna dönüp duruyordu gök.</p>

  <p class="normal">O padişahlar padişahı, yokluğa bir baktı da yokluk canlandı, himmet ayağıyla varlığın ta başına bastı.</p>

  <p class="normal">Çalgıcı orda perdeleri birbirine katar, koparır gider; zaten onun ışığı, iki âlemde de bir perde mi kor?</p>

  <p class="normal">Lûtuf gölgeleri, üstünlük güneşiyle birleşti de bütün birbirine zıt olanları bir araya topladı, aşkının olgunluğu, zıtların birleşmesini bile caiz gördü.</p>

  <p class="normal">Seher yeli, yüzünden örtüyü kapınca herkesin hayali yok oluverdi; bütün hayaller zerre zerre dağılıp silindi.</p>

  <p class="normal">Fakat varlıkları yok olunca da bir tanesi yüz tane oldu; orda var olan, yok göründü bana, yok olan, var.</p>

  <p class="normal">O cana benzer dünyanın ötesinde, onun havasına kapılmış vefa zerreleri gördüm, hepsi de tertemizdi, hepsi de apaydındı.</p>

  <p class="normal">O vakit ona karşı pek utandım da her an suçumdan, cefada bulunmam yüzünden kuşandığım zünnârı çözmeye koyuldum.</p>

  <p class="normal">A ay yüzlüm dedim; tövbe ettim, reddetme tövbeleri; dedi ki: Tövbeyi görmen için önünde çok uzun bir yol var.</p>

  <h3 class="h2baslik" id="calibre_toc_1109">XVIII</h3>

  <p class="normal">Sevgilimizin perdesinden başka bir perdeye vurma, o her işi, her gücü tatlı, şirin Yusuf’umuzun, Yusuf gibi binlerce güzele bedel güzelimizin perdesinden çal ancak.</p>

  <p class="normal">O meyhaneci, o şaraplar sunan padişahımızın kanlı bakışları, Yusufları sarhoş etti, perdelerini yırttı, sırlarını fâş etti onların.</p>

  <p class="normal">Canımız da civarındaki köpekler gibi kan içmeye alıştı; kan içen köpeğimize binlerce aferinler olsun.</p>

  <p class="normal">Onun aşk nağmesinde yüzlerce ebedî bahar var; gülümüzde, gül bahçemizde yüz binlerce bülbül şakımada.</p>

  <p class="normal">Gönül, o devrin İsa’sından zünnâr kuşandı ya, iman bile bu zünnârımızı kıskanır bizim.</p>

  <p class="normal">Ne doğudan, ne batıdan, candan doğdu, parladı bir güneş; onun yüzünden kapımız, duvarımız zerre gibi oynamaya koyuldu.</p>

  <p class="normal">O güneşin peşinde zerreleriz sanki; gece gündüz işimiz zerre gibi oynayıp durmak.</p>

  <p class="normal">Değil mi ki Tebrizli Şemseddin, şimdi bizim dostumuz, aşka düşen âşıklara çok dostluklar ederiz biz.</p>

  <h3 class="h2baslik" id="calibre_toc_1110">XIX</h3>

  <p class="normal">A sâkî, o arı duru şarabı döndür, sun bize; varı da yok et, yoku da, şu lâfı da yırt gitsin.</p>

  <p class="normal">Sun o şarabı ki kuvveti, arılığı duruluğu, neşesi Kafdağı’nı bile kökünden söker.</p>

  <p class="normal">O arı duru şarap akılda bir oyunlar dokur ki, akıl, varlık dokumalarını dokuyan çulhayı yurdundan sürer, çıkarır.</p>

  <p class="normal">Öylesine bir şaraptır ki adalet, insaf sahibi din, onun ettiği o güzelim zulümleri, eziyetleri, o hoş kâfirlikleri görür de utanır.</p>

  <p class="normal">Senin aklın, senin, şunu şöyle yapayım, bunu böyle edeyim diye kuruntuya düşmen, senin huyun husun yıldızlara benzer, o güneşe benzeyen şarapla erit, yok et bunları.</p>

  <p class="normal">Can kadehini doldur o şarapla da seyret onun lûtfunu; iç o şarabı da can gözün açılsın, o lûtufları gör.</p>

  <p class="normal">Bedenin sanki bir ayakkabı, canınsa o bedende bir ayakkabıcı; bir dikiciye nasıl olur da padişahın sırdaşı derler?</p>

  <p class="normal">Ateşten yaratılmış canın o şaraptan ne haberi olur; topraktan çanak çömlek yapan kişinin gönlünde nerden gayret ateşi olacak?</p>

  <p class="normal">Şemseddin’imiz, Tanrı’nın elinde bir Tanrı kılıcı kesilmiştir; merhaba o kılıca, merhaba o kılıcı taşıyana.</p>

  <p class="normal">Özleyenlerin dilek atlarını ona ulaştır; Tanrım, şu örtüyü, şu yaygıları sen yitirtme.</p>

  <p class="normal">Tebriz şehri, öylesine bir şehir ki eğer geçmişler, onun sırrındaki sırdan bir haber alsalardı özleyişlerinden hepsi de sarhoş olurdu, kendinden geçerdi.</p>

  <h3 class="h2baslik" id="calibre_toc_1111">— B —<br class="chapter"/>
  XX</h3>

  <p class="normal">Ah şu çirkinlerden, örtü ardından ay yüzlü görünüyorlar; içten saman ateşidir onlar, fakat görünüşte ay ışığı gibi parlar dururlar.</p>

  <p class="normal">Deccâl’ın savaşı, kuruntusu içindedir, abdalın rengiyse dışardadır, onlar oldukları gibi görünürler; hırsızların tuzakları içlerindedir, padişahların remizleriyse konuşmalarında.</p>

  <p class="normal">Çarşafa âşık olma, balçığa eşek sürme de eşek gibi balçığa saplanıp kalma.</p>

  <p class="normal">Köpeğe bile ekmek versen önce koklar da sonra yer; sen köpek değilsin, arslansın, ekmek için bunca koşup didişmen de ne oluyor?</p>

  <p class="normal">Bir renkli leş gördün mü canım diyorsun; can nerde, renk nerde? Canı ara, canı bul.</p>

  <p class="normal">Sen sorusun, sevgilinin dileğiyse her soruya cevaptır; cevap verildi mi, soru bu cevapta yok olur gider.</p>

  <p class="normal">Şarap nasıl üzüm suyunun lûtfuyla var olmuşsa sen de onun sözüyle var oldun; su nasıl şarapta yok olduysa sen de onun şarabıyla yok oldun.</p>

  <p class="normal">Ateş yalımlanınca nasıl yücelirse, o da naza, edaya girişmiş de baş çekmiş; sense utancından doğrunun karşısında eğri gibi başını önüne eğmişsin.</p>

  <p class="normal">Güz mevsiminin yağması, bağı bahçeyi yapraksız bıraktıysa ne çıkar? Kapıyı açmak için bahar padişahının adaleti geldi çattı.</p>

  <p class="normal">(s. 191) * Yapraklara mektuplar, kitaplar gibi yeşil yazılar yazılmış; o yazıların ne olduğunu, ne demek istediğini, kitabın aslı, katında olandan öğren.</p>

  <h3 class="h2baslik" id="calibre_toc_1112">XXI</h3>

  <p class="normal">Erlere ya sevgiliyle buluşmak gerek, ya şarap; çünkü eli deniz gibi açık, cömert kişi ırmağa ayak basmaz.</p>

  <p class="normal">Ebedî kişilerin ölümsüz canlarına benzeyen o erler, durulukta su gibidirler, cömertlikte bulut gibi.</p>

  <p class="normal">Abıhayatın yoldaşlarıdır onlar, gökyüzünün Hızırları; her mamûr yerin hayatıdır onlar, her yıkık yerin defineleri.</p>

  <p class="normal">Su, ışığın eşi dostudur; o, durudur, bu, güzel; her ikisi de gammazdır amma bu gammazlığı kin yüzünden yapmazlar, hesaplarlar, tasarlarlar da yaparlar.</p>

  <p class="normal">Su ya leğende bulunur, ya ırmakta; avuca alınınca oynamaya başlar, ışık da duvara vurdu mu kıvranıp titremeye koyulur.</p>

  <p class="normal">Cinsin, cinsini özleyip çekmesi kıyamete dek sürer gider kardeş; sen dikkat et de gör, ben sustum, doğrusunu Tanrı daha iyi bilir.</p>

  <h3 class="h2baslik" id="calibre_toc_1113">— T —<br class="chapter"/>
  XXII</h3>

  <p class="normal">Âşıkların içlerinde bir başka âlem vardır amma bizim sevgilimizin aşkı bambaşka bir zevktir, bambaşka bir can.</p>

  <p class="normal">Aydın gönüller, pek çok gizli şeyler bilirler amma âşıkların gönülleri başka bir gizli şey bilir.</p>

  <p class="normal">Hikmetler söyleyen nice dilbere özleyiş yüzünden kulak kesilmiştir; çünkü o, her sırra başka bir terceman sanki.</p>

  <p class="normal">Dikkat et de bak, onun lûtfuyla canın ta içinde gümüşten düzülmüş bir yeryüzü var; bunu gör de bil ki bu önemli yerin başka göğü var.</p>

  <p class="normal">Akıl, aşk, bilgi, Tanrı damının merdivenidir amma gerçek âlemde Tanrı’ya ulaşmak için bambaşka bir merdiven vardır.</p>

  <p class="normal">Geceleyin yol alanlar, akıl padişahından da, bekçiden de kurtuldular, o yana yöneldiler; fakat o canın o yanda bambaşka bir bekçisi var.</p>

  <p class="normal">Mâna yolunun güzelleri, bir gönülle uğraşmakta şaşırıp kaldılar; onlara, gönlün bambaşka bir sevgilisi var diye vahiy geldi.</p>

  <p class="normal">Alınmış, kapılmış gönlü kınamaya açılan diller, dudağınızı yumun; çünkü onun da bir başka dili var.</p>

  <p class="normal">Tebrizli Şems, muma, ışığa benzer, bütün mumlar, ışıklar, onun pervanesidir; çünkü gönlün ta içinde bambaşka, apaçık bir âlemi var onun.</p>

  <h3 class="h2baslik" id="calibre_toc_1114">XXIII</h3>

  <p class="normal">Yaşayış suyu apaydın olan kişinin toprağı ol; yoksa yarım can bedendeyken elbette yarım ekmek eline geçer.</p>

  <p class="normal">Ona dedim ki: Sonucu bir buluşma için bunca ayrılık çekme de nedir? Dedi ki: Evet, kasabım ben, budu gerdanla satarım.</p>

  <p class="normal">Gönül ovasını seyre gitmiştim; söyleyip açıklamanın da yeri mi; o ova göze bile sığmıyor.</p>

  <p class="normal">Sevgili, sevgili diyenlerin sarhoş gözleri her zaman benimle; fakat benim gözümdeki, gözlere değil, iki âleme bile sığmaz.</p>

  <p class="normal">Yürü, iki âlemden de daha üstün ol, daha geniş ol da gönlümdeki canımın canını da başına saçıp dökeyim, gözlerimdeki görüşü de.</p>

  <p class="normal">Zerre zerre âşıkçasına sevgilisine omuz vurmada, âdeta hadi, artık sözleşme, nikâh kıyma vakti demede.</p>

  <p class="normal">O bağlaşmada, o uzlaşmada suyla ateş bir olmuştur; orda gül goncası sünbüldür, her ikisi de süsen.</p>

  <p class="normal">Onların ayaklarının altında defineler, hazineler var, yücelerinde bağlar, bahçeler; yücelerden gelen sesi dinle: Aşağı, yukarı demenin çağı değil.</p>

  <p class="normal">Ben açıkça söylemesem de şekli, huyu görünmediği, bilinmediği halde meydanda o; zevki başta hüküm sürmede, halkası boynu bezemede.</p>

  <p class="normal">A Tebrizli Şems, sen bir güneşsin, seni nasıl öveyim ben? Yüz dilim var, hepsi de kılıç gibi; fakat seni anlatmaya koyuldum mu hepsi de peltek, hepsi de kekeme.</p>

  <h3 class="h2baslik" id="calibre_toc_1115">XXIV</h3>

  <p class="normal">Sevgi olmadıkça hizmette bulunmanın bir değeri var mıdır? Yoktur. Hizmet etmek eldedir de sevmek elde değildir.</p>

  <p class="normal">Sevgi biteviye içten hizmet edip durmadır zaten, dünyada sevgiden başka hiçbir hizmet biteviye sürüp gitmez.</p>

  <p class="normal">Sarhoş olmadığın halde kendini sevgi sarhoşu gösterirsen aşk der ki: Ayran içti, ayran; sarhoş değil o.</p>

  <p class="normal">Ne diye özenip gösterişe kapılır da havalarda yukarı, aşağı oynar durur; aşağı olmayan kişi, niceye dek kendini aşağılatır?</p>

  <p class="normal">Balık gibi dünya ağına tutuldu da denizden uzak kaldı; sonra da oltaya tutulmamış sanıyor kendini.</p>

  <h3 class="h2baslik" id="calibre_toc_1116">XXV</h3>

  <p class="normal">Gönlün bende olmadıktan, benimle bulunmadıktan sonra beraber oturmuşuz, bir arada düşüp kalkmışız, faydası yok; benimle oturup kalkıyorsun amma değil mi ki böylesin, hiçbir faydası yok.</p>

  <p class="normal">Ağzın bağlı, ciğerin ateşli olduktan sonra ırmağın içine dalmışsın, suyu görüp bulmuşsun, bir fayda yok sana.</p>

  <p class="normal">Bedende can olmadıkça şeklin, kıyafetin zevki olamaz; ekmek, yemek olmadıktan sonra faydası yok sahanın, sininin.</p>

  <p class="normal">Yeryüzü göğe kadar miskle, amberle dolu olsa koku alamayan kişiye ne faydası var?</p>

  <p class="normal">Ateşten kaçtıkça hamur gibi ekşisin, hamsın; binlerce dost seçsen, binlerce güzel bulsan bir faydası yok.</p>

  <h3 class="h2baslik" id="calibre_toc_1117">XXVI</h3>

  <p class="normal">Ölümünden sonra güzel huyların senin önünden koşar, ay yüzlü kadınlar gibi sıfatlar âleminde salınıp gider.</p>

  <p class="normal">Biri elinden tutar, öbürü hatırını sorar, öteki de sana meze getirir, şekerler sunar.</p>

  <p class="normal">Bedeni boşadın mı karşında Müslüman, inanmış, mutî, tövbekâr hurileri saf saf durur görürsün.</p>

  <p class="normal">* Sayısız huriler, tabutunun önünde yürüyüp gider; sabrın, şiddetle çekip alan meleklerdir, şükrün, neşeli neşeli yürüyüp giden melekler.</p>

  <p class="normal">Mezarda tertemiz huyların eş dost olur sana; oğullar, kızlar gibi sarılırlar sana.</p>

  <p class="normal">İtaatinin, âdetinin arışıyla, argacıyla dokunmuş güzelim elbiseler giyersin; can yaygın şu cihetlerden dışarı yayılır mı yayılır, geniş bir alan olur.</p>

  <p class="normal">Aklını başına al da sus, sus da iyi tohum ekmeye bak; çünkü ebedî cennet doğru işlerden meydana gelmiştir.</p>

  <h3 class="h2baslik" id="calibre_toc_1118">XXVII</h3>

  <p class="normal">A kervanbaşı, develere bak, katar baştan başa sarhoş; bey de sarhoş, hoca da sarhoş, dost da sarhoş, yabancı da sarhoş.</p>

  <p class="normal">A bahçıvan, gök gürültüsü şarkıcı oldu, bulut sâkîliğe girişti; bahçe de sarhoş, ova da sarhoş, gonca da sarhoş, diken de sarhoş.</p>

  <p class="normal">A gökyüzü, niceye bir dönüp duracaksın? Unsurların dönüşünü seyret; su da sarhoş, yel de sarhoş, toprak da sarhoş, ateş de sarhoş.</p>

  <p class="normal">Görünüşteki hal bu işte, içyüzdeki hali hiç sorma; can da sarhoş, akıl da sarhoş, vehim de sarhoş, sırlar da sarhoş.</p>

  <p class="normal">Yürü, zorbalığı bırak, toprak ol da toprağı gör; sınıkları onaran Tanrı lûtfuyla zerre zerre, her zerresi sarhoş.</p>

  <p class="normal">Kışın bağda bahçede sarhoşluk bitir artık dememek için, bir müddet sarhoş bir halde hileci, düzenci gözden gizlenmişti.</p>

  <p class="normal">O ağaçların kökleri gizlice şarap içiyor. Bir iki gün sabret hele de uyansınlar, sarhoş bir halde kalksınlar da seyret.</p>

  <p class="normal">Sana birisi çarparsa, birisiyle tokuşursan sakın sarhoşların gidişinden, yürüyüşünden incinme, böylesine bir sâkî, böylesine bir çalgıcı bulundukça, sarhoş nasıl olur da düzgün yürüyebilir?</p>

  <p class="normal">A sâkî, bir şarap sun, niceye bir bu kavga? Dostlar ikrardan sarhoş, düşmanlar inkârdan sarhoş.</p>

  <p class="normal">Şarabı fazla fazla sun da şu düğüm çözülsün; şarap başa iyiden iyiye tesir etmedikçe, sarhoş sarığını verir mi hiç?</p>

  <p class="normal">Orda sâkînin nekesliği, şarabın bozukluğuyla beraber gider; ikisinin de uygunsuzluğunu görüyorsun, artık sarhoş nasıl doğru düzen gidebilir?</p>

  <p class="normal">Sapsarı yüzleri gör de gül renkli şarap sun; çünkü sarhoşun yüzü, yanağı, şu allıkla kızarmaz.</p>

  <p class="normal">Güzelim bir Tanrı şarabın var, pek çabuk siniyor; sarhoş dilerse o şaraptan bir gecede yüz eşek yükü içer.</p>

  <p class="normal">A Tebrizli Şems, zamanında hiçbir kimse ayık değil; kâfir de harap, mümin de; ham sofu da sarhoş, meyhaneci de.</p>

  <h3 class="h2baslik" id="calibre_toc_1119">XXVIII</h3>

  <p class="normal">Çalgıcı, şu perdeden çal; çünkü sevgilimiz sarhoş bir halde geldi; o tertemiz, o vefalı yaşayış, sarhoş olmuş, çıkageldi.</p>

  <p class="normal">Kahır elbisesini giyinse bile kıvılcım gibi tanırım onu ben; çünkü o, bu şiveyle sarhoş bir halde çok geldi bize.</p>

  <p class="normal">Suyumuzu dökerse, testimizi kırarsa bir söz söyleme kardeş, çünkü şimdi saka sarhoş olmuş, sarhoş bir halde geldi.</p>

  <p class="normal">Sarhoşumu aldatırım da o gülümser, şu bön kişiye bak der, sarhoş olmuş da nerden gelmiş ki?</p>

  <p class="normal">O kişiyi mi aldatmaya kalkışıyorsun ki onun küçücük bir sözüyle ateş kendinden geçer, toprakla yel sarhoş olur gider.</p>

  <p class="normal">Ona dedim ki: Ben ölürsem, sen de mezarımın başına gelirsen o güzel yüzlü, sarhoş bir halde gelmiş diye sıçrar, mezarımdan çıkarım.</p>

  <p class="normal">O dedi ki: Kim inanır bu söze? Tanrı’dan sarhoş olarak gelen kişinin, Tanrı’yla var olanın canı ölür mü hiç?</p>

  <p class="normal">Neliksiz-niteliksiz aşka bak, canı kadeh gibi dolduruyor; sâkînin yüzünü seyret, sevgiliyle buluşmuş da sarhoş olmuş, gelmiş.</p>

  <p class="normal">(s. 192) Herkes dünyada bir dost seçti, bizim sevgilimiz de, bizim dostumuz da aşk; çünkü bu aşk, Elest meclisinden bizsiz-sizsiz, sarhoş bir halde çıkagelmiştir.</p>

  <h3 class="h2baslik" id="calibre_toc_1120">XXIX</h3>

  <p class="normal">Güneş bugün bambaşka bir şekilde doğdu, başka bir çeşit parlıyor; ışıklarında canımız zerreler gibi oynamada.</p>

  <p class="normal">Talih evimizde Müşteri yıldızı, Ay’la Zühre huzurumuzda; böylece o sevgili, çevgene benzeyen saçlarıyla şu meydanın tek beyi olmuş.</p>

  <p class="normal">Her kadehi sundukça al ama diyor, tedbirli ol… Tedbir kimde olur? Akılda, fakat zâti akıl yitmiş gitmiş. <sup class="calibre2"><a href="../Text/divanson_split_635.html#footnote-300-73" id="footnote-300-73-backlink">[73]</a></sup></p>

  <p class="normal">Burası padişah meclisi, padişaha kul olana afiyetler olsun; rahmet sofrasını yaymış, kardeşlere sâkîlik ediyor.</p>

  <p class="normal">A sâkî, sona geldin, yeni baştan işrete başlat, sun şarabı; ayak da nedir, baş da ne? Ayakla baş, bir olmuş gitmiş.</p>

  <h3 class="h2baslik" id="calibre_toc_1121">XXX</h3>

  <p class="normal">Mademki zatına tahammülün yok, gözünü sıfatlara aç, onlara dal; mademki cihetlere sığmayanı görmüyorsun, cihetlerdeki nurunu gör.</p>

  <p class="normal">Şu gök perdenin ardındaki hurileri gör, ışığa mensup olanları seyret; hepsi de Müslüman, inanmış, mutî, suçsuz.</p>

  <p class="normal">* Her biri nazlı, oynak; her biri âşıkın gönlünü alır; her biri Taraz mumu, her biri kurtuluş sabahı.</p>

  <p class="normal">Her biri dudağını yummuş, ağzını kapamış, fakat anlatışta bir kılı kırka yarar; her biri şekerler almada, her biri şekerkamışı madeni.</p>

  <p class="normal">Eski canı ver gitsin de yeni, yepyeni bir can almaya bak; yokluk-yoksulluk âleminde salınadur da onlardan zekât al.</p>

  <p class="normal">Can sütünü bu Meryemlerden em, çünkü sen de Meryem’den doğan ikinci bir çocuksun; Meryemlerden süt em de İsa gibi oğullardan, kızlardan vazgeç.</p>

  <p class="normal">A her günü bayram, her gecesi kadir, berat olan, geceyi, gündüzü iki Mecnun gibi zincirlere bağlamışsın, çekip duruyorsun.</p>

  <p class="normal">Şah yüz gösterince atla fil yoldaş oldu, akıl yoksulluğa düştü, mat oldu gitti, cansa, savul a savul deyip duruyor,</p>

  <p class="normal">* Âşıkları, kargaşalık zamanında şaşkın, şişe gibi kırılıverir sanma; onların dayanışına karşı Cudi Dağı bile âciz kalır.</p>

  <p class="normal">Bütün sanatların, her türlü işin gücün aslı, temeli aşktır; fakat gönül tereliğini görmeyen tutar da saçma sapan sözlere düşer.</p>

  <p class="normal">Ben sustum, çünkü kendimden daha güzel söyleyen birini gördüm; onun huzurunda öleyim ben, a gerçekler, öldürün beni diyorum.</p>

  <p class="normal">* Tebrizli Şems, şeker gibi ağzını açtı mı çürümüş, un ufak olmuş kemikler bile oynamaya koyulur.</p>

  <p class="normal">Yürü, sus, bundan böyle az söyle de adamakıllı işe giriş; niceye bir fâilâtün fâilâtün fâilât deyip duracaksın?</p>

  <h3 class="h2baslik" id="calibre_toc_1122">XXXI</h3>

  <p class="normal">Aşk, üstünlükte, bilgide, defterde, kâğıtlarda değildir; halk dedikoduya düşmüştür ya, o yol da âşıkların yolu değildir.</p>

  <p class="normal">Aşkın dalı, bil ki ezel âlemindedir, kökü ebed âleminde; bu ağaç, ne Arş’a dayanır, ne yeryüzüne, ne de gövdesi vardır bu ağacın.</p>

  <p class="normal">Aklı işten attık, hevesi de bir iyice dövdük; çünkü bu ululuk, şu akla, şu huylara lâyık değildir.</p>

  <p class="normal">Hani bir özleyiş var ya sende, bil ki özleyişin kendinedir; sen sevgili oldun mu artık özleyiş kalmaz.</p>

  <p class="normal">Deniz adamı, daima korkuyla ümit tahtasının üstündedir; fakat tahta da, adam da yok oldu mu dalıp gitmeden başka bir şey kalmaz.</p>

  <p class="normal">Ey Tebrizli Şems, deniz de sensin, inci de sen; çünkü varlığın baştan başa, tek yaratıcının sırrından başka bir şey değil.</p>

  <h3 class="h2baslik" id="calibre_toc_1123">XXXII</h3>

  <p class="normal">Bir kaynak isterim ki herkesin canına can katsın; bir sevgili isterim ki ondan ölü bile rahata, huzura kavuşsun.</p>

  <p class="normal">Öylesine uçsuz bucaksız bir denize kulum ki uçsuzluktan bucaksızlıktan da üstündür o; taşa da, inciye de, her ikisine de lûtfu, ihsanlarda bulunmadadır.</p>

  <p class="normal">Bahçenin de onun güzelliğinden payı, nasibi var, tavusun da; pek bezenmiş, kuşanmış değildir amma kuzguna bile lûtfu, ihsanı ulaşır.</p>

  <p class="normal">Şekil noksanlaşırsa mâna azalmaz ki; âşık, çamurlara bulanmıştır amma gene de zevk içindedir.</p>

  <p class="normal">Canı seyret de gör, bedende, pislik, bulaşıklık yurdundadır amma pislikten, bulaşıklıktan haberi bile yoktur.</p>

  <p class="normal">Ey Tebrizli Şems, devlet, ikbal evine ayağını basman, o evin döşemesine bir aydınlık, bir parlaklıktır, damına da bir süstür, bir yaldızdır.</p>

  <h3 class="h2baslik" id="calibre_toc_1124">XXXIII</h3>

  <p class="normal">İş erleri, bir araya toplanın, uyku vakti değil; uyuyan er, vallahi sohbet arkadaşlarından olamaz.</p>

  <p class="normal">Dolap gibi döne döne yaşlar döküp ağlamayan, sarhoşların yüzlerini göremez, bostanın yolunu kaybeder gider.</p>

  <p class="normal">A şu balçık dünyada gönlünün isteğini arayan, o ırmağın yanına koşuyorsun amma su yok o arkta.</p>

  <p class="normal">Ey Ay, gönül göğüne doğ da geceyi gündüze çevir; çevir de gece yolcusu, bu gece ay ışığı yok demesin.</p>

  <p class="normal">Gönlüm aşkıyla cıva gibi titremiyorsa, sevgilinin yerinden yurdundan da habersiz kalsın, madeninden de.</p>

  <h3 class="h2baslik" id="calibre_toc_1125">XXXIV</h3>

  <p class="normal">* Bak da seyret, bütün iyi kişiler “Rabları suvarır onları” şarabıyla sarhoş; zevâli olmayan güzellikten yedi de sarhoş, beş de, dört de.</p>

  <p class="normal">Şu kıyamete bak, gayb âleminden belirdi, ortaya çıktı; sınıkları onaran Tanrı’nın şarabıyla küp de, testi de, havuz da, Kevser de sarhoş.</p>

  <p class="normal">* Beden, yere vurmuş gölgeye benziyor, âşıkların tertemiz canları, kıyılarından ırmaklar akan cennetlerde sarhoş.</p>

  <p class="normal">Tanrı güzelliğinin görünüşü çoğaldıkça iki âlem de zerre zerre, Mûsa gibi sarhoş olmada.</p>

  <p class="normal">Sarhoşların dileklerinden, kesin olarak beni göremezsin cevabından, Ahmed-i Muhtâr’ın her kılı, şefaat için sarhoş mu sarhoş.</p>

  <p class="normal">O baştır âdeta, bizse sarık gibi sarılmışız ona, fakat o şaraptan baş da sarhoş, sarık da.</p>

  <p class="normal">A Mısır Yusuf’u, başını eğ de Mısır’a bak; şehir kargaşalık içinde, çarşı pazar, hepsi sarhoş.</p>

  <p class="normal">Kardeş, söylersem şu şaşılacak şeyden sen de şaşırır kalırsın; Arş da sarhoş bu işten, Kürsî de, gökler de.</p>

  <p class="normal">Tebrizli Şems, gönlüme doğdu da bir meclistir kurdu orda; aşk şarabıyla şu kapı da sarhoş, bu duvar da.</p>

  <h3 class="h2baslik" id="calibre_toc_1126">XXXV</h3>

  <p class="normal">Can kutluluğunu, kutlu canı da görmediyse artık bu gül bahçesinde sevinilecek, neşelenecek ne var ki? Zaten o sevgilinin lûtfu olmadıkça yaşayışın aslı, temeli neye yarar?</p>

  <p class="normal">Ezel meyhanesi, yüzünün ışığıyla dolmadıysa can yurdundaki binlerce ibadet yeri ne diye yıkılıp yok olmuştur?</p>

  <p class="normal">Canımız, aşkıyla bir yerde bitip gelişmediyse neden devletli can onun aşkıyla ikiz?</p>

  <p class="normal">O yüzün lûtuf ışıkları, güzelik ihsanında bulunmadıysa âşıklar sarayının dîvânındaki şu sitem, şu zulüm de ne?</p>

  <p class="normal">Suda, toprakta, şu balçıktan yaratılmış dünyada oturanlar, aşkımızı biliyorlarsa gönül kubbesine vuran bu gürültü, bu feryat da nedir?</p>

  <p class="normal">Ateş yüzlü biri, canı gizlice ateşlemiyorsa neden âşıkların başları ateşle, yelle dolu?</p>

  <p class="normal">Canlar, mekânsızlık âleminde ateş rengine boyanmamışlarsa doğum gecesi gibi şu yüz binlerce meşale de ne?</p>

  <p class="normal">Ona feda olmada canın bir kusuru yoksa peşin olarak verilen ilk söz ne, sonra da vaadde bulunma, kavilleşip zaman kesme ne?</p>

  <p class="normal">Tebrizli Şemseddin, canların padişahı değilse ne diye yüz binlerce kutlu can, her an onun emrine uymada, buyruğuna baş kesmede?</p>

  <h3 class="h2baslik" id="calibre_toc_1127">XXXVI</h3>

  <p class="normal">Hemencecik boynunu eğdin, hani kebabın, nerde şarabın? A güneşi tutulmuş kişi, ne de karanlık yüzlüsün sen.</p>

  <p class="normal">Hatırlıyor musun; sarhoşluk yüzünden akılla kavgaya girişmiş, savaşa kalkışmıştın; onun anahtarını kırarsan kim kapını açar senin?</p>

  <p class="normal">Tatlı bir dertle kaynamıyorsun; hasılı sirke satmadasın; abıhayatın yolunu kesmişsin; yüzünün suyu gitmiş vesselâm.</p>

  <p class="normal">Yüceldikçe yücelmiştin, üstünlük satmada, deliller göstermedeydin; işte şimdicek aşkın mehenk taşı geldi çattı; hani sorun, nerde cevabın?</p>

  <p class="normal">Tacirlerin en büyüğüydün, kendini Karun gösteriyordun; bu bir rüyaydı gördün, geçti gitti; çünkü başındaki uyku dağılıverdi.</p>

  <p class="normal">Çok büyük lâflar ettin amma sonucu ayranın içine düştün; senin sâf şarabın ayran, elindeki ayranı içedur.</p>

  <p class="normal">Bu sözlerin anlamını bilirsin amma gene de gizle; gizle de gönül levhindeki sözler, yazıya düşmesin.</p>

  <h3 class="h2baslik" id="calibre_toc_1128">XXXVII</h3>

  <p class="normal">A dilber, işrete koyulma çağı gelip çatmadı mı artık? A şeker madeni, şekerler saçma zamanı gelmedi mi ki?</p>

  <p class="normal">Sen abıhayata benziyorsun, biz de yerin altındaki tohuma benziyoruz; artık lûtfunla bize karışma, bizimle karılma zamanı geldi.</p>

  <p class="normal">Tohum gibi çürüsem de sonucu yücelir, bir fidan kesilirim; çünkü bütün şeyleri bir şeye katsan elbette bir şey meydana gelir.</p>

  <p class="normal">Bundan sonra a Tanrı kılıcı, elimde keskin ol; çünkü senin lûtfunla ateşten de daha keskin, daha sert olma çağı.</p>

  <p class="normal">Canı huzuruna çektim, başka bir şey var mı, nerde dedi; hiçbir şeyim yok da can da bu yokluk-yoksulluk yüzünden bu hale geldi dedim.</p>

  <p class="normal">(s. 193) Can gözünün uykusu, baş gözünü de uykuya daldırdı; hasılı Tebrizli Şems, perde oldu Tebrizli Şems’e.</p>

  <h3 class="h2baslik" id="calibre_toc_1129">XXXVIII</h3>

  <p class="normal">Doğ ey Ay, doğ âlemimize, sen olmadıkça gökyüzünde bir tek yıldız bile yok; hayalin ayağını vurarak, oynayıp gülerek gelmedikçe derdimize çare bulunmaz bizim.</p>

  <p class="normal">Hayalin dağa vursa kaynaklar akıtır; bizim şu gönlümüz, tutalım ki bir dağdır ancak, bir kayadır ancak.</p>

  <p class="normal">Senin lûtfundan ayrı kalmayan, senin ihsanına uğrayan bir taştan ateş fışkırdı, öbür taştan su aktı, öteki taş da lâ’l kesildi.</p>

  <p class="normal">Nice defalar güzelim, senin lûtfunu sınadım ben, ölüyü dirilttin sen, hem bir kere değil, birçok kereler.</p>

  <p class="normal">Rahmet bulutu, her seher çağı yağmur yağdırmıyorsa, bu gene sendendir, senin işindir gene; sana karşı şu ağlayan gönlüm, beşikteki bir çocuktan başka bir şey değildir.</p>

  <p class="normal">Şu gönlüm, gamdan, elemden Tur Dağı gibi yüz parça oldu; fakat o parçalardan bir tanesi bile elimde değil.</p>

  <p class="normal">Mûsa’nın reddedilmez bir delil olan demir âsasını bir kıvılcım sıçrasın, bir yıldız çaksın diye taşa dönmüş gönlüme vurdu, çünkü buluttan bir tek şimşek bile çakmıyor.</p>

  <h3 class="h2baslik" id="calibre_toc_1130">XXXIX</h3>

  <p class="normal">Sevgilimizin kapısında korkakların işi gücü yok; ordakilerin hepsi de padişah; kullara yer yok orda.</p>

  <p class="normal">Bahtım, talihim var, kutlu kişiyim ben diye övünüp nazlanıyorsan bil ki bu baht, bu talih, bu kutluluk, bizim devletimize, bizim ikbalimize karşı bir ayıptır, bir ârdır ancak.</p>

  <p class="normal">Yokluğunla-yoksulluğunla övünüyorsan yamalı hırkayı al da var yürü; çünkü padişahımızın katında o giyim kuşam, o şatafat ancak zünnârdır.</p>

  <p class="normal">Tanrı nuru olduysan doğudan ta batıya dek gidedur; çünkü bu çeşit oldukça o ışıklardan da pervamız yok bizim.</p>

  <p class="normal">Tanrı sırrını bildiysen o yana eş dost ol; çünkü bizim şu sırlarımız, o sırların huyunda husunda değil.</p>

  <p class="normal">Bizim yolumuzda gerçek ol, şu hileyi, düzeni bir yana bırak; çünkü meydanımız hilekârın, düzenbazın at oynatacağı meydan değildir.</p>

  <p class="normal">Sınırımızı ölçüp biçmek için kendine bir pergel koşan da iş yok; a kardeş, sınırımız pergelle ölçülecek sınır değil ki.</p>

  <p class="normal">Aşk sûfîlerinin bir başka tekkesi var; bizim canımıza aş kâsesi, vakıf geliri yok orda.</p>

  <p class="normal">Cehennemin ta dibinde oturdum, tacı tahtı bıraktım ben; çünkü bizim ne cennete iştahımız var, ne iyi kişileri özlüyoruz.</p>

  <h3 class="h2baslik" id="calibre_toc_1131">— D —<br class="chapter"/>
  XL</h3>

  <p class="normal">İşte buracıkta o altın yumurta yumurtlayan kuşlar; işte buracıkta her seher çağı, başı dik, huysuz felek tayına eyer vuranlar.</p>

  <p class="normal">At sürdüler mi yedinci kat gök meydan olur onlara; yattılar mı Güneş’le Ay’ı yastık edinir onlar.</p>

  <p class="normal">Öylesine balıklar onlar ki her birinin canında bir Yunus var; öylesine gül fidanları ki gökyüzünü bezerler, güzelleştirirler, feleği güzel töreli bir hale sokarlar.</p>

  <p class="normal">Kıyamet gününde cehennemi sömürüp içerler, cenneti dileyene bağışlarlar; buyruk sahibidir onlar, fakat ne dua bilirler, ne ilenme.</p>

  <p class="normal">Letafetle dağları havada oynatırlar; tatlılıkla denizleri şeker gibi tatlılaştırırlar.</p>

  <p class="normal">Bedenleri can haline getirirler, canları ölümsüz bir hale döndürürler; taşları lâ’l madeni yaparlar, küfürleri iman.</p>

  <p class="normal">Herkesten daha fazla meydandadır onlar, herkesten daha fazla gizli; apaçık görmek istersen gözünün önüne dikiliverirler.</p>

  <p class="normal">Apaçık görmek istiyorsan ayaklarının bastığı toprağı sürme gibi çek gözüne; çünkü onlar, anadan doğma körü bile yol, iz görür bir hale getirirler.</p>

  <p class="normal">Hor, hakir bile olsan arayıp dilemede diken gibi sert ol, keskin ol da senin bütün dikenlerini gül haline, nesrin haline soksunlar.</p>

  <p class="normal">Söylemeye gücüm kudretim yetseydi söylenecek neler söylerdim; neler söylerdim de gökteki canlarla melekler bile beğenirlerdi.</p>

  <h3 class="h2baslik" id="calibre_toc_1132">XLI</h3>

  <p class="normal">Gönlün ta içinde parıl parıl parlayan bir sevgiyi kim görmüştür? Halbuki şu belirişten, şu görünüşten önce onunla bizim aramızda binlerce ova vardı, binlerce yazı.</p>

  <p class="normal">* Ölüleri, çürümüş, un ufak olmuş kemikleri dirilten geldi; a ölüler, kalkın da kıyamet günün seyredin.</p>

  <p class="normal">Şikâyetleri ne de güzel dinledi de derdimize derman oldu; çok ağladınız, gülün artık, perde ardından çıktınız, uykudan uyandınız.</p>

  <p class="normal">* Yüce defterler, yüce yazıcılardan uçtu, geldi; gafletten uyanın da çalışıp çabalamak için dağılın.</p>

  <p class="normal">* Tartılarımızı haber vermek için terazilerimiz geldi; Rabbimiz, hallerimizi düzene koy, a cömert Tanrı, affınla cömertlik et.<sup class="calibre2"><a href="../Text/divanson_split_636.html#footnote-300-74" id="footnote-300-74-backlink">[74]</a></sup></p>

  <p class="normal">Padişahım, Farsça söyleyelim: Gönülden haberin var senin; Ay’ın parıl parıl parlasın dursun, devletin ebedî olsun.</p>

  <p class="normal">Dünyadan bıkmış, usanmış kişi, seni görür de güzelleşmez, gençleşmezse arı duru suyu bulansın, ateşi kül haline gelsin.</p>

  <p class="normal">Uyuyan kişi, senin sabahını görür de yatağından sıçrayıp kalkmazsa bahtının gözü kıyamete dek uyusun kalsın.</p>

  <h3 class="h2baslik" id="calibre_toc_1133">XLII</h3>

  <p class="normal">Dünyada daha bağ, şarap, üzüm yokken, canımız zevâlsiz bir şarapla, Tanrı şarabıyla sarhoştu.</p>

  <p class="normal">Şu kaç-tut yokken, Mansûr o gizli sözü, o nükteyi söylememişken, biz dünya Bağdat’ında, ben Tanrı’yım deyip duruyorduk.</p>

  <p class="normal">Şu Nefs-i Küll, daha balçık âlemde mimarlığa başlamamışken, gerçekler meyhanesinde işretimiz tamdı, düzülüp koşulmuştu, mamûr bir hale gelmişti.</p>

  <p class="normal">Canımız, bir dünyaydı sanki, can kadehi güneş kesilmişti; o dünya, can şarabıyla boğazına dek ışıklara boğulmuştu.</p>

  <p class="normal">A sâkî, şu balçık âleminde ululananları sarhoş et gitsin de nasıl bir devletten ayrıldığımızı, nasıl bir bahttan uzak kaldığımızı anlasınlar.</p>

  <p class="normal">Gizlenmiş, örtünmüş ne varsa hepsini ortaya dökmek için can yolundan çıkagelen sâkîye canlar feda olsun.</p>

  <p class="normal">Biz, o sâkînin karşısında ağızlarımızı açmış, bekliyoruz; sunduğu şaraplar sersemlik vermez başa, balarısı yapmadı onun balını.</p>

  <p class="normal">Sevgili, ya ağzımızı tut bizim, yahut da bil ki yedinci kat yerin altında gizlenen define meydana ha çıktı, ha çıkacak.</p>

  <p class="normal">A Tebriz şehri, hani Şemseddin yokken şöhret bulmuştu, her yana yayılmıştı adı sanı, o zamandan haberin varsa o zamandan bahset, onu söyle.</p>

  <h3 class="h2baslik" id="calibre_toc_1134">XLIII</h3>

  <p class="normal">Kendimizin düşmanıyız da bizi öldürenin dostuyuz; denize gark olmuşuz, denizin dalgası öldürüyor bizi.</p>

  <p class="normal">Bu çeşit gülerek, seve seve tatlı canımızı veriyoruz, çünkü o ecel, bizi ballar, şekerler gibi tatlı tatlı öldürüyor.</p>

  <p class="normal">Kurban bayramında kendimi besili gösteriyorum. Çünkü o âşıklar kasabı iyi ve güzel olanı kesmek istiyor.<sup class="calibre2"><a href="../Text/divanson_split_637.html#footnote-300-75" id="footnote-300-75-backlink">[75]</a></sup></p>

  <p class="normal">O nursuz, pîrsiz şeytan, ondan mühlet isteyip duruyor; yarın değil, öbürsü gün öldürürüm diye o da mühlet veriyor ona.</p>

  <p class="normal">İsmail gibi bir güzelce boyun ver hançerine, boğazını çekme sakın; çekip bağrına bassa da o basıyor, öldürse de o öldürüyor.</p>

  <p class="normal">Azrail’in haddi değildir âşıklara el uzatmak; aşka düşmüş âşıkları gene aşk öldürür, gene sevda öldürür.</p>

  <p class="normal">* Öldürülenler, keşke kavmim bilseydi diye naralar atmada; sevgili görünüşte öldürüyor amma gizlice yüzlerce can vermede.</p>

  <p class="normal">Yeryüzüne benzeyen bedeninden bir baş çıkar da bak; seni göğe mi çekiyor, yoksa öldürüyor mu?</p>

  <p class="normal">Can bir yeldir alıyor, şarap bir candır veriyor; can doğanını kurtarıyor, salıyor, gam kuzgununu öldürüyor.</p>

  <p class="normal">Kendi Mesîh’ini darağacında öldürse bile, öldürdü diye şüphelenen Hıristiyan’dır ancak, inanan bu şüpheye düşmez.</p>

  <p class="normal">Âşıkların her biri bir Mansûr’dur, kendini öldürtür; âşık olmayansa kendini bile bile öldürür gider.</p>

  <p class="normal">Ecel, insanlara her gün yüzlerce defa çatar; Tanrı âşıkıysa ecel çatmadan, sebepsiz olarak kendini ölüme teslim eder.</p>

  <p class="normal">İnkâr eden kendini öldürür amma ben susayım mı, yoksa âşıkların ölümlerindeki sırrı söyleyeyim mi?</p>

  <p class="normal">Tebrizli Şems, tanyerinden güneş gibi doğdu, pervasızca yıldız mumlarını söndürüyor.</p>

  <h3 class="h2baslik" id="calibre_toc_1135">XLIV</h3>

  <p class="normal">İşte buracıkta gökyüzünü döndüren o ırmak; işte buracıkta Ay’ın, Zühre’nin hayran olduğu o yüz.</p>

  <p class="normal">İşte buracıkta her topu birliğe çelip meydana sokan o padişah çevgeni.</p>

  <p class="normal">İşte buracıkta o bilgi tahtasını gemi edinen, gemisine binmeyeni tufanlara boğan Nuh.</p>

  <p class="normal">Kim ondan hırka giyerse feleğin hırkasını çeker, alır; kim ondan bir lokma yerse o lokmadaki hikmet, onu Lokman haline getirir.</p>

  <p class="normal">Yazı, kışı, sırayla değildir o padişahın; şu ânı bana kış yapar, sana yaz.</p>

  <p class="normal">Tapısında dikenle gül birdir; dikenin ucuyla birini yaralar, öbürüne dikeni güllük gülistanlık eder.</p>

  <p class="normal">Kim suya kaçar, sığınırsa, su emriyle ateş kesilir; fakat onun sevgisiyle ateşe atılana ateşi reyhan haline getirir.</p>

  <p class="normal">Ben şu kuvvetli delile dayanıp söylüyorum; delilim baştan başa şüpheden ibaret bile olsa o, o şüpheyi delil yapar.</p>

  <p class="normal">(s. 194) A adam, ne diye şeytana bakıp kalırsın? Sen şuna bak, şuna dikkat et: O, andan âna insanı şeytan haline sokar, şeytanı da insan haline.</p>

  <p class="normal">İşte buracıkta abıhayata sahip olan o Hızır; diriye ölümsüzlük bağışlamada, ölüyü hayvan yapıp gitmede.</p>

  <p class="normal">Filozof, buna “illet-i ûlâ – ilk sebep” adını takar amma o, kerem eder de filozofun illetine de bir derman verir.</p>

  <p class="normal">Tüm varlık aynasının özüdür o, soluk verme o aynaya; çünkü soluk verirsem buğulanır, suçlu sayar beni.</p>

  <p class="normal">Soluk verme aynaya da seninle solukdaş olsun ayna; sen ona soluk verdin mi senden yüzünü gizler o.</p>

  <p class="normal">Senin de küfrün, imanın onun buyruğuyladır, senden başkalarının küfrü, imanı da; ondan baş çekme; onun gözleri imanı yağmalar gider.</p>

  <p class="normal">Tanrı tapısında kendisini hiçbir şey bilmez sayan her şeyi bilir, anlar; fakat ona karşı bilgi satmaya kalkışanı, gayreti, hiçbir şey bilmez bir hale kor.</p>

  <p class="normal">* Bu bilgi, bu taklit, bu sanı, senin için bir ekmek tuzağıdır; iyiden iyiye, görgü halindeki bilgiyi ancak Kur’an’ı belleten verir; kim verdiyse bu bilgiyi o bilir.</p>

  <p class="normal">O körün kapı kapı dolaşıp durması, ümitsizliktendir; gözüne ilaç aramaz da boyuna ekmeği anar durur.</p>

  <p class="normal">Bu söz, dünyaya sular bağışlamak, bedenleri can haline getirmek için uçsuz, buçaksız aşk denizinden akıp gelen bir sudur.</p>

  <p class="normal">Balık olmayan, suyun sonunu arar; fakat balık kesilen, hiç suyun sonunu düşünür mü?</p>

  <p class="normal">Âşıkların yoluna yoklukla, gerçeklikle gelirsen Tebrizli Şems seni erlerin sohbetine alır, er eder.</p>

  <h3 class="h2baslik" id="calibre_toc_1136">XLV</h3>

  <p class="normal">Ayrılığı altı yandan da saldı mı hiçbir şeyin faydası yoktur artık; gönlü dileyen, gönlün kanını koklar, o kokudan hoşlanır da bu yüzden gönül kan kesilmiştir.</p>

  <p class="normal">* Kimse benim halimi anlamasın, benim için o feryat etsin, feryadım ondan duyulsun diye aşkıyla çeng çalmasını öğrendim.</p>

  <p class="normal">A her yana koşup duran, bir türlü işin bir araya gelmedi gitti; senin işini bir araya getirecek, bir düzene sokacak olan, ancak altı yana sığmayandır.</p>

  <p class="normal">Arslan ceylanı paralar; bizim arslanımızsa görülmemiş bir arslandır, ceylan resmine üfürür, can verir, ceylan yapar onu.</p>

  <p class="normal">İçini lâleye döndürür, dışını safrana; bir an olur seni kızılbey yapar, bir an gelir sarı yapar, soldurur, sarartır.<sup class="calibre2"><a href="../Text/divanson_split_638.html#footnote-300-76" id="footnote-300-76-backlink">[76]</a></sup></p>

  <p class="normal">O denizin dalgasını arama, o denize ırmaktır yardım eden; sen, iki yağ parçası olan gözlerini ışık ırmağı haline getireni ara.</p>

  <p class="normal">Yeniay gibi şu gamla eriyip inceleyen ay yüzlüye ne mutlu; ne güzel kişidir, ne şeker huyludur o kişi ki o şekerkamışlığının huyuyla huylanmıştır.</p>

  <p class="normal">Aşk mührünü kabullenmek için mum gibi yumuşayan demir, taşı inci haline getirir, toprağa amber kokusu verir.</p>

  <p class="normal">Şarap, yahni, kebap isterse yanıp kavrulmuş gönlümü kebap, kanlı gözyaşlarımı şarap olarak huzuruna götürürüm, ona sunarım.</p>

  <p class="normal">Leylek gerçeği bilir, mülk sahibini tanır da “lek, lek – senin, senin” der; üveyik kuşuysa perde ardındadır da o yüzden kû, kû – nerde, nerde diye öter durur.</p>

  <p class="normal">Suyu, yağı azalt da sus, yağ gibi eriyedur; ne mutlu o yüzün derdiyle kendini eritip kıl gibi inceltene.</p>

  <h3 class="h2baslik" id="calibre_toc_1137">XLVI</h3>

  <p class="normal">Aşk, âşıkı halka adamakıllı düşman eder; âşık tamamıyla halkı bir yana bıraktı mı da aşk yüzünü ona döndürür.</p>

  <p class="normal">Halka yarayan kişi, aşka yaramaz; çünkü kahpe canın yüz tane kocası olabilir.</p>

  <p class="normal">Başkalarına yaramayan, herkes tarafından atılan, bir yana bırakılan âşıkı aşk padişahı yanına alır, diz dize onunla oturur.</p>

  <p class="normal">Halk onu sürdü, kovdu mu halktan kesilir, halkın huyunu bırakır; içten de, dıştan da aşkın huyuyla huylanır gider.</p>

  <p class="normal">Can, halk tarafından kabullenirse hatırı ona gider; herkese gönül verir, her yana hırsızlamaca bakınır durur.</p>

  <p class="normal">Aşk onu gördü mü der ki: Saçlarım gölgelendirir seni; âşık o saçların gölgesine daldı mı artık miskler, amberler koklamaya başlar.</p>

  <p class="normal">Fakat ben miski, amberi de o koku alma duygusuna düşman edeyim de aşk her ikisinden de zorla vazgeçsin.</p>

  <p class="normal">Âşık bizi anarak misk koklar amma isteğe yeni atılmıştır, küçücük çocuklar gibi nerde, nerde deyip durmadadır.</p>

  <p class="normal">Çocukluktan çıktı da bilgi gözünü açtı mı ırmak kenarında koşar mı hiç? Atılır ırmağın içine.</p>

  <p class="normal">Yeni işe koyulmuş âşıksan acıya alış, acılar ye, acılar iç de Şirin, Husrev’in balından ilaç versin sana.</p>

  <p class="normal">Belki böylece Tebrizli Şems’ten bir sarhoşluk elde edersin de iki âlemin de ötesinden seni senden alıverir, sensiz bırakır seni.</p>

  <h3 class="h2baslik" id="calibre_toc_1138">XLVII</h3>

  <p class="normal">Şekerkamışı dengini aç ey güzel, aç da yaşayışımız tatlılaşsın; kendine gel, bak, şimdicek halkı gamlara daldırmak için gam dumanı geldi, her yanı sardı.</p>

  <p class="normal">A renksizlik rengi, Ay gibi ne işlerin var senin; hani Ay da ışığıyla taşları lâ’l haline getirir, meyvelere renk verir, tat verir ya.</p>

  <p class="normal">A Ay, perdeyi kaldır, şeker yükünü gizleme de senin o gümüş kucağında ahvalimiz altına dönsün.</p>

  <p class="normal">Aşkın kendinden geçirir, şaşırtır adamı; yüzün neşe verir, güldürür insanı; çünkü deniz o işi eder, çünkü inci bu işi.</p>

  <p class="normal">Bir seher çağı, güneşin gönül yurdunda doğdu, kılıç vurdu; gökyüzü dayanıyorsa vur kılıcı canın boynuna.</p>

  <p class="normal">Gözün gözlere öylesine bir şarap sunar ki gözler yetmiş perdeyi de aşar da yolu, izi görür.</p>

  <p class="normal">Bir gece yalnız kalırsak padişah Salâhaddin’in bize gösterdiği lûtufları, ettiği ihsanları kulağına söylerim senin.</p>

  <h3 class="h2baslik" id="calibre_toc_1139">XLVIII</h3>

  <p class="normal">Hem şarap satan dudakların şarabı ucuzlattı, hem şuh, sarhoş gözlerin koca sağrağı döndürdü.</p>

  <p class="normal">Hem de güneş yüzün, dünyaya ışıklar bağışlamada; zehri panzehir yapmada, küfrü iman.</p>

  <p class="normal">Kimi gözüne alırsa gözünü aydınlatır onun; kimi candan ederse sevgiliye gark eder onu.</p>

  <p class="normal">Onun can padişahı geçip kürsüye kuruldu mu gökyüzünü birbirine katar, Arş’ı tir tir titretir.</p>

  <p class="normal">İhtiyacından herkesin kâsesine göz diken kişiyi lûtfu kucakladı mı padişahla aynı kâseden yemek yiyen ulu bir kişi eder.</p>

  <h3 class="h2baslik" id="calibre_toc_1140">XLIX</h3>

  <p class="normal">O kişinin adını an ki ölü onun güzelliğinden dirilir; bütün dünyanın ağlayışları, onunla buluşunca gülüş kesilir.</p>

  <p class="normal">O kişiyi an ki güzelliği yüz gösterdi mi bütün dünyanın güzellikleri ona kul köle kesilir.</p>

  <p class="normal">Abıhayat tamamıyla tahtının altından akar; ırmağının suyunu içen ölümsüzlüğe kavuşur.</p>

  <p class="normal">Bir gececik güneş, tahtının basamağını öpmüştür de o yüzden şu dönüp duran gökyüzünden dünyaya ışıklar saçar.</p>

  <p class="normal">Âşıkların yaşayışı düşkünlüktedir; onun için de onu umanın toprağı ayaklar altına döşenmiştir.</p>

  <p class="normal">Ceylanların göbeklerindeki misk, miskin o güzelim kokusu, onun alnına dökülen saçlarından saçıldı da arslanın burnu bu kokuyu aldı, meşeliklerde avlanmak için coştu, kükredi.</p>

  <p class="normal">Âşıkın kanatları gönül ateşinden yandı da âşık, Güneş gibi, Ay gibi kolsuz, kanatsız uçmaya koyuldu.</p>

  <p class="normal">Ne mutludur Tebrizli Şems’in lûtfunu bulan can; dokuz kat göğü de geçti de mekânsızlık âlemine ayak bastı.</p>

  <h3 class="h2baslik" id="calibre_toc_1141">L</h3>

  <p class="normal">Bütün sâkîlerin övündüğü sâkîsin sen, gece gündüz işte güçte ol; gözün daima mahmur olsun, canımız da boyuna içsin dursun.</p>

  <p class="normal">A güzel, içildikçe içilen meclisinde akılların akılları başlarından gitsin; a dilber, coştukça coşan aşkınla ne baş kalsın, ne sarık.</p>

  <p class="normal">Mısır’daki kadınlar gibi canın gönlü de doğransın, elleri de; Mısır Yusuf’u da boyuna çarşının pazarın birbirine girmesine sebep olsun.</p>

  <p class="normal">A sâkî, senin elinden ne eller elden çıktı; sarhoşun, senin elinle boyuna muradına ersin.</p>

  <p class="normal">Kafamız yellerle, kırbamız sularla dolsun; yelimizi de aşk kabullensin, suyumuzu da aşk.</p>

  <p class="normal">Güzeller padişahı beyimiz, efendimiz olsun, aşk tutsun, kapsın, kucaklasın bizi, devletin, ikbalin canı dostumuz olsun, talihle baht eşimiz.</p>

  <p class="normal">Baş çekmedeyiz, başımız hoş, birbirimizi çekip kucaklıyoruz; şu varlığımız, daima sırları kendisine çeksin dursun.</p>

  <h3 class="h2baslik" id="calibre_toc_1142">LI</h3>

  <p class="normal">Dün gece gene filimizin hatırına Hindistan gelmişti; deliliğinden ta sabaha dek gecenin perdesini yırtıp duruyordu.</p>

  <p class="normal">Dün gece sâkînin kadehleri tamamıyla dopdoluydu; hey gidi hey; dilerim, kıyamete dek ömrümüz hep dün geceki gibi geçsin.</p>

  <p class="normal">Şaraplar coşmuştu ondan, akıllar başta değildi onun yüzünden; güzel yüzünden parça buçuk da neşeli olsun, tüm de; gül de sevinsin, diken de.</p>

  <p class="normal">Sarhoşların, afiyetler olsun sesleri ta göğe yükseliyordu; elimizde şarap kadehi vardı, başımızda yeller esiyordu.</p>

  <p class="normal">Onların yüz binlerce gürültüsü göğe ağmadaydı; orda binlerce Keykubad secdeye kapanmıştı.</p>

  <p class="normal">(s. 195) Kutluluk günü, devlet günü, başımıza gelmiş, konmuştu; arı duru, tertemiz kardeşlerden böylesine bir gün doğuvermişti ansızın.</p>

  <p class="normal">Denize benzer bir şeydir dalgalanmıştı, gökyüzü bu gece ondan bir eser bulmuştu da başına koymaya, yüzüne sürmeye koyulmuştu.</p>

  <p class="normal">Maddeye ait her şey, karanlıklarla yolları bağlıyor, kesiyordu; derken Tanrılık ışığı o kapalı, o bağlı yolları açmaya başlamıştı.</p>

  <p class="normal">O hava esince duygu düğümleri öylece nasıl kalır; bu murada erişen kişi nasıl olur da olduğu gibi kalakalır?</p>

  <p class="normal">Müslümanlar, yeni baştan ömür sürmeye başlayın; çünkü sevgili, yokluk yurdunu varlık âlemi haline getiriyor, âşıkların dileğini vermede, onlara insaf etmede.</p>

  <p class="normal">Sevgilimiz bundan böyle düşkünlerin özrünü kabul etti demektir; çünkü o nerde sâkî olursa, orda hiç kimsecikler doğru yolda kalamaz, hiç kimseciğin aklı başında olamaz.</p>

  <p class="normal">* Müslümanlar, yardım, lûtuf denizinin coşup dalgalanması, içtihat şatafatını da kırdı geçirdi, inanç fermanını da yırttı gitti.</p>

  <p class="normal">O yardım, o lûtuf, padişah Salâhaddin’dir; o bir Yusuf’tur ki mezatta müşterisi ancak Mısır azizi olabilir.</p>

  <h3 class="h2baslik" id="calibre_toc_1143">LII</h3>

  <p class="normal">Dün âşıklar meclisinde sâkî de beydi, çalgıcı da; birbirimize girdik, çünkü tut-kap günüydü.</p>

  <p class="normal">Bu coşkunluğumuzu görünce araya düşünceli akıl girdi amma düşünceli aklın öylesine ateşte yeri mi olur?</p>

  <p class="normal">Âşıkları avlamada yüzlerce can gözü tuzak kurmuştu; aşk yayından binlerce ok uçuyordu.</p>

  <p class="normal">Ejderhâ gibi bir ceylan, meydanı tozutmaya başladı; arslanlar bile onun karşısında değersiz birer dağ keçisiydi sanki.</p>

  <p class="normal">Orda ihtiyâr bir adam gördüm; gözleri kan çanağına dönmüştü, saçı sakalı süt gibi bembeyazdı.</p>

  <p class="normal">Bir de gördüm ki o ceylan hemencecik onun yanına koştu; gökler birbirinden ayrıldı; sanki bu bir düzendi.</p>

  <p class="normal">Kavgadan gürültüden Güneş kâsesi de kırıldı, Ay kâsesi de; çünkü sarhoşların sağrakları adamakıllı doluydu.</p>

  <p class="normal">Kutlu cana, bu haller nedir diye sordum; dedi ki: Kendimde değilim, ben de bilmiyorum, fakat hep o ihtiyârın fitnesi bunlar.</p>

  <p class="normal">A Tebrizli Şems, sarhoşlarının halini gene sen bilirsin; a efendim, bir kusur ettiysem bağışla; ne gönlüm var, ne elim.</p>

  <h3 class="h2baslik" id="calibre_toc_1144">LIII</h3>

  <p class="normal">Gözler onun gözlerinden mahmurlaşmıştı; gözlerden gizlenmişti âdeta; böyle bir zamanda kötü göz nasıl oldu da dokundu ona?</p>

  <p class="normal">Ne mutluydu o gecelerimiz ki miskten, amberden perdelerle örtülmüştür; ne mutlu sabahlardı o sabahlarımız ki sevgilinin nuruyla kâfurla dolu bir hale gelmişti.</p>

  <p class="normal">Arş’ın, Kürsî’nin yücelerinden aferin, maşallah sesleri geliyordu; öküze, balığa dek her taraf nurlarla dolmuştu.</p>

  <p class="normal">Her yanda onun güzelliği yüzünden değersiz hale gelmiş bir Leylâ vardı, zerre zerre bütün varlık, adı sanı yayılmış bir Mecnun kesilmişti.</p>

  <p class="normal">Gönül onun yüzüne karşı, coştukça coşan bir Bâyezîd olmuştu; can saçlarına asılmada Mansûr’a dönmüştü.</p>

  <p class="normal">Sevgiyi arttıran ışığı bir kere daha getir, bir kere daha gel de işretimizden uzak kalan kişi kör olsun gitsin.</p>

  <p class="normal">Bir sâkî koca bir sağrakla geldi de beni benden aldı; huriler bile onu kıskanıyorlardı, ne çeşit güzellikti o, sarhoşluğumdan bilemedim ki.</p>

  <p class="normal">Tebrizli Şemseddin’in şekli, onun yüzü gözü, aşkın da canına candır; zaten bu, aşk defterlerine ta ezelde yazılmıştı.</p>

  <h3 class="h2baslik" id="calibre_toc_1145">LIV</h3>

  <p class="normal">Bir gül bahçesinden bir dal kırdıysam ne oldu ki? Kendimden geçtim de bir sevgilinin saçlarına sarıldıysam ne çıkar yâni?</p>

  <p class="normal">İnancı olmayan kişi gibi kendi kendimi yaralamışsam ne olmuş ki? Bir yankesicinin aşırdığı malı aşırdıysam ne olmuş sanki?</p>

  <p class="normal">Koca Bağdat’tan bir zembil eksik olmuş, bu da bir şey mi? Ambardan bir buğday alınmış, ne çıkar bundan?</p>

  <p class="normal">A felek, şu hile, şu düzen ne vakte dek sürecek? Bir ancağız sevgili, sevgilisiyle bir hoşça otursa n’olur yâni?</p>

  <p class="normal">Onun söylenmedik gizli şeylerini söyleyeceğim işte, sana ne? N’olur söylesem de birazcık gönlüm ferahlasa?</p>

  <p class="normal">Âşıkla sevgili arasında bir iştir olmuş, geçmiş; sen ne âşıksın, ne sevgili, sana n’oluyor?</p>

  <p class="normal">Lûtuf afsununu okuduysa lâ’l dudağından ne eksildi ki? Bir hastanın canı, İsa’dan şifa bulduysa n’oldu yâni?</p>

  <p class="normal">Bu gece berat gecesiyse herkes bir berat buldu demektir; benim yanıma da yazısız bir ay yüzlü dilber gelirse ne çıkar bundan?</p>

  <p class="normal">A Tebrizli Şems, senin aşkınla deli divane olur da âşıkları işten güçten alıkorsam, onların pazarını altüst eder, dağıtırsam n’olur ki?</p>

  <h3 class="h2baslik" id="calibre_toc_1146">LV</h3>

  <p class="normal">Seher çağı gönlümü alıp gitmek için sarhoş bir halde çıkageldi güzelim; Müslümanlar, sarhoş güzelin elinden medet.</p>

  <p class="normal">Dün yüreğim çarpmadaydı, iki gözüm seyiriyordu; gönlüm kime kavuşacak, gözlerim ne görecek demiştim.</p>

  <p class="normal">Seher çağı bu düşüncedeydim, derken aşkın, Ay gibi neşeli neşeli çıkageldi.</p>

  <p class="normal">Ben kim oluyorum? Su, yel, toprak, ateş bile ondan sarhoş olmuş; onun ateşi bana da neler eder, toprağa da, yele de.</p>

  <p class="normal">Aşk ondan gebedir, bu cihansa aşktan gebe; bu dünya şu dört unsurdan doğdu, fakat dört unsur aşktan doğdu.</p>

  <h3 class="h2baslik" id="calibre_toc_1147">LVI</h3>

  <p class="normal">Sevgilimizin aşkı gayb âleminden hançer çekti mi istesem de, istemesem de tutar, beni kendine çeker, bağrına basar.</p>

  <p class="normal">Birisiyle kilitle anahtar gibi eş oldum; o anda vurulmuş kuş gibi kanatlarım serpiliverdi, kanatlıktan çıktı gitti.</p>

  <p class="normal">Âşıklarının küfrü de onun aşkının yazısı, dini imanı da; and olsun Tanrı’ya, hâşâ, o yazı başka bir topluma yazılmaz.</p>

  <p class="normal">Açtı mı, açılır, saçılırım; bağladı mı, bağlanır kalırım; meydandaki top kim oluyor ki kendiliğinden çevgenden baş çeksin.</p>

  <p class="normal">Gâh İbrahim gibi beni ateşe çeker; gâh da beni Ahmed gibi ateşten alır, Kevser’e götürür.</p>

  <p class="normal">Ateşi mi daha hoş, yoksa Kevser’i mi diyorsun; o padişahın beni bir hoşça tutup çekmesi yok mu, nereye çekerse çeksin, o çeksin daha hoş bence.</p>

  <p class="normal">Su da hoştur, ateş de; dert de onun vergisi, rahat, huzur da; bütün bu sebepleri gözleri bağlamak için düzüp koşmuştur.</p>

  <p class="normal">Dostu düşman gösterir, suyu ateşe döndürür; bir mümini ansızın tutar, kâfirlerin halkasına katıverir.</p>

  <p class="normal">Aşkı sarhoşlara da, serkeşlere de bağlayıştır, çözüştür; o aşk serkeşleri saçlarından tutar da o çembere, o daireye sokar gider.</p>

  <p class="normal">Çekinmemek de onun vergisidir amma gene çekinmeli, ihtiyatlı olmalı; ananın çocuğuna karşı gösterdiği ihtiyatı da o vermiştir zaten.</p>

  <h3 class="h2baslik" id="calibre_toc_1148">LVII</h3>

  <p class="normal">O aşk padişahı atına bindi, karanlıklar ağını yırttı; on beş günlük dolunay gibi, bayram gününün güneşi gibi belirip çıktı.</p>

  <p class="normal">Hizmetindeki yıldızlar yüz binlerce, milyonlarca; her biri de onun yüzünün nuruyla parladıkça parlamada.</p>

  <p class="normal">O kutlu devranda burçları geçiyor, âşıklarının ateşten burcuna ulaşıyordu.</p>

  <p class="normal">Derken gönlüne ben geldim, her yana baktı, orda, hiçbir safta göremedi beni.</p>

  <p class="normal">Yakınlarına, filân dedi, neden ortada yok, o harap âşık, o her zaman tapımda olan sevdalı, neden görünmüyor?</p>

  <p class="normal">Her gece, gelince onun mum gibi yanmakta olduğunu görür; her sabah, ağarınca onun feryatlarını duyar; nerde o?</p>

  <p class="normal">Merhamet denizleri gönlünden coşup dalgalandı; hem her yana bakıyordu, hem dizgin kasıyordu.</p>

  <p class="normal">Âlemin bütün ateşleri diyordu, onun ateşinden yandı, tutuştu da aşk afsunlar okuyup gönlüne üfürmeye koyuldu.</p>

  <p class="normal">Nerde o bir avuç toprak ki ay ışığı gibi ona vurduk da tıpkı ay ışığına döndü, yerden Ülker yıldızına dek vurdu, her yanı parlattı.</p>

  <p class="normal">Aşkımızın sınayışına karşı Circîs gibi yüz kere dirildi, yüz kere şehit oldu.</p>

  <p class="normal">Nerde o âşık ki yokluk, yaratıştan gebe kaldı da o kutlu talihi doğurdu, göbeğini de Tebrizli Şems’in aşkıyla kesti.</p>

  <h3 class="h2baslik" id="calibre_toc_1149">LVIII</h3>

  <p class="normal">Güzel yüzlülerin güneşi salınmada, yol verin; yüzlerinizi onun yüzünün güzelliğiyle Ay’a döndürün.</p>

  <p class="normal">Eski ölülere yüzü yüzlerce can vermede; bu âlemden geçip gitmiş âşıklara haber salın.</p>

  <p class="normal">O iki sâkînin gözleriyle dudaklarının elinden her an şarap için, her zaman maşallah deyin.</p>

  <p class="normal">Bir ovaya benzeyen yüzünde bir görülmemiş kuyu kazmışlar; o ovaya gidin, o kuyuya düşmeye bakın.</p>

  <p class="normal">Çadırlarda bir aydınlık, bir parıltı belirdi, atlarınızın kulaklarını o çadırların kurulduğu yere çevirin.</p>

  <p class="normal">Çadırının kurulduğu yer, kehribar gibi, âşıkları kendisine çekmede; a âşıklar, arık bedenlerinizi saman çöpü haline getirin.</p>

  <p class="normal">(s. 196) Onun sarhoş, mahmur gözlerine dikin gözlerinizi, aydınlansın gözleriniz; kötü göz için ağlayın, vah vah deyin.</p>

  <p class="normal">Canların padişahı Tebrizli Şems’tir; şimdi padişah odur; ona yüz tutun, kendinizi o padişaha karşı mat edin gitsin.</p>

  <h3 class="h2baslik" id="calibre_toc_1150">LIX</h3>

  <p class="normal">Geldim, yüzümü sevgilimin ayaklarına sürmeye; geldim, bir ancağız ettiğim işten dolayı özür dilemeye.</p>

  <p class="normal">Geldim, yeni baştan onun gül bahçesinde hizmet etmeye; geldim, ateş alıp kendi dikenimi tutuşturarak yakmaya.</p>

  <p class="normal">Geldim, şu geçip giden tozu, kiri temizlemeye; sevgilim için iyi işimi kötü saymaya.</p>

  <p class="normal">Geldim, ağlayan gözlerle, o düzenci güzelin sevgisiyle gözlerimden akan kaynakları görsün diye.</p>

  <p class="normal">Kalk ey hiçbir şeye eş olmamış aşk, sevgiye yeni baştan başla, merhamete yeni baştan giriş; öldüm, ikrarımdan da boşaldım, vazgeçtim ben, inkârımdan da.</p>

  <p class="normal">Çünkü senin arılığın, senin duruluğun olmadıkça varlık âleminde arı duru olmaya imkân yok; sensiz gamdan kurtulmak, iyileşip düzene girmek mümkün değil.</p>

  <p class="normal">Görünüşte sustum ben, fakat bilirsin ki kanlar içen gönlümde kanlara bulanmış sözler var.</p>

  <p class="normal">Ben susarken yüzüme iyi bak, iyi dikkat et de senin eserlerini bir iyice gör.</p>

  <p class="normal">Bu gazeli kısa kestim, geri kalanı gönülde; beni o mahmur nerkislerle sarhoş edersen söylerim.</p>

  <p class="normal">Ey sözünden kalıp susan, ey eşinden ayrı düşen; nasıl oldu da o keskin aklını yitirdin de böyle şaşırıp kaldın?</p>

  <p class="normal">A susakalan, şu ateşli düşüncelerle ne âlemdesin; düşünceler ağır, büyük ordularıyla gelip çatıyor.</p>

  <p class="normal">Sözü insanlara söylerler, yalnızken hiç kimsecik sevgilimin sırrını kapıya, duvara söylemez.</p>

  <p class="normal">Yoksa sen adam mı bulamıyorsun da böyle susup duruyorsun? Hiç kimseyi sözlerine mahrem görmüyorsun sen.</p>

  <p class="normal">Yoksa sen tertemiz âlemden misin? Şu leşe bulanmış tabiat köpekleriyle tabiat âlemine karışamıyorsun, şu âlemle uzlaşamıyorsun vesselâm.</p>

  <h3 class="h2baslik" id="calibre_toc_1151">LX</h3>

  <p class="normal">Aşk güneşi, her zerreye şarap sun; her kılımız o başa bir Ca’fer-i Tayyar kesilsin.</p>

  <p class="normal">Zerreler her an senin güneşine doğru uçuşup dururlar; senden kim muradına erişirse, kim senin şarabını içerse kutlu olsun, nasibini bulsun.</p>

  <p class="normal">Nerde saçının bir teli hevesle oynarsa, varlık dokumamızın argacına arış olsun, varlığımıza karışsın gitsin.</p>

  <p class="normal">Buluşma yurdundan uzak, gam çölünde nice defalar darağaçlarına çekildim, artık gam, darağaçlarına çekilsin.</p>

  <p class="normal">Her an gülün kınamasını çekip duran diken, gül bahçesinin sahibi olsun da gül hasedinden ağlamaya koyulsun.</p>

  <p class="normal">Yeşillikte güle tapanlara gizli bir düşmandır yılan; şu yeşillik yılansız bir hale gelsin de gülün düşmanı varsın hastalansın.</p>

  <p class="normal">Adamın derddaşı olmadıkça dert çok zordur; adamla düşen kalkan, derddaş olsun da artık dert, gam, hor, hakir olsun gitsin.</p>

  <h3 class="h2baslik" id="calibre_toc_1152">LXI</h3>

  <p class="normal">A çalgıcı, şu perdeyi vur, şu perdeden çal: Yol vuranlardan aman, yol kesenlerden feryat; hele bizi perişan eden, hele bizi yele verip savuran şu yol kesiciden el aman.</p>

  <p class="normal">A çalgıcı, şu yol kesmeyi sen de o yol kesenlerden öğrendin; çünkü talebede hep hocasının şiveleri görünür.</p>

  <p class="normal">A çalgıcı, yüzünü yokluğa çevir, çünkü varlık yol kesicidir; çünkü varlık haindir, hain korkak olur, hiçbir korku çeken de neşeli olamaz.</p>

  <p class="normal">A varlık, var olanların yolunu vuradur; çünkü can şu varlık yurduna hiç gelmemiş, yokluktan hiç doğmamış sanıyor kendini.</p>

  <p class="normal">Biz çöllere düşelim de yokluk ovasının yolunu tutalım; çünkü varlıkta bunca bağlar var, yokluktaysa bunca ferahlıklar.</p>

  <p class="normal">Şu yokluk bir deniz, biz de balıklarız, fakat varlık âdeta olta, âdeta ağ; ağa düşen, oltaya tutulan, denizin zevkini nerden bilecek?</p>

  <p class="normal">Tuzağa tutulan, dört unsura bağlanmış, çarmıha gerilekalmıştır; bil ki o, aptallığından dileğin, isteğin peşinden koşar durur.</p>

  <p class="normal">Sabır ateşin, varlık ateşini yakar, kül eder; ateşle varlığı, varlıktan doğan bedeni yak ateşlere.</p>

  <p class="normal">* “And olsun soluya soluya koşanlara” âyetindeki çakmaktaşını çakış, ancak sabır ateşidir; “Tırnaklarıyla bastıkça taştan kıvılcım çıkaranlara” âyetinde anılanlar da ancak yiğit canlardır.</p>

  <p class="normal">Taşı kapar, oyunu utar da sen kalakalırsın; sonucu bakalım kim kalır, kim kazanır? Sen sonuna bak; yoksa bu dünya satrancındaki şu savaşıp çalışma nedir ki?</p>

  <p class="normal">Bâzı kere yampiri giden piyade, zulümle şahın yolunu keser; ben de vezir olduysam ne var, yampiri gitsem bile dumanı doğru çıksın.</p>

  <p class="normal">Sonuna dek piyade olarak doğru düzen gittim de vezir oldum, vezirin yolunu kesen bağlar râm oldu bana.</p>

  <p class="normal">At ona der ki: Senin bunca konakların, bize bir konaktan ibarettir; kıyamete dek bütün bu konaklar iki adımdır bize.</p>

  <p class="normal">Beden hacca yüz konakta konaklaya konaklaya gider, gönülse bir adımda varıverir; göz gibi, gönül gibi yol almak gerek.</p>

  <p class="normal">Şah der ki: Sizin şu debdebeniz hep bendendir; gölgem olmasaydı hepsi de yel olur giderdi.</p>

  <p class="normal">Atın bir değeri kalmazdı, fil sivrisineğe dönerdi, evler Âd kavminin evleri gibi yıkılır giderdi.</p>

  <p class="normal">Şu binlerce oyunun bir kişi tarafından oynanageldiğini gördüm de bu satrançta kazanmak da bir geldi bana, yutulup kaybetmek de.</p>

  <p class="normal">Kazanıp kurtulmada mat olmak var, mat olmada kazanıp kurtulmak var; o bakıştan mat olduk padişahım, o bakış eksilmesin bizden, hep bize bak sen.</p>

  <h3 class="h2baslik" id="calibre_toc_1153">LXII</h3>

  <p class="normal">Miskle amber, sevgilimin saçlarını koklasalar kendi kokularını bir yana bırakırlardı da hemencecik onun saçlarını koklamaya koyulurlardı.</p>

  <p class="normal">Kâfirle mümin, onun güzel huyunu anlasalardı kendi huylarından vazgeçerlerdi de hemencecik onun huyuyla huylanırlardı.</p>

  <p class="normal">Yüzünden ansızın bir güneştir doğar, parlar da perdeleri yırtar, şu işi gücü bir tek iş güç haline kor.</p>

  <p class="normal">Tanrı, kendi zevâlsiz sırrını o anlatsın, o sırrı feryatlarıyla o bildirsin diye beden çenglerini canların ellerine vermiştir.</p>

  <p class="normal">Öfke, aşk, kin, haset, ihtiyaç tellerinin her birinden bir başka ses çıksın, bir başka nağme belirsin de bir âhenktir doğsun, maksadı budur işte.</p>

  <p class="normal">Ne mutlu o beden çengine ki Tanrı eli akort etmiştir onu, sonra da kucağına almıştır, kendisi çalmaya başlamıştır.</p>

  <p class="normal">Dünyada çenglerin ustası o çengtir; eyvahlar olsun o çenge ki onunla yarışa girer, onu beğenmez de ondan üstün olmaya girişir.</p>

  <p class="normal">Yel bile Tanrı çenginde gizli güzelim bir teldir ki feryatlarla o büyücü gözleri över durur.</p>

  <p class="normal">Tebrizli Şemseddin’in sarhoş nerkisleri öylesine ceylan bakışlıdır ki, o ceylan, arslanları avlar.</p>

  <h3 class="h2baslik" id="calibre_toc_1154">LXIII</h3>

  <p class="normal">Yüzünü ekşittin; yoksa dün içtiğin şarap tutmadı mı seni, sana sâkîlik eden o güzelim padişah değildi de bir yabancı mıydı?</p>

  <p class="normal">Kem gözün korkusundan yüzlerce defa yüzünü ekşittin; hangi Yusuf gelmiştir de kötü göz yüzünden kavgalara düşmemiştir?</p>

  <p class="normal">Kem göz incitir, yaralar onu amma sonu hayırdır; kem göz, Tanrı koruduktan sonra hiçbir zarar veremez.</p>

  <p class="normal">Kendine gel de korkma kem gözden, o ay yüzlüyü, o İkizler burcunda olmayan görülmemiş, eşsiz güzeli gizlemeye kalkışma.</p>

  <p class="normal">Tatlı erlerin gönüllerinde aşkın bütün acılıkları şaraptır, kebaptır, şekerdir, helvadır ancak.</p>

  <p class="normal">Bu şarap, meze sözü de şaşının hayali; ucu bucağı olmayan o denizde, denizden başka hiçbir şey yok.</p>

  <p class="normal">Bir zaman ıssılık ek, bir zaman soğukluk biç; şu sıcak, soğuk da Tanrı buyruğu olmadan olmaz.</p>

  <p class="normal">Kendine gel; sus da can gibi susarken naralar at; sen de gördün ya, çevremizdeki şu susanların içinde bir tek bile söyleyen yok.</p>

  <h3 class="h2baslik" id="calibre_toc_1155">LXIV</h3>

  <p class="normal">Güzeller beyine gene bir başka güzellik fermanı geldi; güle, gül bahçesine, nesrine bir başka can geldi şimdi.</p>

  <p class="normal">A alımlı güzel, Tanrı sana yeniden yeniye ihsanlarda bulunsun; a apaydın dilber, nurlandıkça nurlan.<sup class="calibre2"><a href="../Text/divanson_split_639.html#footnote-300-77" id="footnote-300-77-backlink">[77]</a></sup></p>

  <p class="normal">Candan daha hoş ne olabilir? Can bile senin bastığın toprağa feda olsun. Ay’dan daha güzel ne vardır ki? Ay bile senin ışığının önünde görünmez olur.</p>

  <p class="normal">Her canlı senin sevgine canlar feda eder; her yepyeni, güpgüzel gül bahçesi senin bahçelerinden fayda ummadadır.<sup class="calibre2"><a href="../Text/divanson_split_640.html#footnote-300-78" id="footnote-300-78-backlink">[78]</a></sup></p>

  <p class="normal">Varlık, yokluktadır dediniz ya, bunu inkâr etmiyorum; güzel olarak beliren şeyin tekrar belirsizlik âlemine dönmesi elbette mümkündür.<sup class="calibre2"><a href="../Text/divanson_split_641.html#footnote-300-79" id="footnote-300-79-backlink">[79]</a></sup></p>

  <p class="normal">Şu usanç, canı tutmuş da sen de bir şey söyle diye çekiştirip duruyor; kim görmüştür olmayacak bir şey için adamın yakasına yapışan adamı?</p>

  <h3 class="h2baslik" id="calibre_toc_1156">LXV</h3>

  <p class="normal">Gönlüm, hem yol gösterir, hem yol keser; hem bir çengeldir, her şey ona asılır, hem herkesin ihtiyacı olan padişah altınını basar.</p>

  <p class="normal">Hem feryat eder, yolumu vurdular diye bağırır gönlüm; hem de aptal yankesicilerin yollarını vurur.</p>

  <p class="normal">(s. 197) Gönlüm hem şahne gibi hırsızları arar, hem de hırsızlar gibi gece yarısı yol keser.</p>

  <p class="normal">Gâh Tanrı buyruğu gibi başlara kasteder gönlüm; gâh başı kesilmiş kuş gibi çırpınır, Allah, Allah der.</p>

  <h3 class="h2baslik" id="calibre_toc_1157">LXVI</h3>

  <p class="normal">Gözlerin lûtuflarda bulunacağını vaad etti de canım neşelendi; ne de sâf kişidir sarhoşların vaadlerine inanan kişi.</p>

  <p class="normal">Gönlü güzel canım, âşıkların sözlerini duyunca can verdi âdeta, bu sözleri canına aldı, bağrına bastı.</p>

  <p class="normal">Burç burç, ev ev arıyorum o güneşi; nerde komşulardan gizlice bir yere koyup gizlediği anahtar?</p>

  <p class="normal">Saçlarına misk dedim de saçları bu söze kızdı, Hindu’ya benzeyen saçlarını bozguna uğrattı, Türkistan’a yüz tuttu.</p>

  <p class="normal">Padişah değilim, ayağının bastığı toprak kesildim; fakat o, ayağına toprak kesilenin adını padişah taktı.</p>

  <p class="normal">* Önce kedi gibi arslanın aksırığından meydana gelmiştim; sonra kediyi dağarcığa koyunca çok altüst oldum.</p>

  <p class="normal">Arslan yavrusuysan, kedi değilsen yırt dağarcığı, hiç arslan dağarcığa girer mi dedi.</p>

  <p class="normal">Dağarcığı yırttığımı görünce de iftira etmişler sana dedi, sen nasıl kedi olursun?</p>

  <p class="normal">Yedi göğün ardından parlayıp duran Tebrizli Şems’tir; hasılı âlemin dört direğine de yepyeni bir aydınlıktır verdi o.</p>

  <h3 class="h2baslik" id="calibre_toc_1158">— R —<br class="chapter"/>
  LXVII</h3>

  <p class="normal">Akıl yola düşenlerle âşıkların bağıdır a oğul; bağı kopar, yol apaçık meydandadır, görünüp duruyor a oğul.</p>

  <p class="normal">Akıl bağdır, gönül bir aldatış, beden aşağılık bir şey, cansa perde; yol bunca ağırlık yüzünden gizlidir a okul.</p>

  <p class="normal">Akıldan, candan, gönülden vazgeçtin de bunları bıraktın mı, tam anlayışa ulaşman, yolu apaçık görmen umulur a oğul.</p>

  <p class="normal">Kendinden geçmeyen, benliğini bırakmayan er, er değildir a babam; candan olmayan aşk, masaldan ibarettir a oğul.</p>

  <p class="normal">Göğsünü, gönlünü onun buyruk okuna amaç et; iyice bil ki onun buyruk oku gergin yayındadır.</p>

  <p class="normal">Onun çekiş okunun yaraladığı gönüle sahip olanın yüzünde, alnında yüzlerce alâmetler vardır a oğul.</p>

  <p class="normal">İdris gibi yedinci kat göğün yücesine varsan, şunu bil ki sevgilinin aşkı en sağlam, en iyi bir merdivendir a oğul.</p>

  <p class="normal">Nerde naziklerin, nazeninlerin kervanı varsa aşka dikkat et; kervanbaşı ancak odur a oğul.</p>

  <p class="normal">Aşkı, bir dam gibi yeryüzüne gölge salmış, aşksa onun avcısıdır da göktedir sanki a oğul.</p>

  <p class="normal">Aşkı bana da sorma, başkasına da sorma, aşka sor; aşk dile gelir, söylerse âdeta inciler saçar a oğul.</p>

  <p class="normal">Aşkın, benim tercemanlığıma da ihtiyacı yok, benim gibi yüzlercesinin tercemanlığına da; gerçekleri söylerken onun yüzlerce tercemanı var a oğul.</p>

  <p class="normal">Aşk, mecliste uyuyakalmış nazik kişilerin işi değil; aşk, yüreklilerin, pehlivanların işidir a oğul.</p>

  <p class="normal">Âşıklara, gerçeklere kul köle olan kişi sultandır, padişahlar padişahıdır, sahip-kırandır a oğul.</p>

  <p class="normal">Hilelerle, düzenlerle dopdolu olan şu dünya, sakın seni aldatıp aşktan alıkoymasın; bil ki vefasız dünya senden kaçar, geçip gidiverir a oğul.</p>

  <p class="normal">Bu gazelin beyitleri pek birbirini tutmadı, perde değişti amma anlam gene odur a oğul.</p>

  <p class="normal">Kendine gel de bundan böyle sedef gibi sus; çünkü şu dilin gerçekten de sana düşmandır a oğul.</p>

  <h3 class="h2baslik" id="calibre_toc_1159">LXVIII</h3>

  <p class="normal">Kötü huyum var güzelim, sen beni mazur tut; senin güzel yüzün olmadıkça a güzelim, benim huyum nasıl güzelleşir?</p>

  <p class="normal">Sensiz kışa dönüyorum, halk benim yüzümden azaba giriyor; fakat seninle oldum mu güllük gülistanlık kesiliyorum, huyum bahar huyuna dönüyor.</p>

  <p class="normal">Sensiz gönlüm kırık, yaşayıştan usanıyorum, ne söylersem kötü oluyor; ben akıldan utanıyorum, akıl da senin yüzünden utanıyor.</p>

  <p class="normal">Bulanmış, kokmuş suyun çaresi ne? Tekrar ırmağa karışmak; kötü huyun çaresi ne? Tekrar sevgilinin yüzünü görmek.</p>

  <p class="normal">Can suyunu şu beden girdabında mahpus görüyorum; toprağı kazayım da denizlere yol açayım.</p>

  <p class="normal">Gizli bir şarabın var ki ümitsizlere sunuyorsun da umanlardan hasretle bir feryattır göklere ağıyor.</p>

  <p class="normal">A gönül, mümkün oldukça gözünü sevgiliden ayırma; isterse seni kucaklasın, bağrına bassın, isterse yan çizsin, senden bir kenara çekilsin.</p>

  <h3 class="h2baslik" id="calibre_toc_1160">LXIX</h3>

  <p class="normal">Efendim, yorgunum ben, karanlıklar içindeyim, sen apaydınsın, gündüzlerdesin; gecemin uzayıp gitmesinden şikâyetçiyim, kaçacağım, fakat nerelere kaçayım?</p>

  <p class="normal">Gecem ellerini uzattı da gündüzün eteğini tuttu, bir yerlere koyuvermiyor onu, gecem kaçılacak yer, fakat kaçıp sığınılacak bucak yok.</p>

  <p class="normal">Rabbimiz, buluşacağımız gün nurlandırdıkça nurlandır bizi; Rabbimiz yarlıga bizi, sonra da bu yarlıganmayı bir elbise gibi giydir bize.</p>

  <p class="normal">Rabbimiz, aramızdaki kırgınlık, dargınlık, ancak bedenimizin yüzünden; Rabbimiz, duvarın ardındaki bahçe, ne de güzel bir bahçe.</p>

  <p class="normal">Rabbimiz kaldır duvarı da aradaki engel yok olsun; Rabbimiz, gerçekten utanıyoruz, özür dilemedeyiz.<sup class="calibre2"><a href="../Text/divanson_split_642.html#footnote-300-80" id="footnote-300-80-backlink">[80]</a></sup></p>

  <h3 class="h2baslik" id="calibre_toc_1161">LXX</h3>

  <p class="normal">Her gece kendi kendimi kucaklayınca kendimde sevgilinin kokusunu bulurum.</p>

  <p class="normal">Dün aşk bahçesine gitmiştim; aklıma onu görmek hevesi düştü; sevgisi gözlerimden coştu da bir ırmak akmaya başladı sanki.</p>

  <p class="normal">O sevgi ırmağının kıyısında biten her gülen gül, varlık dikeninden kurtulmuştu, Zül-fekaar’dan aman bulmuştu.</p>

  <p class="normal">Çayırlıkta her ağaç, her ot oynamadaydı; fakat aşağılık kişilerin gözleri görmüyordu onları.</p>

  <p class="normal">Ansızın o servi boylumuz bir yandan çıkageldi; bahçe kendinden geçti, çınar el çırpmaya başladı.</p>

  <p class="normal">Yüz ateş gibi, huy ateş gibi, şarap ateş gibi; üçü de hoş; can bu ateşler yüzünden altüst olmuş, darmadağın olmuş, feryatlar içinde, nerelere kaçayım deyip duruyor.</p>

  <p class="normal">Tanrı’nın birlik dünyasında şu sayıya bir bucak yok; sayı, beş duyguyla dört unsur dünyasında zordan meydana gelme bir nesne.</p>

  <p class="normal">Yüz binlerce tatlı elmayı sayar, eline alırsın; bir olmasını istiyorsan sıkıver hepsini.</p>

  <p class="normal">Yüz binlerce üzüm, kabuk perdesinden meydana gelir, kabuğu kalmadı mı padişahın şarabı belirir.</p>

  <p class="normal">Harfleri saymaksızın gönülde beliren sözlere dikkat et, neden meydana geliyor şu sözler? Renksizlik yok da asıl işi düzüp koşandan bir şekle bürünüp beliriyor.</p>

  <p class="normal">Tebrizli Şems, padişahçasına oturup kurulmuş, benim şiirlerim de seçilmiş kullar gibi huzurunda saf düzmüş.</p>

  <h3 class="h2baslik" id="calibre_toc_1162">LXXI</h3>

  <p class="normal">Bir âşık, sanki sevgili kendisiymiş gibi sevgilisine kızdı; bir yazmacı, ünlü, adlı sanlı güneşe öfkelendi.</p>

  <p class="normal">Hem de o yazmacı, bütün yazmacılardan daha yoksul; hem de o güneş, her ülkenin güneşi.</p>

  <p class="normal">Güneş, yazmacının nazını görünce işte onun işi gücü bu, hadi bakalım, kendi kendine kalakal deyip bulutla yüzünü gizleyiverdi de,</p>

  <p class="normal">Yazmacı gülmedikçe ben de buluttan çıkmam, onun gönlü hoş olmadıkça bende de huzur, karar kalmaz dedi.</p>

  <p class="normal">İşin gücün asıl tek yazmacının elinde olduğu meydana çıksın diye, öbür yazmacıların deste deste yazmaları öylece kalakaldı.</p>

  <p class="normal">O güneşe, candan, gönülden âşık olan kişi, sakın o tek yazmacının ayağının bastığı topraktan baş kaldırmasın.</p>

  <p class="normal">O yazmacı kimdir söyleyeyim: Ancak Tebrizli Şems’tir o; her ülkeden doğan, her yanı ışıtan güneş, yalnız onun için doğmadadır.</p>

  <h3 class="h2baslik" id="calibre_toc_1163">LXXII</h3>

  <p class="normal">Tatlı ömür gibi geçip gitmeyi kuruyormuşsun, hatırla ama; ayrılık atına eyer vurmuşsun, hatırla ama.</p>

  <p class="normal">Yeryüzünde de sana yüreği temiz dostlar bulunur, yerden biter gibi biter onlar gökyüzünde de; fakat önce eski dostla bir ahittir etmiştin; hatırla ama.</p>

  <p class="normal">Sana karşı kusurlar etmişim, belki kinlendin, olur ya; a kin gütmeyen dost, geçirdiğimiz geceleri hatırla ama.</p>

  <p class="normal">Her gece ay değirmisini yastık edinince dizimizi yastık edindiğin geceleri hatırla ama.</p>

  <p class="normal">Senin havana düşmüşüm, Ferhad gibi ayrılık dağını delmeye koyulmuşum; ey yüzlerce Husrev’in, yüzlerce Şirin gibi dilberin kul köle kesildiği güzel, hatırla ama.</p>

  <p class="normal">Hani bir deniz kesilen gözlerimin kıyısında, safran dallarıyla, nesrinlerle dopdolu bir aşk ovası seyretmiştin; hatırla ama.</p>

  <p class="normal">Ateşli dileklerim gökyüzüne ağmada; Cebrâil Arş yanında âmin, âmin diyor; hatırla ama.</p>

  <p class="normal">A Tebrizli Şems, yüzünü gördüğüm günden beri dinim aşktır, yüzün dinin de övündüğü bir yüz; hatırla ama.</p>

  <h3 class="h2baslik" id="calibre_toc_1164">LXXIII</h3>

  <p class="normal">Merhaba ey ölümsüz can, ey muradına ermiş padişah; a her kırana can bağışlayan, a her ülkeye güneş kesilen güzel.</p>

  <p class="normal">Bu dünya da, o dünya da, her ikisi de buyruğuna kul köle; istemiyorsan vur birbirine, ikisi de dağılsın gitsin, istiyorsan koru, mamûr et.</p>

  <p class="normal">(s. 198) Yokluk güneşinin ışığını sal varlık âlemine de herkesi cennete de aldırış etmez, cehennemden de korkmaz bir hale getir.</p>

  <p class="normal">Yoksullukla övünenleri can korkusundan kurtar; ressamın uğruna bütün şu resimleri, şekilleri kırıver.</p>

  <p class="normal">Yüz binlerce kişinin kanını dökmüş olan kahramanın canından ölümsüz, zevâlsiz devlet ateşiyle dumanlar çıkar.</p>

  <p class="normal">Lûtuflarındaki bu sırları, işin ta üzerine dalıp yoklukta mahvolan, varlığından tamamıyla geçip giden kişi anlar.</p>

  <p class="normal">Gönlün o kıvılcımlı ateşte kızıl altın gibi güldüğünü gören kişi, çekinmeden, tiksinmeden canını mahveder gider.</p>

  <p class="normal">Hey gidi hey, sen asıl altın, inci madenindensin; artık dünyadaki kimyalara başvurmak ayıptır sana.</p>

  <p class="normal">Toprak beden, Tebrizli Şems yüzünden baştan başa bir kimya kesildi; o kimyanın parıltısını onların bakırına vurdur da hepsi altın olsun.</p>

  <h3 class="h2baslik" id="calibre_toc_1165">LXXIV</h3>

  <p class="normal">Arkadaş, başını kaldır da altın gibi sapsarı yüzüme bak; can verdim ben, ama gene de kalkana az ok at.</p>

  <p class="normal">Şu ciğerim oklardan oklukirpinin sırtına döndü; aşkın ciğeri olsaydı aşkın da acırdı bana.</p>

  <p class="normal">Ciğerden vazgeçtim ben, ne istersen ol de; bu sözden başka bir söz söylersem ağzıma vur.</p>

  <p class="normal">Aşk sâkîsinin kuluyum, o tortulu dert şarabını içtim de sarhoş bir halde bir köşeye yığıldım, hayra da boş verdim, şerre de; öylece uyudum kaldım.</p>

  <p class="normal">Gam gelirse ona derim ki: O gam yiyen geçti gitti; sen pazara git de bir rebâb al bana.</p>

  <h3 class="h2baslik" id="calibre_toc_1166">LXXV</h3>

  <p class="normal">Âşıkların semâ’ından atmosfere bir ışıktır, bir parlaklıktır vurdu; semâ’ı, çalgıyı inkâr edenlere, tutmayanlara deyiver: Tutmayın, ne çıkar.</p>

  <p class="normal">Güneşin çevresinde dönüp duran topluluk, Tanrı payına düşmüştür; bir bölük halk da, bir topluluk da zemherinin çevresinde dönüp durmadadır.</p>

  <p class="normal">Acı suyun içine dalmış bir topluluk Tanrı payıdır da, bir bölük halk, bir başka topluluk, balla sütün içinde gene de acıdır, gene de gamlı.</p>

  <p class="normal">* Tanrı topluluğu, kıyamete dek yokluk-yoksulluk, övüncümdür benim nöbetini çalıp durur; a yoksul, mademki şarabın var, durma, gece gündüz iç, gece gündüz sun.</p>

  <p class="normal">Yokluğu, yoksulluğu Tanrı ışığında ara, hırtı pırtı elbisede, çulda çaputta arama; her soyunan adam olsaydı sarmısak da adam olurdu.</p>

  <p class="normal">Kuşların seslerini duyuyorsun da kanatlarını çırpmaya başlıyorsun; fakat gerçekten de uçmak istiyorsan ayağını ziftten kurtar.</p>

  <p class="normal">Aklın can bağıyla bağlanmış, tabiatın ekmek bağıyla bağlı; beyninde sersemlik var, ellerin hamura bulanmış.</p>

  <p class="normal">A her şeyden haberi olan, olgunluk çağına gelmişsen olgunların kıran çağı geldi çattı; Tanrı yardımı geldi çağı şimdi, müjdeci erişti, müjde verin.</p>

  <p class="normal">A genç, ıssılığını başka yerde harcadın; orda ıssı olanın bu yanda içi geçer, orda hararetlenen, burda tıknefes olur gider.</p>

  <p class="normal">Hararetliysen soğukluğa düştün gitti; soğukluğa düştüysen hararetlendin demektir; orda ıssılığa erdiysen çaresiz burda soğukluğa düşeceksin.</p>

  <p class="normal">Fakat gene de umutsuzluğa düşme; Tanrı’nın ıssısına son yoktur; bu güneşin karşısında cehennem bile bir zerreden ibarettir.</p>

  <p class="normal">Yeter artık eşsiz korkutucu, çok söyledin; sus da dileyenleri mıhladız gibi dilsiz-dudaksız çek kendine.</p>

  <h3 class="h2baslik" id="calibre_toc_1167">LXXVI</h3>

  <p class="normal">Senin yüzünü görmedikten sonra tut ki yüzlerce dünya görmüşüm; ne çıkar? Senin sözün olmadıktan, senden bahsedilmedikten sonra tut ki sırrın da sırrını duymuşum; ne faydası var?</p>

  <p class="normal">Seni ne Âdem rüyasında gördü, ne soyu sopu; güzelliğini kimlere sorayım, tut ki herkese sormuşum, kim anlatacak?</p>

  <p class="normal">A gözlülerden bile gizli olan, seninle buluşmadıktan sonra tut ki cennette ebedîyim, hurilerle eşim, devlet yâr olmuş bana; ne anlarım bunlardan?</p>

  <p class="normal">Her an senin şekerler gibi tatlı öfkeni görmedikten, ballar gibi tatlı nazını çekmedikten sonra tut ki mâna padişahlarına bile nazlanmışım, onlar bile nazımı çekiyorlar; ne fayda?</p>

  <p class="normal">Ayrılık bulutu senin ay yüzünü örttükten sonra o bulut tut ki başıma inciler, mücevherler yağdırmış, ne kârım var?</p>

  <p class="normal">Sarhoşlara mum da senin yüzün, sevgili de; yüzünü görmedikten sonra her yan yüz binlerce şarap küpüyle dolmuş, ne çıkar bundan?</p>

  <p class="normal">Hızır, ben yokken senin yüzünü görürse eyvahlar olsun bana; fakat yüzünü görmezse tut ki her an abıhayat içiyor; ne faydası var?</p>

  <p class="normal">Şu aşağılık büyücü karı, şu dünya, mademki yok olup gidecek bir gün; tahtını, bahtını, dünya hazinelerini bana bağışlamışlar say; ne olur ki yâni?</p>

  <p class="normal">Ta önüne ön olmayan demde gerçeklerin canları senin yoluna dökülüp saçılmış; yüzünü görmedikten sonra tut ki bu saçıları ben toplamışım; elime ne geçer ki?</p>

  <p class="normal">Şu can Mısır’ımın azizi, senin yüzünü görmedikten sonra tut ki iki günde bir şeker dudaklı bir Yusuf satın almış; ne çıkar bundan?</p>

  <p class="normal">Derdimden, çakmaktaşıyla demirden her an bir kıvılcım çakıp durmada; o kıvılcım çakmazsa gök gürlemiş, şimşek çakmış, bana ne?</p>

  <p class="normal">O deli divaneyi bir gececik şu zincire konuk et; senin saçlarına sarılmaz, onları dağıtmazsa tut ki kendisi darmadağın olmuş; ne işe yarar?</p>

  <p class="normal">Senin aşkın yüzünden bütün dünya kötülüğümü söylese pervam yok; tut ki bir gerçek hakkında yüzlerce yalan söylenmiş, bir doğruya yüzlerce iftira edilmiş; n’olur yâni?</p>

  <p class="normal">Ayrılığınla iki dünyada da en mazlum biri varsa o da benim; artık zalim, tut ki senin mazlumundan feryat ediyor; varsın etsin.</p>

  <p class="normal">A Tebrizli Şems, mahallenin köpeklerinden söz açmazsam tut ki dünyadaki arslanları övmüşüm, ne çıkar bundan?</p>

  <h3 class="h2baslik" id="calibre_toc_1168">LXXVII</h3>

  <p class="normal">Aşk arslanın kanımızı içmeye kalkışırsa tut ki içmiş; ne olur ki? Her an bir başka can feda etsem tut ki feda ettim, ne değeri var canın?</p>

  <p class="normal">Şimdi sana bir sır açayım: Sen şarap olduktan sonra pervasızca şarap içtim ben; ama birisi gelecekmiş de sarığımı, ayakkabımı alacakmış; tut ki gelmiş, almış, ne olur ki?</p>

  <p class="normal">Aklın başında, gösteriş yapıyorsun desem ne çıkar? Tut ki birbiri ardınca çakıp duran bu çeşit yıldırımlarla beraber gösteriş de yapmışsın; nen eksilir?</p>

  <p class="normal">Canımın elinde ebedîlik fermanı var; görünüşüm bugünlük, yarınlık; tut ki ölmüş gitmişim, canım sağ ya.</p>

  <p class="normal">Tanrı’dan bir deniz isteyip duruyorsun amma toprakta sürünen bir yılansın sen; balık olmadıktan sonra eline deniz geçmiş, neye yarar yâni?</p>

  <p class="normal">Üzüm sıkıyorsun, sonra da ben riyazat çekiyorum diyorsun; şarap içmedikten sonra üzüm sıkmışsın, ne faydası var?</p>

  <p class="normal">Yürekleri tertemiz sûfîlere, tortulu şarap içtiler diyorsun; tertemiz sûfîlerin şarapları var, ama sen tortulu şarap say onu, ne çıkar?</p>

  <p class="normal">Bizim şarabımızı içip ağacında gülmeyen çiçeği tazeyse de, gülüyorsa da solmuş say.</p>

  <p class="normal">A Tebrizli Şems, sen bir güneşsin, senden başkasından ışıklanmanın çaresi yok; sen olmazsan dünyada gece olur; tut ki yıldızları sayıp durmuşuz, ne geçer elimize?</p>

  <h3 class="h2baslik" id="calibre_toc_1169">LXXVIII</h3>

  <p class="normal">A çalgıcı, mademki padişahların tapısında perdeci oldun, padişahça perdelerden başka bir perdeden gazel okuma.</p>

  <p class="normal">O padişaha kul olanların gönülleri hoş, kulluklarından bir eser bile belirmiyor; kanları pıhtılaşmamış, şarapları başa sersemlik vermez.</p>

  <p class="normal">Her çeşit bağdan kurtulan kişinin görür gözü halkı da görür, Hakk’ı da; bütün halktan kaçar da herkese buyruğunu yürütür o.</p>

  <p class="normal">Güneş gibi dünyayı aydınlatır o, gök gibi başı yücedir onun; hem sekiz cennetin anahtarıdır o, hem beş duyguyla dört unsurdan dışarıdır o.</p>

  <p class="normal">Namaz kılan da ona secde eder, kılmayan da; çorak yer de ona karşı yeşerir, çayırlık çimenlik de.</p>

  <h3 class="h2baslik" id="calibre_toc_1170">LXXIX</h3>

  <p class="normal">Sevgili, dudaklarınla lûtuflarda bulundun; dilerim ebedî olsun bu lûtuflar; o, baştan başa lûtuftan ibaret, yarabbi, sen ebediyen yaşat onu.</p>

  <p class="normal">Ay’ın karanlık gecelere nice hakkı geçmiştir; ey gündüzün, gecenin Rabbi, sen onu daimî kıl.</p>

  <p class="normal">Canın aldığı yolda güzel konaklar var; Tanrım, sen onu bu yolculuktan ayırma.</p>

  <p class="normal">Can çocuğu, mektebinde hocaların da hocası oldu; Tanrım, bu çocuğu ayırma o mektepten.</p>

  <p class="normal">Din ordusu, padişahım Tebrizli Şems’ten ışıklanmada; Tanrım, alayını daimî et onun.</p>

  <h3 class="h2baslik" id="calibre_toc_1171">LXXX</h3>

  <p class="normal">Onu yalnızca bir yerde doya doya görseydim, engel yokken kana kana doyasıya öperdim onu.</p>

  <p class="normal">Hırsızlamaca nice hatalar işledim; fakat gene de Hıtâ Türkü’nün dudağını bir gün doya doya öpmek istiyorum.</p>

  <p class="normal">Felek, karıyla kocanın doyasıya geçimini asla görmemiştir, bir kerecik de görse ne olur ki?</p>

  <p class="normal">Yabancıları birer birer çıkarın aradan; çıkarın da o bildiği bir doyasıya kucaklayayım.</p>

  <p class="normal">Elini tutup meydana getireyim, oyuna sokayım da onunla bir güzel raksedeyim.</p>

  <p class="normal">Ne mutlu gündür o gün ki elbisesinin düğmelerini birer birer çözer de onu çırçıplak, doya doya bağrıma basarım.</p>

  <p class="normal">Cana canlar katan canlara canlar bağışlasın diye beden, Tebrizli Şems’in ayrılığıyla eridi gitti.</p>

  <h3 class="h2baslik" id="calibre_toc_1172">LXXXI</h3>

  <p class="normal">Şehvet için hayvanlar gibi can vermedesin; canına ot veriyorsun, ama onu da zorla hani.</p>

  <p class="normal">(s. 199) Aşağılık kişilerden ona on dört vermek üzere borç alıyorsun; a huzuru, kararı kalmayan, güzelin, lokmanın havasındasın sen.</p>

  <p class="normal">Fakat o sepet taşıyan o lokmaları külhandan külhana kaçırır gider; tabut taşıyansa güzelini alır, mezarlığa doğru çekip götürür.<sup class="calibre2"><a href="../Text/divanson_split_643.html#footnote-300-81" id="footnote-300-81-backlink">[81]</a></sup></p>

  <p class="normal">Lokman leş kesilir, güzelin ölür gider; sense şu iki ölünün arasında durursun, tiksinmezsin bile.</p>

  <p class="normal">Ahırı gören gözü yum da öbür gözü aç; her işin sonunu gör de gözün aydınlansın.</p>

  <h3 class="h2baslik" id="calibre_toc_1173">LXXXII</h3>

  <p class="normal">Ey seher yeli, Şemseddin’in yüzünden, beninden bir koku getir bize; Çin’den Huten miskini al, İstanbul’a ilet.<sup class="calibre2"><a href="../Text/divanson_split_644.html#footnote-300-82" id="footnote-300-82-backlink">[82]</a></sup></p>

  <p class="normal">Tatlı dudağında bir selâmcık varsa söyle; taş yüreğinden bir haber varsa bildir.</p>

  <p class="normal">Baş da nedir ki Şemseddin’e feda edeyim, ayaklarının altına döküp saçayım; Şemseddin’in adını söyle, canımı vereyim gitsin.</p>

  <p class="normal">* Gönlüm onun aşkıyla en hayırlı elbiseye büründü; üst giyimim Şemseddin’in güzelliği, alt giyimim Şemseddin’in aşkı.</p>

  <p class="normal">Şemseddin’in kokusuyla sarhoşuz, yürüyüp gidiyoruz işte; Şemseddin’in kadehiyle sarhoşuz, sâkî, şarap sun.</p>

  <p class="normal">Genzimiz Şemseddin’in kokusuyla doldu, güzel kokulara daldı; ödağacına da boş verdik, ambere de, Tatar ülkesinin miskine de.</p>

  <p class="normal">Şemseddin gönülde oturmada, Şemseddin canla konuşmada; Şemseddin eşsiz tek inci, Şemseddin eldeki peşin akçe.</p>

  <p class="normal">Şemseddin, Şemseddin diye nağmeler salan, tek ben değilim ki; bahçede bülbül de, dağda keklik de onu anıyor.</p>

  <p class="normal">Güzellerin güzelliği Şemseddin, cennet bağı Şemseddin; insanların gözbebeği Şemseddin, uluların övündüğü can, gene Şemseddin.</p>

  <p class="normal">Aydın gün Şemseddin, parlak Ay Şemseddin, madendeki inci Şemseddin, gece, gündüz Şemseddin.</p>

  <p class="normal">Cem’in kadehi Şemseddin, uçsuz bucaksız deniz Şemseddin; İsa nefesli Şemseddin, Yusuf yüzlü Şemseddin.</p>

  <p class="normal">Tanrı’dan canla, gönülle, onunla hoş bir devlete ermeyi isterim: Can ortada, Şemseddin bağrımızda.</p>

  <p class="normal">Candan da güzel Şemseddin, şekerler, ballar diyarı Şemseddin; yürüyen servi Şemseddin, bağ bahçe, bahar Şemseddin.</p>

  <p class="normal">Meze, şarap Şemseddin, çeng, rebâb Şemseddin; şarap, sarhoşluk Şemseddin, ateş, nur Şemseddin.</p>

  <p class="normal">Eziyet, keder, nedamet veren sarhoşluk değil; Şemseddin’den gelen sarhoşluk, övüncüne övünç katar insanın.</p>

  <p class="normal">A âşıklar kılavuzu, a âşıklar peygamberi, a Tebrizli Şems, gel; sakın bizden el çekme.</p>

  <h3 class="h2baslik" id="calibre_toc_1174">LXXXIII</h3>

  <p class="normal">O sevgili kızgınlıkla söylenmeye başladı, nerelere kaçayım? Yokluk yurdundan, haydin kalkın diye naralar gelmeye başladı, nerelere gideyim?</p>

  <p class="normal">Kapıda yüz binlerce yalım, yüz binlerce meşale; kimdir kapıdaki, kimdir? Kapıdaki de benim, nerelere kaçayım?</p>

  <p class="normal">İçerden, kapıdaki kimdir diyen de benim, kapıya gelip halkayı çalan da ben, nerelere gideyim?</p>

  <p class="normal">Kim beni ikiye ayrılmış sanırsa kahrından çatladı, ikiye bölündü; fakat birsem hem suyum, hem yağ; nerelere kaçayım?</p>

  <p class="normal">Nasıl bir olabilirim ki saçlarım yüz binlerce karanlık diyarı; fakat nasıl iki olabilirim ki aydın Ay gibi meydandayım; nerelere gideyim?</p>

  <p class="normal">Beni kumaş hırsızı gibi niceye bir evin çevresinde arayıp duracaksın? Şu hırsıza bak ki penceremden baş çıkarmada, nerelere kaçayım?</p>

  <p class="normal">Bu kafesin her deliğinden başımı çıkarmadayım; buluşma yurduna doğru kanat açıp uçmadayım; nerelere gideyim?</p>

  <p class="normal">Bedenim bu kafesin içinde sevgilerle yandı, yakıldı; fakat başım her an bu kafesten dışarda; nerelere kaçayım?</p>

  <p class="normal">Tebrizli Tanrı güneşinin şarabı olmaksızın kendi sözlerimden kendim sarhoş olmuşum; duduyum, yahut bülbülüm, yahut da süsenim ben; nerelere gideyim?</p>

  <h3 class="h2baslik" id="calibre_toc_1175">LXXXIV</h3>

  <p class="normal">Sevgilinin aşkı, âşıklara geçit resmi seyrettirmede; o geçit resminde ölüler atlı da diriler yaya.</p>

  <p class="normal">Yanağının yüzü savaşa girmiş bir orduya dönmüş; dinle de duy, seyret de gör; âşıkların gözleri ne yaralar açıyor, açılan göz göz yaralara bak.</p>

  <p class="normal">A güneş, onun yüzünden utan da bulut altına gir; a parlak Ay, böyle bir yüzden sakın, çekin.</p>

  <p class="normal">Aşk ordugâhına gelirken ödünç iki göz al; sonra da bir bakışta o borçları öde gitsin.</p>

  <p class="normal">Göze can şarabının mahmurluğundan başka bir çare yok; can şarabını kimden içebilirsin? O iki mahmur gözden.</p>

  <p class="normal">Ayağın topal olduktan sonra tut ki halhallerle doluymuş; sağır kulağa yüz bin küpe takılsa ne faydası var?</p>

  <p class="normal">Mûsa’nın elinden sopasını kapmışsın, ne fayda; Zül-fekaar’ı çekmeye, çalmaya Hayder’in pazusu gerek.</p>

  <p class="normal">İsa’nın sürmesini çalma, elini tut, o ele sahip ol da el ne işler edermiş, iş nasıl başarılırmış, bir seyret.</p>

  <p class="normal">O yana varamıyor, o yanın çevresini bilemiyorsan bir dikkatlice bak; fakat sınama gözüyle değil, utangaç bir gözle bak.</p>

  <p class="normal">Orda lûtuflardan, rahmetlerden öylesine bir deniz coşmuş ki Tebrizli Şems mi desem, Tanrı güzelliği mi?</p>

  <h3 class="h2baslik" id="calibre_toc_1176">LXXXV</h3>

  <p class="normal">Şekerkamışı gerek ki o dudaklara karşı hizmet kemerini kuşansın; Husrev gerek ki o tatlı dudaklardan şekerler, ballar içsin.</p>

  <p class="normal">Aşk, öylesine bir denizdir ki rahmet dalgalarıyla dalgalanır, dünyaya bulutlar yollar, yakınlarına inciler yağdırır.</p>

  <p class="normal">Ey can, sarhoşlardan yüzlerce selâm götür, kulluklarını bildir; a gümüş bedenli, altın kadehi sun, gümüşümüzü al gitsin.</p>

  <p class="normal">Dertle gam kimin belini kırmışsa sen o kişiye arkasın, dayanaksın; kimin ciğerinde bir katrecik su kalmamışsa o kişinin suyusun sen.</p>

  <p class="normal">Senin aşk ateşinle yanıp kavrulan gönlün ekmeği pişmiştir; senin yüzünden altüst olan, ebedî olarak herkese üst olmuştur.</p>

  <p class="normal">Bu sevgide satır gibi iki başlı, ikiyüzlü değildir onlar, bu yüzden onun sarhoşları ölüm kasabından başlarını kurtarmıştır.</p>

  <p class="normal">Oğullarının canları, başları için olsun şarap sun ey aşk; o şeker gibi şarapla düşünceleri yok et.</p>

  <p class="normal">A cömert er, dün topluluğa ne verdiysen verdin; a her an daha da ziyade veren, daha da fazla bağışlayan sâkî, bugün şarap sun bize.</p>

  <p class="normal">Yeter artık, bir başka perdeye dokun da kimse usanmasın; bir bahçeden bir bahçeye uç da kanatlarının şükrünü böylece yerine getir.</p>

  <h3 class="h2baslik" id="calibre_toc_1177">LXXXVI</h3>

  <p class="normal">Sâkî, halk bizim şarabımızdan uzak mı uzak; o olgunluktan, o güzellikten, o tek güzel yüzden uzak mı uzak.</p>

  <p class="normal">Zevk etmede, safâ sürmede kocalmışsın amma a ihtiyâr, bizim eski, yıllanmış şarabımızdan pek uzaksın sen.</p>

  <p class="normal">Zaten gözlüler bile kadehimizin rengini göremiyor; akıl da bilir ki körün canı görgüden uzaktır, uzak.</p>

  <p class="normal">Onun canı, kadı’nın apaçık sözünü de, gizli kapaklı sözünü de anlamadıktan sonra artık gönlü, işaretle söylenen sözlerden elbette uzaktır.</p>

  <p class="normal">Tanrı Şems’inin kılıcı, zünnârını kesmedikçe, canın o lûtuftan da uzaktır, o tapılacak puttan da uzak.</p>

  <p class="normal">Canın ekmek aramayı bırakmadıkça o güzel dilberin yüzünü görmekten çok uzak kalırsın sen.</p>

  <p class="normal">Padişahların meclisinde işret edenlerin başındaydın amma bu meclise girersen halkadan öyle uzak kalırsın ki.</p>

  <p class="normal">Mûsa’nın yakınlığını, Turusîna’yı, Tanrı nurunu duydun amma o Turusîna Hızır’ın tapısından ne kadar da uzaktır, ne kadar da uzak.</p>

  <p class="normal">Gök kubbe senin gözüne pek yüce görünüyor amma onun yüceliğine karşı o kadar da alçak ki.</p>

  <p class="normal">A ağırcanlı, ya çevikleş, yahut meclisimizden git, yahut da bizim meclisimizden o kadar uzak kalma.</p>

  <p class="normal">A âşıklar çalgıcısı, hatırım için şu nağmeyi çalmaya bak; çünkü sağır kulaktan şu zurna sesi uzak mı uzaktır.</p>

  <h3 class="h2baslik" id="calibre_toc_1178">LXXXVII</h3>

  <p class="normal">Çin aynası sana yarar, geceleri gözü görmeyen Zenci’nin ne işi var o aynayla; anadan doğma sağırın ne işi var zurna sesiyle?</p>

  <p class="normal">Namussuz adam nerde, sevgilinin nazını çekmek nerde; yeni doğmuş çocuğun kızıl şarapla ne ilgisi olabilir?</p>

  <p class="normal">Zühre ellerine kına yakmış, nerden silahşorluk edecek? Kara kuşunun denizin dalgasıyla, denizin gürleyişiyle ne işi var?</p>

  <p class="normal">Göğe mi ağdın da İsa yücelikten bir koku bile almadı diyorsun? Herkesin alay ettiği kişinin yücelerde ne işi var a Müslümanlar?</p>

  <p class="normal">Yokluk meyhanesinin bucağına sığınmış rintler topluluğuyuz biz; a tacir, bizim çeyizle, çimenle, mahzenle, kumaşla bir alışverişimiz yok.</p>

  <p class="normal">Delilikten divanelikten de öteye geçtik, yüz binlerce yıllık yol aldık; sen aklınla Eflâtun kesilmişsin, yürü git, bizimle ne işin ver senin?</p>

  <p class="normal">Böylesine akılla, böylesine gönülle yol kesicilerin bulunduğu yere geliyorsun; korkak tacirin bu çeşit kavgada ne işi olabilir?</p>

  <p class="normal">Orda kılıç yarası var, her yanda mızrak yarası var; bacakları nazik, güzel kadınların ne işi var orda?</p>

  <p class="normal">Bugün Rüstemler bile kanlarına bulandılar; belleri bükülmüş, iki kat olmuş ihtiyârcıkların ne işleri var?</p>

  <p class="normal">Âşıkların, yaralanmaktan, yarayı sevmekten başka işleri güçleri yok; esenlik âşıklarının bu sevda ile ne işleri olabilir?</p>

  <p class="normal">Ne şaşılacak şeydir ki âşıklar ne kadar öldürürlürlerse o kadar diridirler; hâşâ, ölümsüz aşk dünyasında ölümün ne işi var?</p>

  <p class="normal">Bu aşk sarhoşu Şemseddin’in havasına uymuş da ta Tebriz’e dek gitmiş, yürü, senin orda ne işin var sözünü duymuş.</p>

  <p class="normal">İki dünyanın da ötesinden cana şu ses gelip durur: Senin ölümsüz, yüceler yücesi Şemseddin’le ne işin var?</p>

  <h3 class="h2baslik" id="calibre_toc_1179">LXXXVIII</h3>

  <p class="normal">Mideni dün, mayalı, mayasız ekmekle doldurmuştun; uyku gözlerinden akıyordu; işte aradığını buldun, al bakalım.</p>

  <p class="normal">Doyasıya yemekten sonra ne gelir? Ya gaflet uykusu, ya dışarıya çıkma ihtiyacı; patlıcanın eşi dostu nedir? Ya sirke, ya sarmısak.</p>

  <p class="normal">Tanrım, sen kendi temiz rızkınla canı doyur da pis köpekler gibi her lokmayı kabul etmesin.</p>

  <p class="normal">Yemek yenmediği zaman gönülden feryatlar kopar; fakat yemekten sonra aşağı yoldan, zîr perdesinden bir sestir çıkar.</p>

  <p class="normal">Hocam, rûhun feryadını istiyorsan yan yakıl, lokmayı azalt; aşağı yanın sesini diliyorsan al önüne kâseyi.</p>

  <h3 class="h2baslik" id="calibre_toc_1180">LXXXIX</h3>

  <p class="normal">Padişah zaman zaman perdeden çıkıyor, sonra gene perdeye giriyordu; böylece tam sekiz kere perde perde dolaştı.</p>

  <p class="normal">Bir an oluyor dışardakilerin akıllarını, gönüllerini kapıyordu; bir an geliyor içerdekilerin akıllarını alıyor, onları işten güçten ediyordu.</p>

  <p class="normal">Mutlak büyüden bir defter, gözlerinin önünde açılmıştı; salınıp kırıtmasından her kararsız âşıkın gönlüne bir titremedir, bir oynamadır düşmüştü.</p>

  <p class="normal">Gâh sevdası, kalemin ucundan bir resimdir meydana getirmedeydi; gâh aşkının zurnası, yoksul aklı şaşırtmada, taş gibi dondurmadaydı.</p>

  <p class="normal">Gece olunca yüzlerce pervaneyi çevresinde döndürmek için yanağındaki ateşten bir mumdur yaktı, parlattı.</p>

  <p class="normal">(s. 200) Gece yarısı olunca sarhoşların hepsi de sızdı; yalnız biz kaldık, gece kaldı, mum kaldı, şarap kaldı, o sevgili kaldı.</p>

  <p class="normal">Varlığımız da uyumuştu, arada bir engel, bir zahmet kalmamıştı; varlığımızla varlığı kucak kucağa uyumuşlardı.</p>

  <p class="normal">Bu varlığımız, o varlığa seher çağı gibi iştiyak çekmedeydi; derken varlığımız gölge gibi geldi, sevgilinin varlığı dışarı çıktı, gitti.</p>

  <p class="normal">Tebrizli Şems gitti amma yüzünün yalımları her yanda istidadı olanlara ışık verip duruyor.</p>

  <h3 class="h2baslik" id="calibre_toc_1181">XC</h3>

  <p class="normal">Ne mutlu sana ki şu dünyada gönlüne bir haberdir geliyor; ne mutlu sana ki gönlünde bir güzelim bal, bir güzelim şeker beliriyor,</p>

  <p class="normal">* Tanrım, bizi şu iki çeşit süpürücülükten kurtar; Ashab-ı Kehf gibi haberim olmadan bir yandan bir yana döndür beni.</p>

  <p class="normal">Gam neşenin gölgesidir, gam neşenin peşinden koşar; neşeyi bırak, çünkü bu ikisi birbirinden hiç ayrılmaz.</p>

  <p class="normal">Gece, gündüzün ardındadır, gam neşenin peşinde; gündüzü gördün mü bil ki geceden kaçınmaya imkân yok.</p>

  <p class="normal">Sen gamın peşinde koştukça neşe de senin peşinde koşar; fakat sen neşenin ardınca gidersen yol uğrağına gam çıkıverir.</p>

  <p class="normal">Anlayış da kalmasın, vehim de; güzel de yok olsun, çirkin de; kuru da bitsin, yaş da; işte bunun için bizi çekip sömüren timsahı an, onu düşün.</p>

  <p class="normal">* Nahil yapanların mumu gibi ateş onu kendine çeker; şekillerle, resimlerle dopdolu kâğıt suya düşer gider.</p>

  <h3 class="h2baslik" id="calibre_toc_1182">— Z —<br class="chapter"/>
  XCI</h3>

  <p class="normal">Deli divane değilsen yürü, var kendini deli divane et; yüz kere mat oldun amma bir kere daha tavla oynamaya koyul, at zarı.</p>

  <p class="normal">Onun mızrabına karşı bir tele dönmüşsün amma davran, bir mızrap daha vur; doğanın pençesiyle yaralısın amma gene de uç, bu yana gel a kuş.</p>

  <p class="normal">Nice ev kaybettin, şehrin çevresinde dönüp dolaşıyorsun; gene şehirde evini kaybedersen bâri bir kılavuzla yola düş.</p>

  <p class="normal">Ağaçtan bir at yaptın, bu benim atım diyorsun; atın tahtadan değilse hiç olmazsa bir konaklık yola koştur bakalım hocam.</p>

  <p class="normal">Tanrı’nın çağırmasını duymuyorsun da dualara koyuluyorsun; şu namazsız duadan utan be kardeş.</p>

  <p class="normal">Baştan başa her şeye razı değilsin ki Tanrı kılıcından başını kurtarasın; nasıl olur da amber gibi kokarsın? Sarmısaksın, soğansın sen.</p>

  <p class="normal">Tebrizli Şems, lûtfeder de niyazını kabul eylerse, artık var nazlanmak için ta Arş’ın başköşesine kurul.</p>

  <h3 class="h2baslik" id="calibre_toc_1183">XCII</h3>

  <p class="normal">O âşıkları okşayan, onlara iltifatlarda bulunan sevgilinin aşkı, kendi evine geldi; aşkın aklında bütün şekilleri yakıp eriten bir şekil yapma kuruntusu var.</p>

  <p class="normal">Kendi evine geldin a aşk, gir içeriye, hoş geldin, safâlar getirdin; gönlün kapısından gir de canın tapısına dek yürü.</p>

  <p class="normal">Bedenimin her zerresi güneşine âşık, dikkat et de bak, zerrelerin güneşle uzun bir işi var.</p>

  <p class="normal">Pencerenin önündeki zerrelere bak, havada ne de güzel oynuyorlar; kimin kıblesi güneş olursa namazı böyle olur onun.</p>

  <p class="normal">Şu zerreler, güneşin ışığında sûfîler gibi semâ’ edip dururlar; fakat hangi nağmeyle, hangi vuruşla, ne biçim bir sazla semâ’ ederler, kimsecikler bilmez.</p>

  <p class="normal">Her gönülde bir başka nağme, bir başka vuruş; oynayan meydandadır da çalgıcılar sır gibi gizli.</p>

  <p class="normal">Hepsinden üstün, bizim iç semâ’ımız; bütün cüzlerimiz yüz çeşit yücelikle, yüz çeşit nazla onun ışığında oynayıp duruyor.</p>

  <p class="normal">A Tebrizli Şems, can padişahlarına padişahsın sen; sen bir Mahmud’sun, fakat benim gibi bir Eyaz da dünyaya gelmez.</p>

  <h3 class="h2baslik" id="calibre_toc_1184">— Ş —<br class="chapter"/>
  XCIII</h3>

  <p class="normal">Dünyadan dışarda olanı dünyaya getirdim; çekinip yan çizeni ortaya attım.</p>

  <p class="normal">İşveler satana, cilveler edene öyle bir işve sattım, öyle bir cilve ettim ki… Benden baş çekeni öylesine bir sürüye çeke getirdim ki…</p>

  <p class="normal">Her sabah çağı benden cana şikâyet edeni şikâyetlerden şikâyetlere, kavgadan kavgaya düşürdüm de candan bezdirdim.</p>

  <p class="normal">Başı dönmüş, ayrılık çölünde kaybolup gitmiş âvâre canı aldım, çöllerden kurtardım da emniyet yurduna getirdim.</p>

  <p class="normal">Can, sen çağrıldığıma bir alâmet göstermezsen gelemem, nerde ferman, nerde padişahın mührü dedi de ona ferman getirdim ben.</p>

  <p class="normal">Hırsızı tuttum da eli bağlı olarak merhametli canın tapısına getirdim; merhamet de budur, sevgi de budur işte.</p>

  <p class="normal">Mustafâ’nın elbisesinin bir ucu elime değdi de cehennemin ta dibinde olanı tuttum, cennetlere soktum.</p>

  <h3 class="h2baslik" id="calibre_toc_1185">XCIV</h3>

  <p class="normal">A sâkî, erken geldin, şarap sun, ercesine davran; deli divanelerin sâkîsisin sen, şarap gibi deli divane ol.</p>

  <p class="normal">Kadehi dudağına kadar doldur, bir kıl sığacak yeri kalmasın; sun bize, sonra istersen vefa göster, istersen yürü git, yabancı kesil.</p>

  <p class="normal">Kendine yabancı kesildin mi yürü, mutlak olarak teksin artık; bu meydandan korkana yürü de, evinde otur, burda ne işin var?</p>

  <p class="normal">Sedef içinde bulunan inciler için denize yol yok; böyle bir deniz gerekse sana sedefsiz inci tanesi ol.</p>

  <p class="normal">Tufana bağır da aklı başına gelsin, sersemleşmesin; mumu korkut, a mum de, pervaneye dön.</p>

  <p class="normal">Kafatasından her şeyi çıkar da ondan sonra ona, a kutlu baş de, hadi, aşk şarabına sağrak ol.</p>

  <p class="normal">A ölümsüz devlet kuşu, senin yuvan aşktır; aşka sımsıkı yapış da şu yuvada yerleş, otur.</p>

  <h3 class="h2baslik" id="calibre_toc_1186">XCV</h3>

  <p class="normal">A Senâî, gelmiyorsan var kendi işinde ol; dünyada herkesin bir işi vardır, sen de kendi işinle oyalan.</p>

  <p class="normal">Şu kervanda bulunanların her biri kendi malını mülkünü çalmak için yol keser; geri kal da kendi yükünün başında bulun.</p>

  <p class="normal">Bunlar geçici güzellik verirler, geçici aşk alırlar; şu iki kuru ırmağı geç de kendi kendinin ırmağı ol.</p>

  <p class="normal">Bu dostlar elinden tutarlar da yokluğa dek çeke çeke götürürler seni; elini çek onlardan da kendi kendinle oyuna giriş.</p>

  <p class="normal">Bu güzeller gönüldeki güzeli gizleyen perdedeki resimlerdir; perdeyi kaldır, gir içeriye de sevgilinle baş başa kal.</p>

  <p class="normal">Kendi güzelinle kal, güzelleş, güzel şeyler düşün; iki âlemden de vazgeç, kendi ülkende ol.</p>

  <p class="normal">Yürü, benliği arttıran şarapla sarhoşluk etme; o ak pak yüzü gör, aklını başına al.</p>

  <h3 class="h2baslik" id="calibre_toc_1187">XCVI</h3>

  <p class="normal">Ariflerin mumları da gönüllerinden dışarda değildir, sevgilileri de; üzüm suyu içmez onlar, şarapları kendi kanlarıdır.</p>

  <p class="normal">Dünyada herkes bir Leylâ’ya Mecnun olmuştur; ariflerin her an Leylâları da kendileridir, Mecnunları da.</p>

  <p class="normal">Bir an ona terazi kesiliyorsun, bir an bunun terazisiyle tartılıyorsun; bundan böyle kendi kendinin terazisi ol da tartılı düzenli bir hale gel.</p>

  <p class="normal">Benlik Firavun’unu beden Mısır’ından dışarı atarsan gönül evinde Mûsa’nı da görürsün, Hârun’unu da.</p>

  <p class="normal">Can ayağına aşağılık bir demirdir bağlamışsın, her gün Karun’unla biraz daha dibe batıp gitmedesin.</p>

  <p class="normal">Gönül denizinin kıyısında oturmuş bir Yunus gördüm; nasılsın dedim, kendi töresince bana cevap verdi de,</p>

  <p class="normal">* Dedi ki: Şu denizde bir balığın gıdasıydım; nun harfi gibi büküldüm de sonunda kendi kendimin Zün-Nûn’u oldum;</p>

  <p class="normal">Bundan böyle bana nasılsın deme, nelikten-nitelikten geç; kendi kendisinin neliksiz-niteliksiz varlığı kesilen, nasıl olur da nelikten-nitelikten söz eder?</p>

  <p class="normal">Şarabı gamlılar içer, bizim gönlümüzse şaraptan da hoş; yürü a sâkî, afyonunu gam mahpuslarına sun.</p>

  <p class="normal">Bizim kanımız gama haram, gamın kanını dökmekse helâl bize; çevremizde dönüp dolaşan gam kendi kanına girer.</p>

  <p class="normal">Şarap gam, keder hastalarının betini benzini güle çevirir; bizim rengimiz zaten hoş, gül renkli beniz yeter bize.</p>

  <p class="normal">Ölüler gibi dirilip kalkmak için Sûr’un üfürülmesini beklemiyorum ben; aşk her an bana üfürüp yeni bir can vermede.</p>

  <p class="normal">Cennette yeşil atlaslardan, ipekli kumaşlardan elbiseler verilecekmiş, ayaklara halhaller takılacakmış; aşk bana bugün peşin olarak atlastan, ağır kumaşlardan elbiseler veriyor.</p>

  <p class="normal">Dün müneccim, gördüm dedi, kutlu bir talihin var; evet dedim, doğru, fakat günden güne dolan kendi dolunayımdan bu talih.</p>

  <p class="normal">Şu Ay da kim oluyor bizim ay yüzlü güzelimize karşı? Ay yüzlümüzün alımı, güzelliği karşısında, en büyük kutsuz yıldız bile kendi göğünde en büyük kutlu yıldız kesildi.</p>

  <h3 class="h2baslik" id="calibre_toc_1188">XCVII</h3>

  <p class="normal">Gir içeriye a neşenin, sevincin temelinin temeli; neşelen, sevin. Ak içeriye a abıhayatın abıhayatı, neşelen, sevin.</p>

  <p class="normal">Dirilik seni görse son güne dek ölmez; ölü bile seni görse bilir ki cansın sen; neşelen, sevin.</p>

  <p class="normal">Böylece her an o ebedî şarabı sunadur da elden çıkalım, kendimizden geçelim; bundan ötesini artık sen bilirsin; neşelen, sevin.</p>

  <p class="normal">Bir amaç olan toprağımızda işte, şuracıkta açtığın yaranın izi; a iz, neşeli yaşa, a nişancı; neşelen, sevin.</p>

  <p class="normal">(s. 201) A devlet kuşu, gölgen Kafdağı’nı bile kanatlandırdı; a o dünyanın güzel yüzlü devlet kuşu, neşelen, sevin.</p>

  <p class="normal">Hem iş erisin, hem nazik, nazeninsin, hem mumsun, hem şarapsın; hem dünyasın, hem gizlisin, hem apaçık meydandasın; neşelen, sevin.</p>

  <p class="normal">Her an o dünyanın hediyelerini getiriyorsun, getir, getir, pek hoş getiriyorsun; neşelen, sevin.</p>

  <p class="normal">Sarhoşların canları, pılılarını pırtılarını senin tarafına çekmede; tattır onlara, çek onları; pek hoş çekiyorsun; neşelen, sevin.</p>

  <p class="normal">A dünyayı neşelendiren, sevindiren, a yeryüzünü baştan başa define haline getiren, sonucu yeryüzü sana der ki: A gökyüzünün eri, neşelen, sevin.</p>

  <p class="normal">Senin zamanında bir dilber, tutar da bir güzelin başını kaşırsa perçemini keserler de sana armağan sunarlar; neşelen, sevin.</p>

  <p class="normal">A Tebrizli Şems, dünyada insanlığın aslı sensin; anlamlar denizi bile seni görüp şaşırıp kalmış; neşelen, sevin.</p>

  <h3 class="h2baslik" id="calibre_toc_1189">XCVIII</h3>

  <p class="normal">Dün padişahımın meclisine gittim; canımı sâkînin elindeki sürahide gördüm.</p>

  <p class="normal">Ona, a sâkîlerin canlarına can olan dedim, Allah için olsun kadehi doldur, ahdini, peymanını unutma.</p>

  <p class="normal">Güzelce bir güldü de dedi ki: A kerem sahibi, hizmetinde kusur etmem, imanıma and olsun, saygı gösteririm sana.</p>

  <p class="normal">Parlak yüzü gibi parıl parıl parlayan şarapla dopdolu bir sağrak getirdi, öptü de elime sundu.</p>

  <p class="normal">Ona karşı secde ettim, sağrağı diktim başıma; şarap kendi külhanından bir ateştir saldı bana.</p>

  <p class="normal">Birbiri üstüne o çeşit birkaç kadeh sundu bana; o kızıl altın gibi şarap kendi potasına, kendi madenine aldı beni.</p>

  <p class="normal">Gül yanaklarına daldım da bağımı bahçemi yemyeşil, terütaze, sünbüle benzeyen kaşları yüzünden ekmeğimi pişmiş, kızarmış gördüm.</p>

  <p class="normal">Baht, kısmet herkesi bir meyhaneye çeker; ben kimim? Ben ancak gam yemeyi lâyık buldum kendime.</p>

  <p class="normal">Ebû Leheb’i orda gördüm, elini ısırıyordu, Ebû Hurayra’ysa elini dağarcığına sokmuştu.</p>

  <p class="normal">Ebû Leheb, arka gibiydi, arka hiç yüzü görmez; Ebû Hurayra’ysa kendi Ay’ına, kendi Zühal yıldızına yüz çevirmişti.</p>

  <p class="normal">Ebû Leheb, düşüncelere dalmıştı, delil aramadaydı; Ebû Hurayra’ysa kendisi, kendisinin deliliydi.</p>

  <p class="normal">Her küp bu şaraba lâyık değildir, şu küpü kapa da sâkî kendi meyhanesinden bir başka küp getirsin.</p>

  <p class="normal">Susayım artık da meclisin beyi, kendi gizli meclisinin yüz binlerce destanını size söylesin.</p>

  <h3 class="h2baslik" id="calibre_toc_1190">— K —<br class="chapter"/>
  XCIX</h3>

  <p class="normal">Mahmurluk, aşk sevdasının başına bir baş ağrısı verdiyse şimdicek aşk şarabının sâkîsi imdada erişir.</p>

  <p class="normal">Neşe davulu âşıklar ordusunu perişan ederse “gerçekten de biz açtık, fethettik” müjdesini üfürür aşk zurnası.</p>

  <p class="normal">Aşktan bitip coşan, akıp duran o şekerler yüzünden hemencecik zehir âşıkın dilinde, damağında bal olur gider.</p>

  <p class="normal">Bir zaman bulut gelir, Ay’ı örter amma cana canlar katan aşk şimşeği hemen çakar, bulutu yakıp dağıtır.</p>

  <p class="normal">Görürsün, çöl yolunda yakıcı kumlar içinde aşk sakası gök gürlercesine naralar atar.</p>

  <p class="normal">Sâkî, canın için olsun, halka bir sağrak dök, yahut da yüce boylu aşka çağır halkı.</p>

  <p class="normal">Tebrizli Şems, Tanrı kubbelerinden bir parlar, bir görünürse o anda aşk denizinden dalga kubbeleri coşar, köpürür.</p>

  <h3 class="h2baslik" id="calibre_toc_1191">— K —<br class="chapter"/>
  C</h3>

  <p class="normal">Şarap gibi esritip coşturan aşkı mı daha eşsiz, çengten çıkardığı perde perde nağmeler mi? Dumansız ateşe mi daha fazla şaşmalı, renkten renge giren yüzüme mi?</p>

  <p class="normal">Sapsarı yanaklarıyla o yüzün şimşekle ne ilgisi var? Sıkılmış, daralmış gönlün şeker dengiyle bir münasebeti mi olur?</p>

  <p class="normal">Ay, Müşteri için gönül tahtına kurulup oturmuş; tahtının çevresinde yığın yığın yüz binlerce can şaşırıp kalmış.</p>

  <p class="normal">Tur Dağı’na benzeyen canlar, sevdasına tutulmuş, sevdasına; o dağda can, lâ’l dudakları için durmadan çakıp durmada.</p>

  <p class="normal">Onun aşk cilâsını seç de lûtfuyla aynandan kirler, paslar arınsın gitsin.</p>

  <h3 class="h2baslik" id="calibre_toc_1192">— L —<br class="chapter"/>
  CI</h3>

  <p class="normal">Bizim gibi yüz binlercesi şu gönül denizinde gark olup gitmiş; bakalım sonu ne olacak; vah gönül, eyvah gönül.</p>

  <p class="normal">Aman istersin, o aman bilmez, aman vermez; canı tutmuş, şu balçıktan ta yüce gönüle dek çeker durur.</p>

  <p class="normal">Her yanda bölük bölük insanlar, ya bir çukura dalmışlar, ya bir tepeye tırmanmışlar; neden böyle gâh tepeye tırmanıyorlar, gâh çukura düşüyorlar? Gönül kavgasından.</p>

  <p class="normal">Can ummanıdır gönül, yahut Nuh’un gemisidir gönül; sıcak, coşkun kan dalgalarıyla dalga dalga coşar, köpürür gönül.</p>

  <p class="normal">Şarap içenlerin coşkunluğuna bak, susanların ışığını seyret; gönlün ayakucunda ölen, baştan başa baş kesilmiştir.</p>

  <p class="normal">A Ay’ın, Müşteri’nin bile kıskandığı güzel, bizim çevremizde uçup duruyorsun, a gönül Kafdağı, a gönül Zümrüdüanka’sı, gönül kapmaya geldin sen.</p>

  <p class="normal">A can kanatları varken dünyada şaşkına dönmüş, senin şu töreni gönül sevdasına lâyık gördün mü hiç?</p>

  <h3 class="h2baslik" id="calibre_toc_1193">CII</h3>

  <p class="normal">A güzellikte eşsiz, örneksiz dilber, beni apaçık kaygılara daldırdın, gözyaşlarına gark ettin, aşkla depremlere uğrattın beni, aklım tir tir titremede.</p>

  <p class="normal">Tur Dağı’nızdan geri döndük, geri döndük de bir yana geldik; bakın bize, bakın bize, arı duru suyla suvarıyoruz sizi.</p>

  <p class="normal">Sizden gelen her şey bana lezzetlidir, temizdir; her yer senin yüzünden tertemiz olmuştur, işte sihr-i helâl dediğin de budur işte.<sup class="calibre2"><a href="../Text/divanson_split_645.html#footnote-300-83" id="footnote-300-83-backlink">[83]</a></sup></p>

  <h3 class="h2baslik" id="calibre_toc_1194">CIII</h3>

  <p class="normal">A aydın dolunay, beni apaçık kaygılara daldırdın, gözyaşlarına gark ettin, aşkla depremlere uğrattın beni, aklım tir tir titremede.</p>

  <p class="normal">Ne kadar da seslendim, bize bakın, nurunuzla nurlanmak istiyoruz dedim; ululuk ışıklarının parıl parıl parladığı Tur Dağı’ndan döndük, bir yana geldik.</p>

  <p class="normal">Kim görmüştür bir ışığı ki insana eş dost olur, dünyayı sevgiyle doldurur; dostlara o ışıktan güzellikler, düşmanlaraysa elemler, kederler gelir.</p>

  <p class="normal">Ondan gelen her iş gerçektir, lâyığız ona, buyruğu yürür onun; bütün hastalıkları iyileştirir o, bütün kederler, bütün usançlar, lûtfuyla geçer gider.</p>

  <p class="normal">Kim kapının kapalı olmasından şikâyet ederse elbette anahtarını elde eder; kim susuzluktan şikâyet ederse arı duru su sunulur ona, kana kana içer.</p>

  <p class="normal">Taktığın adlar boşuna takılmamıştır, hiçbiri asılsız olamaz, her biri gerçektir de dünyanın aldatmasıdır asılsız olan.</p>

  <p class="normal">Kârı, ticareti kat kat artan, şevk çarşıları, ne de güzel çarşılardır; ışığında güneşin bile yeniay gibi göründüğü nur, ne kutlu nurdur.</p>

  <p class="normal">Aşka düşüp de bir gececik bile uyanık kalmak, uyumamak sizin işiniz değil; geceleri nice hayaller görünür; bunu gece erleri bilir.</p>

  <p class="normal">A âşık, kalk, konuş; seven uyumaz; a ımızganan, kalk, gelinler güzelleşti.</p>

  <p class="normal">Bir devlettir komşu oldu bize, komşulara müjde ver; o komşunun debdebesi, tantanası, can kuşlarına kol kanat bağışlar.<sup class="calibre2"><a href="../Text/divanson_split_646.html#footnote-300-84" id="footnote-300-84-backlink">[84]</a></sup></p>
</body>
</html>
