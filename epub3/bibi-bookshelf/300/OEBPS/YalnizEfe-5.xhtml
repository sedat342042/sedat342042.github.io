<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>YalnizEfe-5</title>
		<link href="css/stylemag.css" rel="stylesheet" type="text/css"/>
	</head>
	<body id="YalnizEfe" xml:lang="tr-TR">
		<div class="Basic-Text-Frame">
			<h1 id="toc_marker-5"><strong>And</strong></h1>
			<p class="mg025">Ben Gönen’de doğdum. Yirmi yıldan beri görmediğim bu kasaba hayalimde artık seraplaştı. Birçok yerleri unutulan eski, uzak bir rüya gibi oldu. O zaman genç bir yüzbaşı olan babamla her vakit önünden geçtiğimiz Çarşı Camii’ni, karşısındaki küçük, harap şadırvanı, içinde binlerce kereste tomruğu yüzen nehirciği, bazı yıkanmaya gittiğimiz sıcak sulu hamamın derin havuzunu şimdi hatırlamaya çalışırım. Fakat beyaz bir unutuş dumanı önüme yığılır. Renkleri siler, şekilleri kaybeder... Pek uzun gurbetlerden sonra vatanına dönen bir adam doğduğu yerin ufkunu koyu bir sis altında bulup da sevdiği şeyleri uzaktan bir an evvel göremediği için nasıl mahzun olursa ben de tıpkı böyle meraka, sabırsızlığa benzer bir elem duyarım. O, her akşam sürülerle mandaların, ineklerin geçtiği tozlu, taşsız yollar, yosunlu siyah kiremitli çatılar, yıkılacakmış gibi duran büyük duvarlar, küçük, ahşap köprüler, nihayetsiz tarlalar, alçak çitler hep bu duman içinde erir...</p>
			<p class="mg025">Yalnız evimizle mektebi gözümün önüne getirebilirim.</p>
			<p class="mg026">* * *</p>
			<p class="mg025">Büyük bir bahçe... Ortasında köşk tarzında yapılmış bembeyaz bir ev... Sağ köşesinde her vakit oturduğumuz beyaz perdeli oda... Sabahları annem beni bir bebek gibi pencerenin kenarına oturtur, dersimi tekrar ettirir, sütümü içirirdi. Bu pencereden görünen avlunun öbür tarafındaki büyük toprak rengindeki binanın camsız, kapaksız tek bir penceresi vardı. Bu siyah delik beni çok korkuturdu. Yemeklerimizi pişiren, çamaşırlarımızı yıkayan, tahtalarımızı silen, babamın atına yem veren, av köpeklerine bakan hizmetçimiz Abil Ana’nın her gece anlattığı korkunç, bitmez hikâyelerdeki ayıyı, bu karanlık pencerede görür gibi olurdum. Bu kuruntu ile rüya dinlemek, tabir etmek merakında olan zavallı anneme, her sabah ayılı rüyalar uydurur; iri, kuzgun bir ayının beni kapıp dağa götürdüğünü ormandaki inine kapadığını, kollarımı bağladığını, burnumu, dudaklarımı yediğini, sonra Bayramiç yolundaki su değirmeninin çarkına attığını söyler, ona birçok, “Hayırdır inşallah!” dedirtirdim. Tabir ederken benim büyük bir adam, büyük bir bey, büyük bir paşa olacağımı, bana kimsenin fenalık yapamayacağını temin ettikçe, yalan söylediğimi unutur, ne kadar sevinirdim.</p>
			<p class="mg026">* * *</p>
			<p class="mg025">Nasıl sokaklardan, kiminle giderdim? Bilmiyorum... Mektep bir katlı, duvarları badanasız idi. Kapıdan girilince üstü kapalı bir avlu vardı. Daha ilerisinde küçük, ağaçsız bir bahçe... Bahçenin nihayetinde ayakyolu, gayet kocaman abdest fıçısı... Erkek çocuklarla kızlar karmakarışık otururlar, beraber okur, beraber oynarlardı. “Büyük Hoca” dediğimiz kınalı, az saçlı, kambur, uzun boylu ihtiyar, bunak bir kadındı. Mavi gözleri pek sert parlar, gaga gibi eğri, sarı burnuyla, tüyleri dökülmüş hain, hasta bir çaylağa benzerdi. “Küçük Hoca” erkekti. Büyük Hoca’nın oğlu idi. Çocuklar ondan hiç korkmazlardı. Galiba biraz aptalca idi. Ben arkadaki rahlelerde, Büyük Hoca’nın en uzun sopasını uzatamadığı bir yerde otururdum. Kızlar, belki saçlarımın açık sarı olmasından, bana hep “Ak Bey” derlerdi. Erkek çocukların büyücekleri ya ismimi söylerler yahut “Yüzbaşı Oğlu” diye çağırırlardı. Sınıf kapısının açılmayan kanadında sallanan “geldi-gitti” levhası yassı, cansız bir yüz gibi bize bakar, kalın duvarların tavana yakın dar pencerelerinden giren donuk bir aydınlık durmadan bağıran, haykırarak okuyan çocukların susmaz çığlıklarıyla sanki daha ziyade ağırlaşır, bulanırdı...</p>
			<p class="mg026">* * *</p>
			<p class="mg025">Mektepte yalnız bir nevi ceza vardı: Dayak... Büyük suçlular, hatta kızlar bile falakaya yatarlardı. Falakadan korkmayan, titremeyen yoktu. Küçük suçluların cezası ise oransız, ölçüsüz idi. Küçük Hoca’nın ağır tokadı... Büyük Hoca’nın uzun sopası... -Ki rast geldiği kafayı mutlaka şişirirdi.- Ben hiç dayak yememiştim. Belki iltimas ediyorlardı. Yalnız bir defa, Büyük Hoca kuru, kemikten elleriyle, yalan söylediğim için sol kulağımı çekmişti. O kadar hızlı çekmişti ki ertesi günü bile yanıyordu. Kıpkırmızı idi. Hâlbuki suçum yoktu. Doğru söylemiştim. Bahçedeki abdest fıçısının musluğu koparılmıştı. Büyük Hoca bu suçu yapanı arıyordu. Bu, mavi cepkenli<sup><a class="footnote-link" href="#footnote-249-49" id="footnote-249-49-backlink">(49)</a></sup>, kırmızı kuşaklı, hasta, zayıf bir çocuktu. Haber verdim. Falakaya konacaktı. İnkâr etti. Sonra diğer bir çocuk çıktı. Kendi kopardığını, onun kabahati olmadığını söyledi. Yere yattı. Bağıra bağıra sopaları yedi. </p>
			<p class="mg025">O vakit Büyük Hoca:</p>
			<p class="mg025">– Niçin yalan söylüyorsun, bu zavallıya iftira ediyorsun, diye kulağıma yapıştı. Yüzünü buruşturarak darıldı.</p>
			<p class="mg026">* * *</p>
			<p class="mg025">Ağladım. Ağladım. Çünkü yalan söylemiyordum. Evet, musluğu koparırken gözümle görmüştüm. Akşam paydosunda dayağı yiyen çocuğu tuttum.</p>
			<p class="mg025">– Niçin beni yalancı çıkardın, dedim. Musluğu sen koparmamıştın...</p>
			<p class="mg025">– Ben koparmıştım.</p>
			<p class="mg025">– Hayır, sen koparmamıştın. Öbür çocuğun kopardığını ben gözümle gördüm.</p>
			<p class="mg025">Israr edemedi. Yüzüme baktı. Bir an öyle durdu. Eğer hocaya söylemeyeceğime yemin edersem, saklamayacaktı. Anlatacaktı. Ben hemen yemin ettim. </p>
			<p class="mg025">Merak ediyordum.</p>
			<p class="mg025">– Musluğu Ali koparmıştı, dedi. Ben de biliyordum. Ama o çok zayıf, hem hastadır. Görüyorsun, falakaya<sup><a class="footnote-link" href="#footnote-249-50" id="footnote-249-50-backlink">(50)</a></sup> dayanamaz. Belki ölür, daha yataktan yeni kalktı.</p>
			<p class="mg025">– Ama sen niçin onun yerine dayak yedin?</p>
			<p class="mg025">– Niçin olacak biz onunla and içmişiz. O bugün hasta, ben iyi, kuvvetliyim. Onu kurtardım işte.</p>
			<p class="mg025">Pek güzel anlamadım. Tekrar sordum:</p>
			<p class="mg025">– And ne?</p>
			<p class="mg025">– Bilmiyor musun?</p>
			<p class="mg025">– Bilmiyorum!</p>
			<p class="mg025">O vakit güldü. Benden uzaklaşarak cevap verdi:</p>
			<p class="mg025">– Biz birbirimizin kanlarını içeriz. Buna “and içmek” derler. And içenler kan kardeşi olurlar. Birbirlerine ölünceye kadar yardım ederler, imdada koşarlar.</p>
			<p class="mg025">Sonra dikkat ettim mektepte birçok çocuk, birbirleriyle and içmişlerdi. Kan kardeşi idiler. Hatta bazı kızlar bile kendi aralarında and içmişlerdi. Bir gün, bu yeni öğrendiğim âdetin nasıl yapıldığını da gördüm. Yine arka rahlelerde idi. Küçük Hoca abdest almak için dışarı çıkmıştı. Büyük Hoca, arkasını bize çevirmiş, yavaş yavaş, bir sümüklüböcek kadar ağır, namazını kılıyordu. İki çocuk tahta saplı bir çakı ile kollarını çizdiler. Çıkan büyük, kırmızı damlayı kolları üzerinde bu çizgiye sürdüler. Kanlarını karıştırdılar. Sonra birbirlerinin kollarını emdiler. And içerek kan kardeşi olmak... Bu, beni düşündürmeye başladı. Şayet benim de kan kardeşim olsa idi hocaya kulağımı çektirmeyecek, ihtimal falakaya yatacağım zaman beni kurtaracaktı. Koca mektebin içinde kendimi yapayalnız, arkadaşsız, koruyucusuz zannediyordum, anneme fikrimi, her çocuk gibi birisiyle and içmek istediğimi söyledim. Andı tarif ettim. Razı olmadı:</p>
			<p class="mg025">– Öyle münasebetsizlikler istemem. Sakın yapma ha, diye tembih etti.</p>
			<p class="mg026">* * *</p>
			<p class="mg025">Lakin ben dinlemedim. Aklıma and içmeyi koymuştum. Fakat kiminle? Bir tesadüf, beklenilmeyen bir kaza, bana kan kardeşimi kazandırdı. Cuma günleri bizim evin bahçesinde bütün komşu çocukları toplanırdı. Akşama kadar beraber oynardık. Arkamızdaki evlerin sahibi Hacı Budakların benim kadar bir çocukları vardı ki en çok adı hoşuma giderdi: Mıstık... Bu kelimeyi söylerken sanki hoşlanır, hep tekrarlardım. O kadar ahenkli, taninli<sup><a class="footnote-link" href="#footnote-249-51" id="footnote-249-51-backlink">(51)</a></sup> idi. Kızlar, bu güzel isme uydurulmuş kafiyeleri, Mıstık’ı bahçede, sokakta görünce bir ağızdan söylerler; hâlâ hatırımda,</p>
			<p class="mg050">Mıstafa Mıstık,</p>
			<p class="mg025">Arabaya kıstık</p>
			<p class="mg025">Üç mum yaktık,</p>
			<p class="mg025">Seyrine baktık!</p>
			<p class="mg051">diye bağrışırlar, ellerini yumruk yaparak ona karşı dururlardı. Mıstık hiç kızmazdı. Gülerdi. Biz de bazı bu beyitleri bağırarak tekrarlar, eğlenirdik.</p>
			<p class="mg025">Bu iki minimini beyit benim hayalime bile tesir etmişti. Rüyamda, birçok arsız kızların onu büyük bir muhacir arabasına sıkıştırarak, etrafına üç mum yakarak seyrine baktıklarını görürdüm. Niçin Mıstık öyle uslu dururdu? Niçin birden fırlayıp bu kızlara birkaç tokat atmaz, sıkıştığı katran kokulu arabadan kurtulmazdı? Hepimizden kuvvetli o idi. Sanki adı gibi her tarafı yuvarlaktı; başı, kolları, bacakları, vücudu... Hatta elleri... Bütün çocukları güreşte yenerdi... Yazın, her cuma sabahı, büyük bir deste söğüt dalı getirirdi. Bu dallardan kendimize atlar yapar, cirit oynar, yarışa çıkardık. Yarışta da hepimizi geçerdi. Onu hiçbirimiz tutamazdık. İşte yine böyle bir cuma günü, Mıstık, söğüt dallarıyla geldi. Ben en uzununu kendime ayırdım. Öbürlerini çocuklara dağıttım. Bir çakı ile bu dalların ucunu keser, kabuklarından iki kulak, bir burun çıkartır, tıpkı bir at başına benzetirdik. Bunu en güzel ben yapardım.</p>
			<p class="mg025">Kendi atımı yapıyordum. Mıstık’la diğer çocuklar sıralarını bekliyorlardı. Nasıl oldu, farkına varmadım, söğüdün kabuğu birden yarıldı. Arasından kayan çakı sol elimin şahadet parmağını kesti. Sulu, kırmızı bir kan akmaya başladı. O saatte aklıma bir şey geldi: And içmek... Parmağımın acısını unuttum, Mıstık’a,</p>
			<p class="mg025">– Haydi, dedim. Hazır elim kesildi. Kan kardeşi olalım. Sen de kes...</p>
			<p class="mg025">Tereddüt etti. Siyah gözlerini yere dikerek büyük, yuvarlak başını salladı.</p>
			<p class="mg025">– Olur mu ya... And için kol kesmek lazım...</p>
			<p class="mg025">– Canım ne zararı var, diye ısrar ettim; kan değil mi? Hepsi bir. Ha koldan, ha parmaktan... Haydi, haydi!..</p>
			<p class="mg025">Razı oldu. Elimden aldığı çakı ile kolunu, hatta biraz derince kesti. Kanı o kadar koyu idi ki akmıyor, bir damla hâlinde kabarıyor, büyüyordu. Parmağımın kanı ile karıştırdık. Evvela ben emdim. Bu, tuzlu, sıcak bir şeydi. Sonra o da benim parmağımı emdi.</p>
			<p class="mg025">Bilmiyorum aradan ne kadar zaman geçti. Belki altı ay... Belki bir yıl... Mıstık’la kan kardeşi olduğumuzu âdeta unutmuştum. Yine beraber oynuyor, mektepten eve beraber dönüyorduk. Bir gün hava pek sıcaktı. Büyük Hoca bizi yarım azat etti. Tıpkı perşembe günü gibi... Mıstık’la sokağın tozları içinde yavaş yavaş yürüyorduk. Ben fesimin altına mendilimi koymuştum... Terimi silemediğim için yüzüm sırsıklam idi. Büyük, geniş bir yoldan geçiyorduk. Kenarda yıkılmış bir duvarın temelleri vardı. Birdenbire karşıdan iri, kara bir köpek çıktı. Koşarak geliyordu. Arkasından, birkaç adam, kalın sopalarla kovalıyorlardı. Bize,</p>
			<p class="mg025">– Kaçınız, kaçınız, ısıracak, diye bağırdılar.</p>
			<p class="mg025">Korktuk, şaşırdık. Öyle kaldık. Evvela ben biraz kendimi toplayarak,</p>
			<p class="mg025">– Aman, kaçalım, dedim.</p>
			<p class="mg025">Gözleri ateş gibi parlayan köpek bize yetişmişti. O vakit Mıstık:</p>
			<p class="mg025">– Sen arkama saklan, diye haykırdı, önüme geçti. Köpek onun üzerine hücum etti. İlkin hızla birbirlerine çarptılar. Sonra tıpkı güreşir gibi boğaz boğaza geldiler. Köpek de ayağa kalkmıştı.</p>
			<p class="mg026">* * *</p>
			<p class="mg025">Biraz böyle savaştıktan sonra ikisi de yere yuvarlandılar. Mıstık’ın küçük fesi, mavi yemenisi<sup><a class="footnote-link" href="#footnote-249-52" id="footnote-249-52-backlink">(52)</a></sup> düştü. Bu muharebe bana pek uzun geldi. Titriyordum. Sopalı amcalar yetiştiler. Köpeğe odunlarının bütün kuvvetiyle birkaç tane indirdiler. Mıstık kurtuldu. Zavallının kollarından, burnundan kan akıyordu. Köpek, kuyruğunu bacaklarının arasına sıkıştırmış, ağzı yerde, dörtnala kaçtı.</p>
			<p class="mg025">Mıstık:</p>
			<p class="mg025">– Bir şey yok... Acımıyor... Biraz çizildi, diyordu. Evine götürdüler. Ben de hemen evimize koştum. Anneme başımıza gelenleri anlattım. Abil Ana, beni yere yatırdı. Uzun uzadıya kasıklarıma, korku damarlarıma bastı. Öyle bir dua okuyarak yüzüme üfledi ki sarımsak kokusundan aksırdım.</p>
			<p class="mg025">Ertesi günü Mıstık mektebe gelmemişti. Daha ertesi günü yine gelmedi... Anneme, Hacı Budaklara gidip Mıstık’ı görmemizi söyledim.</p>
			<p class="mg025">– Hastaymış yavrum, dedi. İnşallah iyi olunca yine oynarsınız, şimdi rahatsızlık etmek ayıptır.</p>
			<p class="mg025">Ondan sonra ben her sabah Mıstık’ı iyileşmiş bulacağım ümidiyle mektebe gittim.</p>
			<p class="mg025">Fakat heyhat... O hiç gelmedi... Köpek kuduzmuş. Baktırmak için Mıstık’ı Bandırma’ya götürdüler. Oradan İstanbul’a göndereceklerdi.</p>
			<p class="mg025">Nihayet bir gün işittik ki Mıstık ölmüş...</p>
			<p class="mg026">* * *</p>
			<p class="mg025">Erken kalktığım açık, bulutsuz sabahlar, herkes gibi bana da çocukluğumu hatırlatır. Yâdımda<sup><a class="footnote-link" href="#footnote-249-53" id="footnote-249-53-backlink">(53)</a></sup> ezelî ve mor bir fecir memleketi gibi kalan doğduğum yeri gözümün önüne getirmek isterim. Ve daima, farkında olmayarak, sol elimin şahadet parmağına bakarım. Birinci boğumun üstünde hâlâ beyaz çizgi şeklinde duran bu küçük yara izi bence pek mukaddestir. Andı için ölen, hayatını mahveden kahraman kan kardeşimin sıcak dudaklarını tekrar parmağımın ucunda duyar, beni kurtarmak için o kendisinden büyük, kudurmuş, iri ve kara çoban köpeğiyle pençeleşen aslan ve bahadır hayalini görürüm.</p>
			<p class="mg025">Ve milli değerlerimizden, Türklük şuurundan uzaklaştıkça, daha kokuşmuş derinliklerine yuvarlandığımız karanlık uçurumun bu ahlaksızlık ve bozukluk, vefasızlık ve bencillik, adîlik ve miskinlik cehenneminin dibinde üzgün ve şartlanmış, kıvranırken, saf ve nurdan mazi, kaybolmuş bir cennetin hakikatten uzak bir serabı hâlinde karşımda açılır... Beni avutur ve mesut eder. Saatlerce Mıstık’ın hatırasıyla, bu aziz ve soylu matemin eskiyip unutuldukça daha ziyade kıymeti artan tatlı ve mahzun acısından tat alırım...</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-249-49-backlink" id="footnote-249-49">(49)</a> cepken: Yakasız üst giysisi.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-50-backlink" id="footnote-249-50">(50)</a> falaka: Talebeyi arka üstü yatırıp dayak atmak için kullanılan iki ucu ip bağlı sopa.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-51-backlink" id="footnote-249-51">(51)</a> tanin: Tınlama, çınlama.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-52-backlink" id="footnote-249-52">(52)</a> yemeni: Tülbent.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-53-backlink" id="footnote-249-53">(53)</a> yâd: Hatır, zihin.</p>
				</div>
			</div>
		</div>
	</body>
</html>