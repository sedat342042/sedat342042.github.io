<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>YalnizEfe-2</title>
		<link href="css/stylemag.css" rel="stylesheet" type="text/css"/>
	</head>
	<body id="YalnizEfe" xml:lang="tr-TR">
		<div class="Basic-Text-Frame">
			<h1 id="toc_marker-2"><strong>Yalnız Efe</strong></h1>
			<p class="mg025">Sabahtan beri yürüyorduk. Düşe kalka geçtiğimiz sarp keçi yolları bazen sel yarıntıları içinde kayboluyor, bazen sık fundalıklardan ayrılarak, dibinde sivri sivri çam tepeleri görünen karanlık çukurlara sapıyordu. Ayı avına gidiyordum. Kılavuzum Kumdere köyünün en namlı nişancılarındandı. Beraber tırmanacağımız yüksek ormanlı dağların daha çok uzağındaydık. Vakit vakit ince bir yağmur serpeliyordu. Güneş yoktu. Nihayetsiz mor bir kubbeyi andıran dumanlı gökten fâniliğin geçmiş saatlerini hatırlatır, gamlı guguk sesleri aksediyordu. Artık iyice yorulmuştum. Omuzumdaki tüfek gittikçe ağırlaşıyordu.</p>
			<p class="mg025">– Biraz dinlensek, dedim.</p>
			<p class="mg025">Kılavuzum güldü. Onun kır çember sakallı, şen çehresi pembeleşmişti.</p>
			<p class="mg025">– Kesildin mi, diye sordu.</p>
			<p class="mg025">Sırtında çiftesiyle üç günlük yiyeceğimizden başka benim kebemi de taşıyan bu dinç köylüye yorgunluğumu söylemedim.</p>
			<p class="mg025">– Ha biraz gayret, dedi. Yarın başına bir çıkalım, oradan öte Akkovuk’a kadar yol iyidir.</p>
			<p class="mg025">Yarım saat daha tırmandık. Ayaklarımızın altından küçük taşlar, kireçli topraklar dökülüyordu.</p>
			<p class="mg025">Gayet büyük bir çam ağacının yanına gelince kılavuzum:</p>
			<p class="mg025">– İşte yarın başı, dedi.</p>
			<p class="mg025">Yerler çamurdu. Çiseleyen yağmurun dallara çarpan damlaları derin bir fısıltı çıkarıyordu. Ben hemen çöktüm. Çamın kalın gövdesine arkamı dayadım. Cebimden paketimi çıkardım, sırtından yükünü indiren ihtiyar avcıya uzattım.</p>
			<p class="mg025">– Yak bir cıgara bakalım, yorgunluk alır.</p>
			<p class="mg025">Ağır bir tavırla,</p>
			<p class="mg025">– Burada tütün içilmez, dedi.</p>
			<p class="mg025">Sordum:</p>
			<p class="mg025">– Niçin? Namazgâh mı burası?</p>
			<p class="mg025">– Hayır!</p>
			<p class="mg025">– Ya ne?</p>
			<p class="mg025">Önüne bakarak başını salladı. Gizli bir şey söylüyormuş gibi yavaşça,</p>
			<p class="mg025">– Burası Yalnız Efe’nin “sır” olduğu yerdir, dedi.</p>
			<p class="mg025">Serin bir rüzgâr yağmurun fısıltısını çoğaltarak esiyor, üstümüzde siyah bir çadır gibi açılan çam dalları titriyordu. Anadolu’nun bu yalçın ufuklu, bu boş, bu kayalık, bu korkunç tarafı, Bozdağı’na giden bu ıssız yol, eskiden beri eşkıya uğrağı idi; bunu biliyordum. Ben tenha bir geçidin gizli bir köşesinde uyuyan küçük bir köyde doğdum. Ger Ali’nin, Köroğlu’nun koşmaları, Develi’nin, Çellav’ın menkıbeleri içinde büyüdüm. Bilmem onun için mi, eşkıya hikâyelerini dinlemeyi pek severim.</p>
			<p class="mg025">Paketimi cebime soktum.</p>
			<p class="mg025">– Anlat bana baba, dedim. Bu Yalnız Efe kim? Nasıl sır oldu?</p>
			<p class="mg025">İhtiyar avcı, torbasının yanına bağdaş kurdu. Çiftesini kucağına uzattı. İri ela gözleriyle dik yarın keskin kenarına, karşıdaki yağmurla ıslanarak koyu kan rengine giren derin granit uçurumlara baktı, baktı. Sonra bana döndü.</p>
			<p class="mg025">– Anlatayım, dedi. Ben şimdi elli yaşını geçiyorum. O vakit pek ufaktım. Onu gören kadınları dinledim. Kendisi hiç erkeğe gözükmezdi...</p>
			<p class="mg025">– Neye gözükmezdi, diye sordum.</p>
			<p class="mg025">– Çünkü kızdı.</p>
			<p class="mg025">Hayretim hoşuna gitti. Geçmişi seven, bütün harikaları geçmişte sanan, geçmişi kutsayan eden her yaşlı köylü gibi masum bir şevkle hikâyesine başladı.</p>
			<p class="mg025">Bu azap, ıstırap dolu bir intikam destanıydı. Belki bir saat sürdü. İhtiyar, onun yaptıklarını anlatırken, sevgiden dudakları titriyordu. Ben de bu sevginin sıcaklığını ruhumda duydum.</p>
			<p class="mg025">Yalnız Efe’nin her hareketi ahlaki idi. Halk, yerliler, onu ulvi bir kahraman olarak görüyorlardı. Anlatırken, ihtiyar bazen heyecana geliyor, bazen kederleniyordu. Yalnız Efe’nin sonunu anlatırken kendini tutamadı, gözlerinden yaşlar boşandı. Kalbi, sanki ağzına gelmişti. Hıçkırıyordu. Boynunu bükerek, iri nasırlı elleriyle gözyaşlarını silerken söylediği sözler hâlâ kulağımda...</p>
			<p class="mg025">Av peşinde gezerken iki hafta bütün uğradığımız köylerde, Yörük obalarında hep Yalnız Efe’nin menkıbelerini<sup><a class="footnote-link" href="#footnote-249-1" id="footnote-249-1-backlink">(1)</a></sup> dinlemiştim. O vakit şairdim. Duyduğum canlı bir vectle<sup><a class="footnote-link" href="#footnote-249-2" id="footnote-249-2-backlink">(2)</a></sup> kahramanın destanını yazmaya kalktım. Fakat niçin bilmem yarım bıraktım. Aradan işte yirmi beş sene, evet, yirmi beş sene geçti. Bugün tamamlamak ihtimali kalmadığını görüyorum. İhtiyarlayan hatırımda kafiye yok. Bunayan zevkimde kelimelerin ahengi, veznin esrarı yaşamıyor. Fakat gençliğimde yazdığım bir destanı şimdi bir roman gibi tekrarlayamaz mıyım?</p>
			<p class="mg025">İşte bunu deniyorum.</p>
			<p class="mg002"><strong>Yörük Hoca’yla Kızı</strong></p>
			<p class="mg025">Kırların yorgun sükûnetini taşıyan hazin çıngırak sesleri, uzak yakın ineklerin böğürtüsü, köpeklerin havlayışı fark olunmaz bir uğultunun içinde kayboluyor, sıcak bir bahar günü, evvela şeffaf bir sis gibi başlayan uyuşuk gecenin renksiz gölgeleri altında sanki yavaş yavaş eriyor, dumanlaşıyordu. Küçük bir sürü dört inekle birkaç keçi, koyun köye giren geniş yolun ta ağzında durmuştu. Alçak bir çitin önünde ineğin birisi hiddetle acı acı böğürdü. Kapı açıldı. Sürü, sayı sıra tanır akıllı mahlûklar gibi teker teker içeri girdi. Biraz sonra köy içinde bir ihtiyar belirdi. Bembeyaz çember sakalı yuvarlak kırmızı yüzünün etrafında gümüş bir hale<sup><a class="footnote-link" href="#footnote-249-3" id="footnote-249-3-backlink">(3)</a></sup> gibi parlıyor, abani<sup><a class="footnote-link" href="#footnote-249-4" id="footnote-249-4-backlink">(4)</a></sup> sarığıyla nakışlı gibi bir ahenk oluşturuyordu.</p>
			<p class="mg025">Boyu o kadar yüksek, vücudu o kadar iriydi ki... Dibinden geçtiği duvarlar, çitler omuzları hizasına bile gelmiyordu. Ellerini kocaman al kuşağının arasına sokmuştu. Açık kapının önüne yaklaşınca,</p>
			<p class="mg025">– Kezban, diye seslendi.</p>
			<p class="mg025">Beyaz başörtülü bir kız göründü. Parlak kara gözleri ihtiyara bakınca yeni açan bir gülü hatırlatan yüzü güldü.</p>
			<p class="mg025">– Ne var baba?</p>
			<p class="mg025">– Kapı neye açık ki?</p>
			<p class="mg025">– Köpek gelmedi daha...</p>
			<p class="mg025">– Gelmez uğursuz... Aşağıda derenin kenarında oynaşırlar.</p>
			<p class="mg025">– Neye girmiyon?</p>
			<p class="mg025">– Bu gece komşular bize gelecekler. Varıp Tosun Dayı’ya bir diyeyim. O da gelsin.</p>
			<p class="mg025">– Tosun Dayı hasta imiş, bütün gün yatmış. Kızı bana dedi.</p>
			<p class="mg025">– Ben de bir bakayım. Sen yemeği hazırla. Şimdi gelirim.</p>
			<p class="mg025">– Peki...</p>
			<p class="mg025">İhtiyar, gözleri yerlerde, karşı ki çitin arasında kayboldu. Bu, bütün köyün kendilerindenmiş gibi sevdikleri Yörük Hoca’ydı. Yirmi sene evvel “Artık ihtiyarladım!” diye gelip buraya yerleşmiş, çift, tarla almış, evlenmişti. Yetmiş yaşını çoktan aşmıştı. Fakat hâlâ dinçti. Gençliğini evvela medresede, sonra dağlarda, muharebelerde geçirmişti. Anadolu’nun, Rumeli’nin her yerini karış karış tanırdı. Yemen’de askerlik etmişti. Dört sene evvel karısı ölmüş, kızı Kezban’la yalnız kalmıştı.</p>
			<p class="mg025">“Evlen.” diyenlere güler, başını sallar.</p>
			<p class="mg025">– Evlenmek bana gerekmez. Ben artık orada güveyi gireceğim, diye caminin bahçesindeki sık servili küçük mezarlığı işaret ederdi. Zenginceydi. Elli sene dolaşmak onu biraz para sahibi etmişti. Kumdere’nin eşrafından sayılırdı. Köyün fakirlerine, dullarına, öksüzlerine yardım eder, herkesin ölüsüne kendi sevabı için mevlit okurdu. Dünyada hiçbir emeli kalmamıştı. Elli senelik tecrübe onda hiç ümit bırakmamıştı. Durumu; halkın, hükümetin gidişini hatırlayınca,</p>
			<p class="mg025">– Ah, dünyanın sonu, derdi.</p>
			<p class="mg025">Sivastopol muharebesinden sonra Silistre bozgununu görmüştü. O andan itibaren Anadolu da bozulmuştu. Eşkıyalık, zulüm, hakaret, hırsızlık, açlık, yağmacılık alevsiz bir yangın gibi bu bin senelik ana yurdunu yakıp tutuşturuyordu. Yörük Hoca bunu görürdü. Fenalıkların önüne geçmek, bozulan cihanı düzeltmek lazımdı. Fakat nasıl? Gece gündüz bunu düşünür, bunu konuşur, bunu tekrarlardı.</p>
			<p class="mg025">“Bir Mehdi çıksa!” diyenlere gülerdi. Anadolu, Rumeli karmakarışıktı. Bir değil, bin Mehdi az gelirdi. Köyün ihtiyarları onun karanlık düşünceleriyle daha beter bunalmışlar, gençleri daha beter sersemlemişlerdi.</p>
			<p class="mg025">“Yörük Hoca dünyanın direğini almış!” derlerdi. Ağzından düşmeyen bir özlemi vardı.</p>
			<p class="mg025">“Ah genç olsam!..” “Genç olsan ne yapardın hoca?” diye soranlara cevap vermez, gülümser, başını sallar, köyün her tarafından görünen ormanlı, çamlı dağlara bakarak dalıp giderdi.</p>
			<p class="mg026">* * *</p>
			<p class="mg025">...Akşam yemeğini ocağın başında yemişlerdi. Kezban siniyi, sofra örtüsünü kaldırdı. Yörük Hoca, boz renkte keçe kaplı sedire çıktı. Çubuğunu yaktı. Kezban, ocağın ateşlerini düzeltti. Sol taraftaki sedirin önünde duran küçük bir iskemleyi çekti. Cezveyi testiden doldurdu. Babası:</p>
			<p class="mg025">– Şimdi kahve yapma, dedi, misafirlerle içerim.</p>
			<p class="mg025">– Peki...</p>
			<p class="mg025">Kezban, dolu cezveyi ocağın önüne bıraktı. Kalktı. Küçük odanın içinde âdeta bir dev yavrusunu andırıyordu. Babası gibi çok iriydi. Elini biraz kaldırsa isle kararmış basık tavana dokunabilecekti. Başını eğerek kapıdan çıktı.</p>
			<p class="mg025">Yörük Hoca, içine ocağın alevleri akseden gözlerini çubuğunun dumanlarına dikti. Sağ kolunu dayadığı yastığın üstü kapaksız bir dolaptı. Burada elli altmış kadar pembe kaplı, sarı kâğıtlı kitap vardı. Köylülere yalnız camide mevlit okumaz, bazı geceler evinde toplananlara bu kitapları da dinletirdi. Arkasındaki iki perdesiz küçük pencerenin ortasında uzun bir saz asılıydı. Bu saz Yörük Hoca’nın gençlik yadigârıydı.<sup><a class="footnote-link" href="#footnote-249-5" id="footnote-249-5-backlink">(5)</a></sup> Âşık Garib’in, Âşık Kerem’in, Köroğlu’nun koşmalarını bunda çalar, Sivastopol, Ey Gaziler havalarını tekrarlarken kendisiyle beraber bunu dinleyenleri ağlatırdı. Küçük bir idare kandiliyle<sup><a class="footnote-link" href="#footnote-249-6" id="footnote-249-6-backlink">(6)</a></sup> aydınlanan odanın yegâne süsü ocağın üstünde yan yana asılı iki levhaydı; birinin sarı zemin üzerine siyah kötü bir talik<sup><a class="footnote-link" href="#footnote-249-7" id="footnote-249-7-backlink">(7)</a></sup> ile yazılmış satırları hayatta şaşırmış Türk’ün boğuk bir feryadına benziyordu:</p>
			<p class="mg050">Yay gibi eğri olsam</p>
			<p class="mg025">Elde tutarlar beni!</p>
			<p class="mg025">Ok gibi doğru olsam</p>
			<p class="mg025">Yabana atarlar beni!</p>
			<p class="mg050">Ötekinin sülüs<sup><a class="footnote-link" href="#footnote-249-8" id="footnote-249-8-backlink">(8)</a></sup> satırları sanki ölmüş bir beyliğin, sönmüş hürriyetin, eski bir gururun, asil bir demokrasinin, can çekişen bir kahramanlığın hatırasıydı:</p>
			<p class="mg050">Ne senden rükû<sup><a class="footnote-link" href="#footnote-249-9" id="footnote-249-9-backlink">(9)</a></sup></p>
			<p class="mg025">Ne benden kıyam,<sup><a class="footnote-link" href="#footnote-249-10" id="footnote-249-10-backlink">(10)</a></sup></p>
			<p class="mg025">Selamünaleyküm,</p>
			<p class="mg025">Aleykümselam.</p>
			<p class="mg050">Bir köpek havladı. Yörük Hoca çubuğunu ağzından çekti. Galiba geliyorlardı. Öksürükler, lakırdılar işitildi. Kezban avluya çıkan kapıyı açıyordu.</p>
			<p class="mg025">Gelenler yedi kişiydi. Oda doldu. Sedirlere çıkmayanlar ocağın etrafına çöktüler. En ihtiyarları Hacı Durmuş, Yörük Hoca’nın yanına oturdu. Birbirlerini Sivastopol’dan tanıyorlardı. Hoca’yı yirmi sene evvel bu köyde yerleşmeye razı eden bu arkadaşıydı. Mavi gözlü, köse, kamburu çıkmış bir ihtiyardı. Bölükte ona “Cin Durmuş” derlerdi. Bir gece Rus generalinin şapkasını, kılıcını çadırından aşırmış, bizim ordugâha getirmişti.</p>
			<p class="mg025">İki arkadaş yan yana geldiler mi her defasında, “Hey gidi günler, hey!” diye birbirlerine bakarlar, gülümserlerdi. Sanki bu onların hususi bir selamı idi. Yörük Hoca oradakilerin hepsine ayrı ayrı hâl ve hatır sorduktan sonra Hacı Durmuş’a döndü.</p>
			<p class="mg025">– Hey gidi günler, hey, dedi.</p>
			<p class="mg025">Öteki:</p>
			<p class="mg025">– Keşke görmeyeydik, diye yüzünü buruşturdu.</p>
			<p class="mg025">Kezban havaleli<sup><a class="footnote-link" href="#footnote-249-11" id="footnote-249-11-backlink">(11)</a></sup> vücuduyla ocağın başına çömelmişti. Dörtlük cezveleri sürdü. Yörük Hoca karşı sedirde oturan bir köylüye baktı.</p>
			<p class="mg025">– Ee bakalım Muhtar Mehmet, ne var, ne yok!</p>
			<p class="mg025">– Hayırlar hoca...</p>
			<p class="mg025">– Dün kasabaya gittin mi?</p>
			<p class="mg025">– Gittim.</p>
			<p class="mg025">– Ordan hayır haber gelmez!</p>
			<p class="mg025">Kumdere köyü kasabaya iki saatti. Ovaya inince birdenbire büyüyen dere kasabada hemen hemen bir nehir olurdu. Halk artık yavaş yavaş bu nehre, “Ese Suyu” demeye başlamıştı. Son on beş sene içinde faizciliğiyle zenginleşen Eseoğlu, Kumdere’nin dibinden başlayan ova tarlalarını birer birer satın almaya başlamıştı. Kasabada hükümetin adamıydı. Gelen kaymakamları evlerinde bedava oturtur, zaptiyeleri kendi çiftliklerinde aylarca misafir ederdi. Adamlarının hepsi yabancıydı. Çobanları, uşakları, hergelecileri<sup><a class="footnote-link" href="#footnote-249-12" id="footnote-249-12-backlink">(12)</a></sup> Arnavutlardan, Rumlardandı. Şehirdeki meşhur Hristo Çorbacı ortağıydı. Yazları ona misafir gelir, bütün civar köylülere ortaklama yüzde iki yüz faizle borç verirlerdi.</p>
			<p class="mg025">Muhtar:</p>
			<p class="mg025">– Eseoğlu üç senedir borcunu veremeyen Küçükalanlıları mahkûm etmiş, dedi.</p>
			<p class="mg025">Küçükalan, ovanın öte başında Kumdere’den biraz büyücek bir köydü.</p>
			<p class="mg025">Hoca sordu:</p>
			<p class="mg025">– Nasıl mahkûm etmiş?</p>
			<p class="mg025">– Dava şehirde olmuş. Hristo Çorbacı ta İstanbul’dan usta bir avukat getirtmiş. Davayı kazanmışlar. Meğer köyde Eseoğlu’na borçlu olmayan yokmuş. Şimdi Eseoğlu’yla Hristo, bütün köyün tarlalarını, çiftlerini zapt etmişler.</p>
			<p class="mg025">– Eee...</p>
			<p class="mg025">– Eee, işte böyle.</p>
			<p class="mg025">Hacı Durmuş:</p>
			<p class="mg025">– Şimdi yersiz yurtsuz kalan Küçükalanlılar ne olacaklar, dedi.</p>
			<p class="mg025">Çubuğunu derin derin çeken Yörük Hoca cevap verdi:</p>
			<p class="mg025">– Ne olacaklar? Eseoğlu ile Hristo’ya esir!</p>
			<p class="mg025">– Nasıl olur ya!</p>
			<p class="mg025">– Bayağı olur işte.</p>
			<p class="mg025">Misafirlerin içinde köyün imamı da vardı. Bu az görmüş, fakat çokbilmiş bir adamdı. Köyden olmadığı hâlde, Yörük Hoca gibi yerlileşmişti. Hacı Durmuş’a izah etti:</p>
			<p class="mg025">– Nasıl esir olacaklar, köyün, tarlaların tapuları Eseoğlu’na geçmedi mi ya... Geçti değil mi? İyi ya işte... Tarlaları kim sürecek, çifti kim toplayacak? Hristo Yunanistan’dan Rum getirmeyecek! Eseoğlu kendi çiftliğinde bile güç ırgat buluyor. Küçükalanlılar ikisinin hesabına eşek gibi boğaz tokluğuna çalışacaklar.</p>
			<p class="mg025">Yörük Hoca:</p>
			<p class="mg025">– Boğaz tokluğuna deme, aç acına, dedi.</p>
			<p class="mg025">İmam bu sözleri tekrarladı:</p>
			<p class="mg025">– Aç acına! Aç acına!</p>
			<p class="mg025">– ...</p>
			<p class="mg025">Kezban kahveyi kabartmış, fincanlara kotarıyordu. Ocakta devrilen bir odun birdenbire alev aldı. Odadakilerin çehrelerini feci bir kırmızıya boyadı. Sanki komşu hemşerilerinin bu manevi ölümünden duydukları matem hepsinin yüzüne aksediyordu. Sükûn ağırlaştı. Herkes önüne bakıyordu. </p>
			<p class="mg025">Yörük Hoca’nın çubuğu sönmüştü. Kezban bu yeis havasının içinde yıkılmaz bir ümit, genç, dinç, güzel bir azim örneğinin hayali gibi yavaş yavaş kalktı. Fincan tepsisini önce Hacı Durmuş’a uzattı. Ondan sonra sıra ile bütün oturanlara kahvelerini dağıttı.</p>
			<p class="mg025">Kimi sigara sarmıştı. Kimi bellerinden çıkardıkları çubukları dolduruyorlardı. Kezban babasının lülesini<sup><a class="footnote-link" href="#footnote-249-13" id="footnote-249-13-backlink">(13)</a></sup> yaktı. Sonra herkese ateş gezdirdi. Nihayet gitti, kapının yanındaki alçak iskemleye çöktü. Evde yalnız olduğu için ihtiyar misafirlerin yanından ayrılmazdı. Açık pencereden giren serince bir rüzgâr çubukların, sigaraların dumanlarını ocağa doğru sürüyordu.</p>
			<p class="mg025">Çubuğunu fosurdatan Yörük Hoca:</p>
			<p class="mg025">– Ah genç olsaydım, dedi.</p>
			<p class="mg025">Hacı Durmuş’un solundaki gür siyah sakallı, kısa boylu, küçük gözlü bir adam. Kamçısızların Veli Yörük Hoca’nın yüzüne bakmadan,</p>
			<p class="mg025">– Genç olsaydın ne yapardın Hoca, diye sordu.</p>
			<p class="mg025">İhtiyar Yörük, kahvesinden büyük bir yudumu “ah”la içti. Gözlerini çubuğunun dumanları içinden ayırmak istiyormuş gibi başını kaldırdı.</p>
			<p class="mg025">Odanın içi pek dardı. Pencereler arkasındaydı. Bakacak yer bulamadı. </p>
			<p class="mg025">Gözlerini kapadı:</p>
			<p class="mg025">– Dağa çıkardım, dedi.</p>
			<p class="mg025">– Dağa çıkıp da ne yapabilirdin?</p>
			<p class="mg025">– Ne mi yapabilirdim? Eseoğlu gibi millet düşmanlarını gebertirdim!</p>
			<p class="mg025">Muhtarın sağındaki uzun boylu, hasta yüzlü, perişan bir köylü -Nalbant İsmail- âdeta inledi.</p>
			<p class="mg025">– Eseoğlu bir değil ki...</p>
			<p class="mg025">– Bin olsun? Evvela birden başlanır...</p>
			<p class="mg025">Muhtar:</p>
			<p class="mg025">– Yaşa hoca, diye bağırdı, sonra ilave etti:</p>
			<p class="mg025">– Sendeki cevher hepimizde olsa...</p>
			<p class="mg025">Hacı Durmuş:</p>
			<p class="mg025">– Bizde cevher olsa da para etmez, diye kafasını hafif omuzlarının arasına çekti; yaş yetmiş, iş bitmiş! Gün gençlere kaldı. Hâlbuki onlar da kendi havalarında... Hiçbir şeye akılları ermiyor. Her şeye eyvallah diyorlar.<sup><a class="footnote-link" href="#footnote-249-14" id="footnote-249-14-backlink">(14)</a></sup> Anadolu âdeta bir tekke olmuş... Bizim zamanımızda kimse kimseye haksızlık edemezdi. Herkes birbirinden çekinirdi. Hele yabancılar memlekete adım atamazlardı. İş, para, çift, çubuk bizimdi. Köy değil, hatta kasabaya bile Rum, Ermeni, Yahudi, madrabaz<sup><a class="footnote-link" href="#footnote-249-15" id="footnote-249-15-backlink">(15)</a></sup> giremezdi.</p>
			<p class="mg025">Verdiği haber, koca bir köyün sütü bozuk bir faizciyle şehirden yabancı bir Rum’un malı oluşu hepsinin kalbine zehirli bir hançer gibi tesir etmişti. Küçükalan, ovanın en zengin köyüydü. Kasabaya alışan gençler hep Eseoğlu’nun yanına gitmeye başlamışlardı.</p>
			<p class="mg025">Yörük Hoca, Eseoğlu’nun ne kötü bir herif olduğunu bildiği için zavallılara haber gönderdi. “Onunla alışveriş etmeyin. Sizi mahveder.” dedi. Fakat sözünü dinletemedi. Beş sene içinde yedi yaşından yetmiş yaşına kadar hepsi Eseoğlu’na borçlandılar. İşte bugün bütün arazilerini zapt ediyordu. İmansız, merhametsiz, dinsiz bir faizciydi. Bu aklı İstanbul’a, İzmir’e gittikçe manifatura aldığı Rumlardan öğrenmişti. Bu gidişle bütün köyleri esir edecekti. Korkusundan, çiftliğine silahlı Arnavutlarla gidip geliyordu. Kasabada bile canını yakmadığı, yuvasının bir direğini olsun yıkmadığı adam yoktu. Daha elini Kumdere’ye atamamıştı. Kışın köyden her rast geldiğine,</p>
			<p class="mg025">– Ben size de iyilik etmek isterim. Kim para isterse bana gelsin, derdi.</p>
			<p class="mg025">Fakat Yörük Hoca borcun, hele bir faizciye edilecek borcun nasıl bir ateş olduğunu, nasıl ev, bark, köy, kent yaktığını hemşerilerine iyice anlatmıştı.</p>
			<p class="mg025">“Olmadı mı, sabır, kanaat! Oldu mu idare, ihtiyat!<sup><a class="footnote-link" href="#footnote-249-16" id="footnote-249-16-backlink">(16)</a></sup>...” Köy bu nasihati tuttuğu hâlde yine eziliyor, yine sefalete düşüyordu. Her yirmi yaşına giren genç, asker olunca Yemen’e gidiyor, bir daha hiç gelmiyordu. Nüfus azalmıştı. Köyde çoğunluğu, ihtiyarlarla kadınlar teşkil ediyordu. Eseoğlu, borç verip yutamadığı için Kumdere’ye garazdı. Oraya zaptiyeleri musallat ediyordu. Her yeni gelen kaymakama,</p>
			<p class="mg025">– Bütün vilayet içinde eşkıya yatağı Kumdere’dir! Devlet burasını topa tutmazsa, rahat görmez, derdi.</p>
			<p class="mg025">Hâlbuki Kumdere’den şimdiye kadar ne bir adam dağa çıkmış ne de dağdakilerden biri misafir gelmişti.</p>
			<p class="mg025">Köy dik bir dağın eteğinde olduğu için ahalisi hem ovada işleriyle uğraşırlar, hem kışın da dağlarda ayı, kurt, geyik avı yaparlardı.</p>
			<p class="mg025">Avcılık onları ova köyleri gibi karanlık bir sefalete düşürmüyordu. Nihayet geçen sene Eseoğlu onların silahlarını da hükümete toplattırmaya muvaffak oldu. Artık ava gidemiyorlardı. Silahsız kalan halk ne yapacaklarını şaşırmışlardı. Yörük Hoca:</p>
			<p class="mg025">– Sünnet bozuldu, demişti.</p>
			<p class="mg025">“Ata binmek, silah kullanmak, yüzme öğrenmek” Peygamber’in emriydi. Silah olmadıktan sonra nasıl kovalanılırdı? Silahsız at ne işe yarardı? Esir gibi kaldıktan sonra yüzmeye ne lüzum vardı? İnsanın kendini suya atıp boğuluvermesi daha hayırlıydı! Köyün en büyük elemi işte bu silahsız kalmaktı. Zaptiyelerin evleri basıp çeyiz sandıklarına varıncaya kadar arayıp ucu sivri bir bıçak bile bırakmadıkları gün bütün köy sanki ölmüş gibi susmuştu. Kambur Hasan bu köyün en tuhaf bir adamıydı, hepsini teselli kabul etmez matemleri içinde güldürdü. Zaptiyeler gittikten sonra köylüler Cami Meydanı’nda toplanmış düşünüyorlardı. </p>
			<p class="mg025">Kambur Hasan:</p>
			<p class="mg025">– Hey ağalar! İşte biz de Çınarlı’ya döndük. Ama bizi nereye çıkaracaklar, dedi.</p>
			<p class="mg025">Çınarlıların başına gelen felaketi hatırlayınca hepsi gülüştüler. Bu köyün macerası ova halkının eğlencesiydi. Çınarlı, en çok efe çıkaran sarp tabiatlı, haşin bir köydü. Zaptiyeler bir gün bunları kandırıp en son silahlarına varıncaya kadar almışlardı. İçlerine fesat düşmüştü. Kim silahını sakladıysa gidip biri haber veriyordu. Bir gün yine bunlardan yardım namıyla bir para toplamak istiyorlardı. Çınarlılar:</p>
			<p class="mg025">– Vermeyiz, dediler.</p>
			<p class="mg025">Silahlarının toplandığını unutuyorlardı. Kaymakam kızdı. Önden bir zaptiye gönderdi.</p>
			<p class="mg025">– Kerataların hepsini topla! Ama hiçbirisini kaçırma. Ben gelir, onlara para vermemeyi öğretirim, dedi.</p>
			<p class="mg025">Zaptiye köye gelince tüfeğini doldurmuş.</p>
			<p class="mg025">– Kim kımıldarsa, vururum, diye haykırmıştı.</p>
			<p class="mg025">Kimse kımıldayamadı. Suyun kenarında kocaman bir çınarlık vardı. Çoluk çocuk, ihtiyar, kadın halkın hepsini bu ağaçların altına getirdi.</p>
			<p class="mg025">– Hepiniz şimdi şu çınarların üstüne çıkacaksınız. Beş dakikaya kadar yerde kim kalırsa öldürürüm, diye ikinci bir emir verdi. Tüfeğini omzuna dayadı. Halkın üzerine doğrulttu. Köylü can korkusuyla bir maymun sürüsü gibi çınarlara tırmandılar. </p>
			<p class="mg025">O vakit zaptiye:</p>
			<p class="mg025">– Kim aşağıya inerse hemen vururum, diye bağırdı.</p>
			<p class="mg025">Derenin dibindeki gölgelere uzandı. Sigarasını yaktı, içti. Uyuyuverdi. Köylüler zaptiyenin uyuduğunu gördükleri hâlde “yine mahsus yapıyor!” diye yere inemiyorlardı. </p>
			<p class="mg025">Bu esnada kaymakam gelmişti. Köyde tavuklardan, köpeklerden başka canlı mahlûka rast gelmeyince ürktü, “Acaba hepsi dağa mı çekildi?” diye düşündü. Gönderdiği zaptiyeyi nihayet derenin kenarında uyumuş görünce kafasına bir tekme indirdi:</p>
			<p class="mg025">– Ulan, hani köylüler, diye haykırdı.</p>
			<p class="mg025">– Burada efendim.</p>
			<p class="mg025">– Nerede?</p>
			<p class="mg025">Zaptiye havaya havaya bakıyor, kaymakam bir şey anlamıyordu. Bir de gözlerini kaldırınca gördü ki bütün köylü çınarların üstünde... Bir kahkaha attı.</p>
			<p class="mg025">– Aferin ulan, dedi. Güzel akıl kullanmışsın!</p>
			<p class="mg025">Zaptiye:</p>
			<p class="mg025">– Ne yapayım efendim. Uykum vardı. Kaçmasınlar diye hepsini ağaçlara çıkardım, cevabını verdi.</p>
			<p class="mg025">Kaymakam parası olanın aşağı inmesini emretti. Parası olmayan çınarların dalları içinde mahpus kalacaktı. Parası olmayanlara da borç para bulup indirdiler.</p>
			<p class="mg025">İşte Çınarlılar köyünün bu macerası Anadolu’nun henüz silahı elinde kalan çocuklarını çok güldürmüştü. Zavallı atalarının: “Gülme komşuna, gelir başına.” dediğini unutmuşlardı.</p>
			<p class="mg025">Eseoğlu hükümete fit vere vere ovadaki her köyü Çınarlılar gibi silahsız bırakmıştı. Yalnız kendi korucuları, kolcuları, çobanları, mandıracıları, hergelecileri silahlıydı. Bu adamları da hep Arnavutluk’tan, Yanya’dan filan getirtiyordu. Hizmetinde hiç yerli kullanmazdı. Bir nevi silahlanmış derebeylik kurmuştu. Civarda korkutmadığı, ürkütmediği insan kalmamıştı. Vurduruyor, öldürüyor, kendine karşı gelebilecek hiçbir kuvvet bırakmıyordu. “Eşkıya, yataklık filan...” yalanlarıyla hükümeti kendine uydurmuştu. Civarın en güzel kızlarını zorla nikâhına alıyor, bir hafta sonra boşayıveriyordu. Yaptığı fenalıklar hadden aştığı için son günlerde kasabadan dışarı çıkamaz olmuştu. Hep bir eşkıya hücumundan korkardı. Muhtar, tekrar bir sigara tellendirerek onun korkularını anlatmaya başladı.</p>
			<p class="mg025">Nalbant İsmail:</p>
			<p class="mg025">– Pekâlâ, korkuyor, emme gene fenalık etmekten vazgeçmiyor, dedi.</p>
			<p class="mg025">– Elinde değil.</p>
			<p class="mg025">– Eli kopsun.</p>
			<p class="mg025">Muhtar, Yörük Hoca’ya döndü:</p>
			<p class="mg025">– Ha! Azıcık daha unutacaktım, dedi, Eseoğlu dermiş ki: “Yörük Hoca ölsün, Kumdere’yi de zapt edeceğim!”</p>
			<p class="mg025">– Kime demiş ki?</p>
			<p class="mg025">– Herkese...</p>
			<p class="mg025">– Ecel yaşa bakmaz oğul! Sayısı, sırası yoktur. Ben öleceğim de o dünyaya kazık mı dikecek? Hem o daha bizim köye elini uzatacağına bana borcunu versin!</p>
			<p class="mg025">Odadakilerin hepsi Yörük Hoca’nın gözlerine baktı. Muhtar da şaşmıştı.</p>
			<p class="mg025">– Sana borcu mu var?</p>
			<p class="mg025">– Var ya...</p>
			<p class="mg025">– Ne kadar?</p>
			<p class="mg025">– Yüz elli lira kadar.</p>
			<p class="mg025">– Ne vakit almıştı?</p>
			<p class="mg025">– Üç sene oluyor, bir cuma günü kasabadaydım. Harmanı yeni satmıştık. Köylülerden alacaklarımı da almıştım. Bu herif bana rast geldi: “Aman hoca, şu dakika çok sıkıştım. Bana üzerindeki paraları ver.” dedi.</p>
			<p class="mg025">– Eee, sen de verdin mi?</p>
			<p class="mg025">– Verdim.</p>
			<p class="mg025">– Senet filan almadın mı?</p>
			<p class="mg025">– Almadım.</p>
			<p class="mg025">Kamçısızların Veli güldü:</p>
			<p class="mg025">– Öyleyse artık ahirette alırsın.</p>
			<p class="mg025">– Hayır, dünyada alırım.</p>
			<p class="mg025">Hacı Durmuş da başını salladı:</p>
			<p class="mg025">– O herif dünyada borcunu vermez, dedi.</p>
			<p class="mg025">– Ben alırım.</p>
			<p class="mg025">– Görürüz.</p>
			<p class="mg025">– Hem yarın...</p>
			<p class="mg025">Muhtar yemin etti.</p>
			<p class="mg025">– Hoca inat etme, vallahi vermez.</p>
			<p class="mg025">– Ben alırım.</p>
			<p class="mg025">– Nafile başına bela alacaksın!</p>
			<p class="mg025">Kapının yanında duran Kezban hiç lafa karışmıyor, yalnız dinliyordu. O da babasının Eseoğlu’nda alacağı olduğunu yeni işitmişti. Bu herifi üç sene evvel bir gün pazarda görmüştü. Sarı, esmer, çirkin suratı, çarpık burnu, dişlek ağzı gözünün önüne geldi. Meçhul bir nefretle titredi. Şimdi köylüler av hikâyelerine başlamışlardı. Henüz köyde iki gizli tüfek vardı. Kışın onunla nöbetleşe ayı avına gidiyorlardı. Ama postu kasabaya götüremiyorlar, daha yukarıdaki köylere satıyorlardı. Eğer kasabada ayı postu görseler, “Ne ile vurdunuz?” diye hemen zaptiye mülazımı<sup><a class="footnote-link" href="#footnote-249-17" id="footnote-249-17-backlink">(17)</a></sup> insanı yakalıyordu. Laf Tosun Dayı’nın hastalığına geldi.</p>
			<p class="mg025">– İnce dert, diyorlardı.</p>
			<p class="mg025">Beş yetişmiş oğlunun hepsi Yemen’e gitmiş, hiçbiri geri gelmemişti. Bu ihtiyar gelmeyen oğullarını düşüne düşüne eridi. Sapsarı oldu. Bir deri, bir kemik kaldı. Şimdi ölüyordu. Bütün çifti çubuğu kimsesiz bir ihtiyar kadıncağıza kalacaktı. Oradan lafı Moskoflara getirdiler. Köyde her toplanmanın sonu Moskof hikâyesiyle biterdi. Yine her vakit ki gibi Hacı Durmuş, Yörük Hoca birer olay anlattılar. Bu bitmez tükenmez bir romandı. Elle tutulan patlamamış gülleler! Gece hücumları! “Allah, Allah!” sesini duyunca Rus ordularının silahlarını atıp kaçışı! Kurşun vurmaz kumandanlar! Yeşil sarıklı hayal ordularının yol açması! Yörük Hoca anlattıkça dinleyenler heyecana geliyorlardı. Bu sefer anlattığı vücudu yarı beline kadar donmuş bir nöbetçinin macerasıydı. Kendini değiştirmeye gelen arkadaşını görünce, şahadet<sup><a class="footnote-link" href="#footnote-249-18" id="footnote-249-18-backlink">(18)</a></sup> getirmeye başlamış, yürüyememiş, hemen oracıkta ölmüştü.</p>
			<p class="mg025">Köylülerden biri:</p>
			<p class="mg025">– Ah şu Moskofla bir kere daha karşı karşıya gelsek!</p>
			<p class="mg025">Yörük Hoca güldü.</p>
			<p class="mg025">– Oğul! Şimdi Moskof içimizde!</p>
			<p class="mg025">Hacı Durmuş tasdik etti:</p>
			<p class="mg025">– Moskof içimizde! Her gün ölüyoruz. Küme küme ölüyoruz işte!</p>
			<p class="mg025">Sonra Anadolu’nun çektiği sefaleti anlatmaya başladı. Halk daha içerilerde ot yiyor, çuval giyiyordu. Mısır koçanından yapılma ekmeği bile ömründe görmeyen Türkler vardı. Kaç yıl vardı ki hayvanlar gibi ormanlarda, kırlarda kökleri topluyorlar, ince toprak killeri un gibi midelerine indiriyorlardı.</p>
			<p class="mg025">Yörük Hoca:</p>
			<p class="mg025">– Bu gidişle bizim de olacağımız o, dedi. Ver, ver, ver! Elde yok, avuçta yok! Sonumuz n’olacak?</p>
			<p class="mg025">Açlığın, çıplaklığın heyulası<sup><a class="footnote-link" href="#footnote-249-19" id="footnote-249-19-backlink">(19)</a></sup> ta içerlerden gölgesini bu verimli ovalara bile uzatıyordu. Konuşulurken hepsinin yüzünde bugünün karartısı belli oluyordu. Hacı Durmuş, içerlerinin haraplığını, perişanlığını anlattıkça hep bir nakarat gibi,</p>
			<p class="mg025">– Bu bizim “Her şeye” eyvallah deyip boyun eğmemizdendir, sözünü tekrarlıyordu.</p>
			<p class="mg025">O ihtiyardı. Zaten birkaç günlük ömrü kalmıştı. Fakat eli ayağı tutanlar hiçbir haksızlığa razı olmamalıydı. “Ah diyordu, her memlekette bir adam çıksa... Ne rüşvet kalır, ne zulüm kalır, ne fesat<sup><a class="footnote-link" href="#footnote-249-20" id="footnote-249-20-backlink">(20)</a></sup> kalır! Bir kişi... Bir kişi...”</p>
			<p class="mg025">Yörük Hoca da onun fikrindeydi.</p>
			<p class="mg025">İçlerinden biri dedi ki:</p>
			<p class="mg025">– Yemen, Arabistan kasaphanesi durdukça köylerimizde genç kalmıyor.</p>
			<p class="mg025">Bu pek doğruydu. Hepsi gözlerini yerlere indirdiler. Köyde en aşağı iki dinç evladını Yemen çöllerinde kaybetmemiş aile yoktu! Sanki durmak dinlenmek Türk’ün nasibi değildi. Bir muharebe biterken biri çıkıyordu. Ha Mora, ha Sivastopol, ha Sırp, ha Karadağ, ha Moskof... Sonra bunlar yetmiyormuş gibi bir de Arabistan! Bu kadar fedakârlıklara karşı ya görülen zulüm! Çektiklerini hatırlayan köylülerin benizleri soluyordu.</p>
			<p class="mg025">Geç vakit gitmeye kalktılar. Bu gece hep acı şeyler konuşmuşlardı. Çam Hüseyin tavana varan uzun boyuyla kapıdan çıkarken,</p>
			<p class="mg025">– Keşke hoca, bize biraz kitap okuyuvereydin! Konuştuk, zehirlendik, dedi.</p>
			<p class="mg025">Gündüz gibi bir mehtap avluyu aydınlatıyordu. Kezban, Yörük Hoca dış çite kadar misafirleri uğurladılar. Dönerlerken Kezban, ahıra uğramak için ayrıldı. Babası:</p>
			<p class="mg025">– Yarın kasabaya gideceğim! Atı erken hazırla, dedi.</p>
			<p class="mg025">– Neye gideceksin?</p>
			<p class="mg025">– Şu Eseoğlu’ndan benim parayı istemeye!</p>
			<p class="mg025">– Pekâlâ...</p>
			<p class="mg025">İhtiyar durdu. İri güzel kızının gidişine baktı. Gayriihtiyari:<sup><a class="footnote-link" href="#footnote-249-21" id="footnote-249-21-backlink">(21)</a></sup></p>
			<p class="mg025">– Ah şu bir erkek olsaydı, diye içini çekti.</p>
			<p class="mg025">Kezban döndü.</p>
			<p class="mg025">– Bir şey mi dedin ki baba?</p>
			<p class="mg025">– Yok, bir şey demedim!</p>
			<p class="mg025">– ...</p>
			<p class="mg025">Fakat Kezban onun dediğini, onun niçin ah ettiğini duymuştu. Evet erkek olsaydı, erkek olsaydı... Gözünün önüne çamlı dağlar, karlı yollar, hainlerin, hırsızların, namussuzların, zalimlerin murdar<sup><a class="footnote-link" href="#footnote-249-22" id="footnote-249-22-backlink">(22)</a></sup> çamurlara, kanlara bulanmış ölüleri geldi. Ah erkek olsaydı... Fakat işte kızdı! Erkek olmanın çaresi yoktu. Düşüne düşüne ahıra girdi. Atın önüne ot koydu. Eşek köşeye tıkılmıştı. Onu çekti çıkardı. Sonra eve girdi. Babası odasına çekilmiş, yatmıştı. O, yatağı serdiği sedirin kenarına oturdu. Gözlerini, ayın mavi ışığıyla etrafı gümüşlenen yüksek, çamlı dağlara dikti. Gece işittikleri birer birer zihninden geçiyordu. Kulakları çınlamaya başladı. Bülbüllerin sesini duymuyordu.</p>
			<p class="mg025">– Ah, erkek olsaydım, dedi.</p>
			<p class="mg025">Yatağına soyunmadan yüzükoyun uzandı. Sabaha kadar uyuyamadı.</p>
			<p class="mg002"><strong>Hoca’nın Ölümü</strong></p>
			<p class="mg025">Yörük Hoca daha güneş doğmadan yola çıkmıştı. Kezban sebepsiz bir üzüntü içinde sıkılıyordu. Ahırı temizledi. Biraz çamaşır yıkadı. Sonra tahtaları sildi. İşi bitince Kambur Hasanlara gitti. İkindiye kadar orada oturdu. Hasan’ın karısı onun sütanasıydı. Boş kaldığı zamanlar hep bu kadının yanına gelir, tezgâhında bez dokurdu. Bugün tezgâha elini süremedi.</p>
			<p class="mg025">– N’oldu sana? Hasta mısın ki?</p>
			<p class="mg025">– Yo...</p>
			<p class="mg025">– Neye öyle durup bakarsın?</p>
			<p class="mg025">– Hiç.</p>
			<p class="mg025">– Deyiver, deyiver.</p>
			<p class="mg025">– Bir şey yok vallaha.</p>
			<p class="mg025">– Benzin solmuş.</p>
			<p class="mg025">– Gece uykum kaçtı da.</p>
			<p class="mg025">Sabahleyin babası ata binerken sanki uzak, dönülmez bir gurbete gidiyormuş gibi kederlenmişti. Kasaba ona zulüm, fenalık dolu bir yer hissini verirdi. Sebepsiz duyduğu bu kederden bir türlü silkinip sıyrılamıyor, aklından gece işittiği şeyleri birer birer geçiyordu. Eseoğlu’nun çirkin hayali gözünün önündeydi. İçinden “Şimdi ihtimal babamla konuşuyor.” dedi. Yüksek, iri, levent ihtiyarın karşısında çarpık, bodur, iğrenç herifin çürük dişleriyle sırıttığını görür gibi oluyordu. Kim bilir borcunu vermemek için ne yalanlar uyduracaktı. Hacı Durmuş’un geceki iddiasını hatırladı:</p>
			<p class="mg025">– O herif dünyada borcunu vermez.</p>
			<p class="mg025">Babası:</p>
			<p class="mg025">– Ben alırım, demişti.</p>
			<p class="mg025">Acaba muhtarın yeminle temin ediği “Nafile, başına bela” mı alacaktı? İkindiye doğru tekrar döndü. Boş durmamak için eline çorabını aldı. Örmeye başladı. Tığları parmaklarına batırıyordu. Kalktı. Ahırdaki folluklardan yumurtaları topladı. Gübre yığınlarının üstündeki tavuklar sanki yorulmuşlardı. Eşinmiyorlar, öyle duruyorlar, başlarını eğerek ona bakıyorlardı. Hava güzel olduğu hâlde ortalıkta gizli bir hüzün vardı. Büyük kırmızı horoz başını altın tüylerinin içine çekmiş, gözlerini kapamış, ayakta uyukluyordu. Onları kümes tarafına kışkırttı. Sonra, çitin kapısına doğru yürüdü. Açtı. Eşiğe oturdu.</p>
			<p class="mg025">– Neredeyse gelir, diyordu.</p>
			<p class="mg026">* * *</p>
			<p class="mg025">Akşam oldu. Kırdan sürüler döndü. Fakat babası gelmedi. İnekleri ahıra soktuktan sonra yine kapının eşiğine oturdu. Hava iyice karardı. Yıldızlar parladı. Korudan bir bülbül inledi. Kezban ellerinin tersiyle gözlerini ovuşturuyor.</p>
			<p class="mg025">– N’oldu ki? N’oldu ki, diye kıvranıyordu.</p>
			<p class="mg025">Babası geceleyin hiç kasabada kalmazdı. Ansızın yanından bir gölge atladı. Bu köpekti. Gözüyle hayvanı takip etti. Kasaba yoluna doğru koşuyordu.</p>
			<p class="mg025">– Acaba bir gelen mi var, ümidine düştü.</p>
			<p class="mg025">Doğruldu. Karanlıkta pek ilerisi gözükmüyordu. Lakin köpek koşarak geri döndü. Kezban’ın eteklerini kokladıktan sonra arka ayaklarının üstüne oturdu. Gözlerini Kezban gibi karanlıklara dikti. Sanki sahibinin gelmediğini hissetmişti. Kezban boğulacağım sanıyordu. Ağır, sökülmez bir hıçkırık göğsünden kabarıyor, boğazına tıkanıyordu. Köpek acı acı ulumaya başladı. Bu uluyuş kalbini parçalayacakmış gibi içine aksediyordu.</p>
			<p class="mg025">– Hoşt, dedi.</p>
			<p class="mg025">Köpeği içeri kovdu. Sonra kapıyı çekti. Karşı çite doğru yürüdü. Belki artık yatsı olmuştu. Aralık bir kapıdan girdi. Evvela havlayan bir köpek, yanına gelince sustu. Nihayet ışık görünen bir pencereye gitti. Burası Tosun Dayı’nın eviydi.</p>
			<p class="mg025">– Kim o?</p>
			<p class="mg025">– Benim.</p>
			<p class="mg025">– Ne arıyon Kezban?</p>
			<p class="mg025">– ...</p>
			<p class="mg025">Tosun Dayı’nın karısı Fatma Molla bir cevap alamayınca genç kıza dikkatle baktı.</p>
			<p class="mg025">– Söyle, ne istiyon?</p>
			<p class="mg025">– Hiç.</p>
			<p class="mg025">– Neye geldin?</p>
			<p class="mg025">– Babam bugün kasabaya gitti. Gelmedi.</p>
			<p class="mg025">– Belki bir işi çıktı. Yarın gelir. Ne merak ediyon?</p>
			<p class="mg025">– Hiç kalmazdı.</p>
			<p class="mg025">– ...</p>
			<p class="mg025">İçeriden Tosun Dayı’nın titrek, solgun, hâlsiz sesi işitildi:</p>
			<p class="mg025">– Yahu, kim o?</p>
			<p class="mg025">– Kezban.</p>
			<p class="mg025">– Buraya gelsenize...</p>
			<p class="mg025">Kapıda ayakta duran ihtiyar kadın, kızı içeri aldı. Hasta, yerden bir karış kadar yüksek bir sedirin üzerinde uzanmış yatıyordu. Sakallı, elbiseli, bir iskelet sanılacak derecede zayıflamıştı. Karanlık ağzının içindeki uzun dişleri bembeyaz görünüyordu. Gözleri parlak birer karanlık saklayan iki derin çukurdu. Kezban, ocak başındaki mindere çöktü. Fatma Molla da oturdu. Hasta, nefesini topladı. Dinlene dinlene sordu:</p>
			<p class="mg025">– Ne... var... ki?..</p>
			<p class="mg025">Kezban:</p>
			<p class="mg025">– Babam kasabaya gitti, gelmedi amca...</p>
			<p class="mg025">– Niçin gitti?</p>
			<p class="mg025">– Eseoğlu’ndan alacağı vardı da... Onu istemeye...</p>
			<p class="mg025">– Erken mi gitmişti?</p>
			<p class="mg025">– Çok erken.</p>
			<p class="mg025">– Gelir kızım.</p>
			<p class="mg025">– ...</p>
			<p class="mg025">Ocağın üstündeki kandilin sarı ışığı bu küçük odaya canlı bir mezar şekli veriyordu. Tosun Dayı ölmek üzereydi. Ocağın dibindeki siyah kedigözlerini yummuş ve sanki hayatın bu çirkinliğini, ihtiyarlıkla hastalığı görmek istemiyordu. Bir müddet sustular. Birden dışarıda pek yakından bir baykuş kahkahası aksetti. Kedigözlerini açtı. Hasta, ihtiyar kadın, genç kız bakıştılar.</p>
			<p class="mg025">Fatma Molla:</p>
			<p class="mg025">– Üç gecedir bu uğursuz musallat oldu. Tepemizde ötüp duruyor, dedi. Hasta daha ziyade sarardı. Sanki işitmemiş gibi davranıyordu. Sonra yavaş yavaş koyunlardan, ekinlerden konuşmaya başladılar. Bu sene Tosun Dayı’nın üç ineği de gebeydi. Fakat Kezban manasını duymadan cevaplar veriyor, babasının nerede kalabileceğini düşünüyordu. Yatsı ezanı okundu. Fatma Molla abdeste kalktı. Kezban:</p>
			<p class="mg025">– Ben de gideyim, dedi. Babam gelirse beni beklemesin.</p>
			<p class="mg025">Kapının dışarısı simsiyahtı. Bastığı yerleri görmeyerek yürüdü. El yordamıyla çitten çıktı. Karanlığa alışan gözleri şimdi duvarları, ağaçları, sokakları fark ediyordu. Kendi kapılarının önünde bir gölge gördü. Yüreği “hop” etti. Babası mıydı? Hayır, kısa boylu bir adam.</p>
			<p class="mg025">– Kimdir o, diye seslendi.</p>
			<p class="mg025">– Recep.</p>
			<p class="mg025">– Ne var?</p>
			<p class="mg025">– Sana baktım.</p>
			<p class="mg025">Kezban hızla kapıdaki adama yaklaştı. Bu, Nalbant İsmail’in genç oğluydu. Beraber büyümüşlerdi. Heyecanla sordu:</p>
			<p class="mg025">– Beni ne yapacaksın?</p>
			<p class="mg025">– Şey.</p>
			<p class="mg025">– Ne?</p>
			<p class="mg025">– ...</p>
			<p class="mg025">– Söyle be!</p>
			<p class="mg025">– ...</p>
			<p class="mg025">Delikanlı bir şey söylemiyor, başını arkaya çeviriyor, Kezban’ı sanki görmemek istiyordu. Köpek arkadan çitin kapısını tırmalayarak havlıyordu. Kezban yüreğinin çarpıntısından düşeceğim sandı. Eliyle çite dayandı.</p>
			<p class="mg025">– Ülen söyle ne var?</p>
			<p class="mg025">– Amcamı vurmuşlar!</p>
			<p class="mg025">– Babamı mı?</p>
			<p class="mg025">– Ha!..</p>
			<p class="mg025">Birdenbire nefesi tıkanır gibi oldu. Dilleri kilitlendi. Ağzını açamadı. Recep aptal aptal genç kıza bakıyordu. Kezban son bir gayretle sordu:</p>
			<p class="mg025">– Nerede?</p>
			<p class="mg025">– Eseoğlu’nun çiftliğinde.</p>
			<p class="mg025">– Kim haber verdi?</p>
			<p class="mg025">– Çobanlar! Korucular “Gelin cenazesini alın!” diye köye haber göndermişler.</p>
			<p class="mg025">– ...</p>
			<p class="mg025">Kezban olduğu yere çöktü. Başını ellerinin içine aldı. Hüngür hüngür ağlamaya başladı. Recep gidemiyor, genç kızın başucunda duruyordu. Ağlaya ağlaya sanki gözyaşları bitti. Hıçkırıkları seyrekleşti. </p>
			<p class="mg025">Recep üzerine eğiliyor.</p>
			<p class="mg025">– Galk gardaşım, galk, hedi bize gidelim, diyordu.</p>
			<p class="mg025">Kezban karanlığın içinde birdenbire doğruldu.</p>
			<p class="mg025">– Ben gidiyorum, dedi.</p>
			<p class="mg025">– Nereye?</p>
			<p class="mg025">– Babamın ölüsüne.</p>
			<p class="mg025">– Şimdi gece. Yarın bütün köylü gidecek.</p>
			<p class="mg025">– Ben duramam.</p>
			<p class="mg025">– Ben de geleyim.</p>
			<p class="mg025">– İstemez.</p>
			<p class="mg025">– !</p>
			<p class="mg025">Hızlı hızlı kasabaya inen yola atıldı. Recep kapının önünde ayakta kalmıştı. Çitin içindeki köpek havlıyor, kapıyı paralayacak gibi sarsıyordu. Kezban karanlıkların içinde kayboldu. Yürüdü, yürüdü, yürüdü. Ayaklarına taşlar vuruyor, etekleri çalılara takılıyordu. Belki dört saatten çok koştu. Yorgunluk hıçkırıklarını dindirmişti. Dağların üstü morlaşıyor, yıldızlar siliniyordu. Uzakta, yolun solunda çiftliğin binaları artık görünmeye başladı. Esmer bir sis dere kenarında gölgeden bir duvar hâlinde boyuna uzanan söğütlerden, kavaklardan çıkmış, bir duman gibi çatıları sarıyordu. Durmadı. Hiç dinlenmedi. Bir an evvel babasına kavuşmak istiyordu. Suyun üzerindeki dar tahta köprüyü geçti. Kalabalık horoz sesleri işitiliyordu. Dış çitleri geçince, üzerine birkaç köpek atıldı. Havlıyorlardı. Kezban çitten bir kazık çekti. Etrafında havlayan köpeklere savurarak ilerledi. Çiftliğin büyük kapısı henüz kapalıydı. Tekmeledi. Köpeklerle uğraşıyordu. Kapının üstündeki odadan çıplak bir baş uzandı.</p>
			<p class="mg025">– Kimdir o, mori?</p>
			<p class="mg025">– Gel aç.</p>
			<p class="mg025">– Sen kimsin?</p>
			<p class="mg025">– Kumdereli Yörük Hoca’nın kızıyım.</p>
			<p class="mg025">– Bre, bre! Amma kabadayı şey bre!</p>
			<p class="mg025">– Haydi, aç diyorum.</p>
			<p class="mg025">– Korkmaz mısın bre mori, geceleyin gelirsin burda?</p>
			<p class="mg025">– Aç be çabuk.</p>
			<p class="mg025">– Ne yapacaksın?</p>
			<p class="mg025">– Babamı göreceğim.</p>
			<p class="mg025">Korucu çirkin bir baykuş kahkahası attı.</p>
			<p class="mg025">– O mortiyi çekti bre.</p>
			<p class="mg025">– ...</p>
			<p class="mg025">Kezban gülen herife dehşetle baktı. Dişlerini sıktı. Birdenbire kalbinin çarpışı hafifledi. </p>
			<p class="mg025">Sesini yumuşattı:</p>
			<p class="mg025">– Haydi, korucu ağa. Ölüsünü göreyim bir kere.</p>
			<p class="mg025">– Ölünün nesini göreceksin?</p>
			<p class="mg025">– Yapma korucu ağa.</p>
			<p class="mg025">Herif eğleniyordu. Diyordu ki:</p>
			<p class="mg025">– Daha gece, sonra kâhya darılır. Sen biraz dere kenarında dolaş. Hava iyice açılınca gel.</p>
			<p class="mg025">Köpekler Kezban’ın etrafında sıçrayıp havlıyorlardı. Genç kız büyük kapının eşiğine oturdu. Havlamaktan yorulan köpekler karşısına yattılar. Gözlerini elindeki kazığa diktiler. Böyle ne kadar vaktin geçtiğini anlamadı. Ortalık ağarıyordu. Ne yapacaktı? Babasını acaba neresinden vurmuşlardı. Şimdi gece gibi elemini hissedemiyordu. Sanki kalbi gerilmiş, katılaşmıştı. Ne olmuştu? Niçin babasını vurmuşlardı? Mutlaka bunu Eseoğlu yaptırmıştı. Eseoğlu... Köyün, babasının, herkesin düşmanıydı. Yine çarpık burnu, dişlek ağzıyla gözünün önüne geldi. Yumruklarını sıktı. Dişlerini sıktı. Başını salladı. Karanlık, belirsiz, şekilsiz düşüncelere daldı. Dayandığı kapı büyük bir takırtıyla açılırken bir kâbustan uyanıyormuş gibi silkindi. Doğruldu. Karşısında yaşlı bir Rum gördü. Bu Eseoğlu’nun hizmetçisiydi. İçerde beyaz, küçük bir sarayı andıran çiftlik kulesinin pencerelerinde hâlâ aydınlıklar parlıyordu. Rum eğildi. Gözlerini ovuşturdu. Kezban’a dikkatle baktı.</p>
			<p class="mg025">– Kız ne arıyon burada, dedi.</p>
			<p class="mg025">Kezban gayet soğukkanlı cevap verdi:</p>
			<p class="mg025">– Babamı?</p>
			<p class="mg025">– Baban kim senin?</p>
			<p class="mg025">– Kumdereli Yörük Hoca...</p>
			<p class="mg025">– O öldü.</p>
			<p class="mg025">– Biliyorum.</p>
			<p class="mg025">– Görüp ne yapacaksın?</p>
			<p class="mg025">– Ölüsü nerede?</p>
			<p class="mg025">– Ben bilmem.</p>
			<p class="mg025">Rum, sabah mahmurluğuyla gözlerini ovuşturuyor. Kezban’ın cepkeninden taşan memelerine, başörtüsünün altında solgun bir nur ile parlayan güzel yüzüne baktı. “Ne güzel kız!” diye mırıldanmaya başladı. Genç kız içeri girmemişti.</p>
			<p class="mg025">– Dur, uşaklar kalksın, soralım!</p>
			<p class="mg025">– Peki.</p>
			<p class="mg025">Rum, cebinden çıkardığı fakfon<sup><a class="footnote-link" href="#footnote-249-23" id="footnote-249-23-backlink">(23)</a></sup> bir tabakadan sigarasını sarıyor, yanındaki oda kapıları açılıp kapanıyordu. Kapının üstündeki taraçada bir merdiven vardı. Parmaklıkları arasında birkaç adamın dolaştığı görüldü. Kapıcı çakmakla sigarasını yaktı. Merdivenin altına ilerledi. Yukarıda gezinenlere bağırdı:</p>
			<p class="mg025">– Kâhya kalktı mı?</p>
			<p class="mg025">– Kalktı, dediler.</p>
			<p class="mg025">– Bir kız gelmiş. Dünkü vurulan Kumdereli Yörük’ün kızıymış. Söyleyin, ne yapalım?</p>
			<p class="mg025">Taraçadaki seslerden biri sordu:</p>
			<p class="mg025">– Ne istiyormuş Hristo?</p>
			<p class="mg025">Kapıcı genç kıza bakarak cevap verdi:</p>
			<p class="mg025">– Babasının ölüsünü.</p>
			<p class="mg025">– Kâhyaya haber verelim.</p>
			<p class="mg025">– Haydi.</p>
			<p class="mg025">....</p>
			<p class="mg025">Kezban bekledi. Yukarda kapılar açıldı, kapandı. Sonra merdivenin yarısına kadar inen genç bir köylü:</p>
			<p class="mg025">– Gel buraya, kâhyanın yanına gideceksin, diye Kezban’ı çağırdı.</p>
			<p class="mg025">Kezban yürüdü. Merdivenleri çıktı. Büyük, karanlıkça bir odaya girdi. Yerler siyah keçe döşeli, duvarlara birçok tüfek asılıydı. Ocağın başında kırmızı bir örtüye yan gelmiş, çubuğunu fosurdatan iri bir Arnavut, onu baştan aşağı süzdü.</p>
			<p class="mg025">– Sen o herifin kızı mısın mori?</p>
			<p class="mg025">– Kızıyım!</p>
			<p class="mg025">– Senin baban ne belaymış! Bizim başımızı azıcık daha belaya sokacaktı. Bereket versin kırk paralık kurşuna!</p>
			<p class="mg025">Kezban susuyor, hiç cevap vermiyordu. Sonra kâhya tekrar sordu:</p>
			<p class="mg025">– Köye akşamdan haber gönderdik, gelip cenazeyi alsınlar diye...</p>
			<p class="mg025">– ...</p>
			<p class="mg025">– Ne susuyorsun?</p>
			<p class="mg025">– ...</p>
			<p class="mg025">– Sen nereden haber aldın?</p>
			<p class="mg025">– Bir adam haber verdi.</p>
			<p class="mg025">– İstersen al, omuzla, kendin götür. Babanın leşi kaç para eder; yüzüp derisini satacak değiliz ya...</p>
			<p class="mg025">Kezban donmuş gibiydi. Sanki taş kesilmişti. Sanki artık kalbi çarpmıyordu.</p>
			<p class="mg025">Kâhya bu iri siyah gözlerin bakışı altında rahatsız oldu. Ayakta duran uşağa,</p>
			<p class="mg025">– Ölü nerede, diye sordu.</p>
			<p class="mg025">– Ahırın yanındaki gübreliğe attık!</p>
			<p class="mg025">– Öyleyse bu gece sıcak sıcak epeyce rahat etmiştir. Götürün bu kızı oraya. Köylüler gelinceye kadar beraber beklesinler mori!</p>
			<p class="mg025">Kezban yine cevap vermeden dışarı çıktı. Uşağın arkasından yürüyordu. Taş döşeli büyük avluyu geçtiler. Uzun su dolu yalakların önünden geçtiler. Ahırlar ta nihayet köşedeydi. Güneşin ilk ışıkları hafif bir duman hâlinde gübrelere aksediyor, tavuk, horoz, hindi, kaz, ördek kalabalığı altında bu yığınları kaplıyordu. Yaklaştılar. Uşak arkasına döndü:</p>
			<p class="mg025">– Nah, dedi.</p>
			<p class="mg025">Kezban ilerledi. İki yüksek gübre yığının arasında uyuyor gibi uzanmış olan babasını gördü. Sağ kolu görünmez bir kametle<sup><a class="footnote-link" href="#footnote-249-24" id="footnote-249-24-backlink">(24)</a></sup> lanet ediyor gibi yukarı doğru uzanmıştı. Yumrukları kilitlenmişti. Sönük gözleri açıktı. Başından akan kanlar yüzünü boyamış, aksakallarını kıpkırmızı yapmıştı. Ağzı gayet müthiş şeyler söylemek istiyormuş gibi açıktı, kapkaranlıktı, korkunçtu. Kezban sanki bu ölüye görmeden baktı.</p>
			<p class="mg025">Ağlamadı. Heyecan göstermedi.</p>
			<p class="mg025">– Babamı kim vurdu, dedi.</p>
			<p class="mg025">Uşak tereddüt etti.</p>
			<p class="mg025">– Bilmiyon.</p>
			<p class="mg025">– Ne vakit vurdular?</p>
			<p class="mg025">– Bilmiyon.</p>
			<p class="mg025">– Nerede vurdular ki?</p>
			<p class="mg025">– Bilmiyon.</p>
			<p class="mg025">Kezban acı acı gülümsedi.</p>
			<p class="mg025">– İyi, dedi, ben öğrenirim.</p>
			<p class="mg025">Uşak sanki katilmiş gibi sıkılıyordu. Döndü, arkasına bakmadan uzaklaştı. Kezban babasının ölüsüne tekrar dik dik baktı. Başı ucuna geçti, oturdu. Elini sürmeye çekiniyordu. Başını iki ellerinin arasına aldı. Sökülmeyen bir hıçkırık boğazına tıkanıyor, nefes alamayacak gibi oluyordu. Gözyaşları sanki kurumuştu.</p>
			<p class="mg025">... Köylüler gelinceye kadar öyle durdu. Hacı Durmuş ahalinin<sup><a class="footnote-link" href="#footnote-249-25" id="footnote-249-25-backlink">(25)</a></sup> başındaydı. Hepsinin, hepsinin gözleri yaşlıydı. Nalbant İsmail inledi:</p>
			<p class="mg025">– Kalk kızım!</p>
			<p class="mg025">Kezban derin bir uykudan uyanır gibi doğruldu. Köylüler taze ağaç dallarından yapılmış bir sedye getirmişlerdi. Hepsinin yüzünde ağır bir tevekkülün<sup><a class="footnote-link" href="#footnote-249-26" id="footnote-249-26-backlink">(26)</a></sup> sükûtu mermerleşmişti.</p>
			<p class="mg025">Muhtar:</p>
			<p class="mg025">– Allah rahmet eylesin, dedi.</p>
			<p class="mg025">Kimse kımıldamıyordu. Herkesin gözü Kezban’daydı.</p>
			<p class="mg025">Hacı Durmuş:</p>
			<p class="mg025">– Ne duruyoruz ki, diye sedyeyi tutan genç köylülere baktı.</p>
			<p class="mg025">– Allah rahmet eylesin!</p>
			<p class="mg025">– Katiller...</p>
			<p class="mg025">– Öğleye yetiştirelim.</p>
			<p class="mg025">– Kim vurmuş ki?</p>
			<p class="mg025">– Sormak lazım mı?</p>
			<p class="mg025">– ...</p>
			<p class="mg025">......</p>
			<p class="mg025">Kimin kime cevap verdiği belli olmuyordu. Hacı Durmuş eski arkadaşının ölüsünü kollarından tuttu. Ayaklarından gençler kaldırdılar. Sedyeye uzattılar. Hacı Durmuş eğildi. Ölünün alnından, ta yaranın üzerinden öptü.</p>
			<p class="mg025">– Öcünü senin kim alacak, diye bağırdı.</p>
			<p class="mg025">Herkes önüne bakıyordu.</p>
			<p class="mg025">Kezban gülümsedi.</p>
			<p class="mg025">...Hava bulutluydu. Bu sakin alay Eseoğlu’nun çiftliğinden çıktı. Kimse ağzını açamıyordu. Çiftliğin adamları ortada yoktu. Kezban, tek bir kız, arkadan geliyordu.</p>
			<p class="mg025">Yolda rast gelenler:</p>
			<p class="mg025">– Ne oldu ki, diye soruyorlar, cenazeyi görünce bir cevap beklemiyorlar, Fatiha’cıklarını okuyup geçiyorlardı.</p>
			<p class="mg025">Öğleden evvel köye girilmişti. Bütün kadınlar, çocuklar, ihtiyarlar cami meydanındaki büyük çınarın etrafına toplanmış, ellerinde yağlıklar ağlıyorlardı. Yalnız Kezban ağlamıyordu. Gömmeyi ikindiye bıraktılar. Cenazeyi yıkamak için eve götürmek istiyorlardı. İmam:</p>
			<p class="mg025">– Olmaz, dedi.</p>
			<p class="mg025">“Niçin?” der gibi yüzüne baktılar.</p>
			<p class="mg025">– Yörük Hoca şehittir, diye haykırdı. Şehit yıkanmaz. Şehidin esvabı üzerinden soyulmaz.</p>
			<p class="mg025">– ...</p>
			<p class="mg025">– ...</p>
			<p class="mg025">İkindi namazından sonra bu şehit mezarlığa götürüldü. Bütün köy hazırdı. Güneş ara sıra bulutların arasından ağlar gibi görünüyor, çileyen yağmurun içinde uzak, belirsiz gökkuşakları ürperiyordu. Hıçkıranlar sustular. Yalnız kapanan mezarın kürek kürek atılan toprakları boğuk, gizli bir şikâyet gibi duyuldu.</p>
			<p class="mg025">Vuran</p>
			<p class="mg025">Köy, matemi içinde Kezban’ı düşünüyordu. O, n’olacaktı? Hısımı akrabası yoktu. “Everelim.” diyorlardı. Yörük Hoca’nın ölümünden bir ay daha geçmemişti. Hacı Durmuş, öksüz kalan kızı evine çağırttı. Ona bin dereden su getirerek evlenmesi icap ettiğini anlattı. Fakat Kezban soğukkanlılıkla:</p>
			<p class="mg025">– Amca, ben babamı vuranı hükümete tutturmadan kocaya varmam, dedi.</p>
			<p class="mg025">– Hangi hükümete kızım?</p>
			<p class="mg025">– Kasabadaki!</p>
			<p class="mg025">– Orası Eseoğlu’nun elindedir. Onun sözünden çıkmaz!</p>
			<p class="mg025">– Çıkar, hak yerini bulur!</p>
			<p class="mg025">– Bulmaz gızım.</p>
			<p class="mg025">– Ben buldururum.</p>
			<p class="mg025">– Nasıl idersin, n’idersin?</p>
			<p class="mg025">Kezban bir erkek gibi elini kalçasına dayamış, hücum edecek gibi duruyordu. Fakat yüzü, gözleri son derece sakindi. </p>
			<p class="mg025">Yavaş yavaş yapacağını anlattı. Mutlaka babasına kimin kurşun attığını arayıp bulacaktı. Sonra bu katili hükümete verecek, astıracaktı. Fakat Hacı Durmuş ümitsiz bir ihtiyardı.</p>
			<p class="mg025">– Adliye iki kapılıdır. Birisinden girilir, öbüründen çıkılır, diyordu.</p>
			<p class="mg025">Hem zaptiye mülazımı Eseoğlu’nun en baş adamıydı. Mümkün değil onun hizmetçilerini hapsetmez, her kabahatlerini görmemezlikten gelirdi. İhtiyarın tevekkülü kıza garip göründü. Başını yukarı kaldırdı.</p>
			<p class="mg025">– Amca, ben ahımı kimsede bırakmam, dedi.</p>
			<p class="mg025">Başka bir cevap beklemeden dışarı çıktı.</p>
			<p class="mg025">Eseoğlu, öksüz kalan Kezban’ın güzelliğini zaten biliyordu. Şimdi ona daima: “Babasını eşkıyalar vurdu, çok acıyorum. Kimsesiz kız! Ne yapacak! Ben Yörük Hoca’yı çok severim. Bu zavallı adamın hatırı için onu Allah’ın emriyle, peygamberin kavliyle almak isterim.” diye boyuna haberciler gönderiyor, Kezban’dan ne evet ne hayır, bir cevap alamıyordu. Babasını vuran eşkıyalar kimlerdi? Çiftlik kâhyası ağzından kaçırmamış mıydı? Zaten orada kim öldürülse kabahat vücudu olmayan eşkıyaların üzerine atılıyor, tahkikat filan güme gidiyordu. Kezban asıl katilin Eseoğlu olduğunu imanı gibi biliyordu. Fakat asıl vuranı yakalattırıp onun teşvik ettiğini söyletecek, ikisini darağacında sallandıracaktı. Ya sallandıramazsa... Bu ihtimal aklına gelince dişlerini sıkar, gözlerini küçültür, dik dik önüne bakar, dalar giderdi.</p>
			<p class="mg025">Bir aydır artık sürüsünü kendi güdüyor, inekleriyle, koyunlarıyla, keçileriyle her gün dağa gidiyordu. Kimse ile konuşmaz olmuştu. Bazı zamanlar Eseoğlu’nun meralarına kadar uzar, onun çobanlarına hep babasının nasıl vurulduğunu sorardı. Bu çobanların içinde bir Deli Mustafa vardı. Aptal olduğu için askere almamışlardı. Aptallığı bütün ovaca meşhurdu. Bir gün Kezban koyunlarını gölgelendirdiği ormanın alanından geçen bu adama rast geldi. Seslendi:</p>
			<p class="mg025">– Mustafa, Mustafa...</p>
			<p class="mg025">Aptal durdu. Şaşkın şaşkın etrafı aradı. Kezban’ı görünce güldü. Yılıştı.</p>
			<p class="mg025">– Nereye gidiyon ülen?</p>
			<p class="mg025">– Hiç.</p>
			<p class="mg025">– Gelsene buraya?</p>
			<p class="mg025">– Gelmen.</p>
			<p class="mg025">– Gel, gel.</p>
			<p class="mg025">– Gelmen...</p>
			<p class="mg025">Aptal hızla yürüdü. Uzaklaşacaktı. Kezban uzandığı yerden kalktı, koştu. Aptalı tuttu. Sarı köpek havlamağa başlamıştı. Mustafa’yı ısırmaya çalışıyordu.</p>
			<p class="mg025">– Gel diyom ülen?</p>
			<p class="mg025">– N’ideceksin?</p>
			<p class="mg025">– Bana biraz kaval çalıvi.</p>
			<p class="mg025">– Çalman.</p>
			<p class="mg025">– Çalarsun.</p>
			<p class="mg025">– Çalman.</p>
			<p class="mg025">– Ben de seni bırakman.</p>
			<p class="mg025">Aptal çocuk gibi yüzünü buruşturdu. Dudaklarını büktü. Ağlamaya başladı. Fakat Kezban onu okşadı. Zavallının saçı sakalına karışmıştı, parça parça mor fistanının<sup><a class="footnote-link" href="#footnote-249-27" id="footnote-249-27-backlink">(27)</a></sup> altından kuvvetli kıllı göğsü görünüyordu. Kezban, “Sana ceviz sucuğu vereceğim.” dedi. Aptal birdenbire sustu. Elleriyle gözlerini sildi. Sırıttı.</p>
			<p class="mg025">– Vir hele.</p>
			<p class="mg025">– Gel ki vireyün.</p>
			<p class="mg025">– Vir hele.</p>
			<p class="mg025">Kezban aptalı kolundan tuttu. Oturduğu yere getirdi.</p>
			<p class="mg025">– Çök bakayım, dedi.</p>
			<p class="mg025">Aptal sırıtıyor, ne söylerse yapıyordu. Bağdaş kurdu. Pis kuşağına kavalını bir silah gibi sokmuştu. Kezban torbasını açtı. Çıkardığı tatlı sucuktan bir parça kopardı. Aptala uzattı. Zavallı bu parçayı alır olmaz hiç çiğnemeden yuttu.</p>
			<p class="mg025">– Daha istiyon mu?</p>
			<p class="mg025">– Vir hele.</p>
			<p class="mg025">– Ama benimle yarenlik ider misün?</p>
			<p class="mg025">– İderün.</p>
			<p class="mg025">– Al öyleyse...</p>
			<p class="mg025">Bir parça daha koparıp verdi.</p>
			<p class="mg025">– Kaç yaşındasun Mustafa?</p>
			<p class="mg025">– Bilmen.</p>
			<p class="mg025">– Anan baban va mu?</p>
			<p class="mg025">– Yoh.</p>
			<p class="mg025">– Sen nerde yatursun?</p>
			<p class="mg025">– Ahurda.</p>
			<p class="mg025">– Hangi ahurda?</p>
			<p class="mg025">– Çiftliğin ahurunda.</p>
			<p class="mg025">Kezban’ın gözleri parladı. Bir parça daha koparıp aptala verdi. Köpek ta karşılarına oturmuş, sanki ne konuştuklarını anlamak istiyor gibi dikkatli dikkatli yüzlerine bakıyordu.</p>
			<p class="mg025">– Sizin çiftliğe eşkıya gelmiş.</p>
			<p class="mg025">– Yalan.</p>
			<p class="mg025">– Gelmiş, Kumdereli Yörük Hoca’yı vurmuşlar.</p>
			<p class="mg025">Aptal bir an düşündü. Yine,</p>
			<p class="mg025">– Yalan, dedi.</p>
			<p class="mg025">– Öyleyse Yörük Hoca’yı kim vurdu?</p>
			<p class="mg025">– Söylemen!</p>
			<p class="mg025">– Niçin söylemezsün ülen?</p>
			<p class="mg025">– Kâhya tembih etti.</p>
			<p class="mg025">– Ne dedi ki?</p>
			<p class="mg025">– Sakın bu herifin burada vurulduğunu kimseye dimeyün, dedi.</p>
			<p class="mg025">– Yalan.</p>
			<p class="mg025">– Alimallah.<sup><a class="footnote-link" href="#footnote-249-28" id="footnote-249-28-backlink">(28)</a></sup></p>
			<p class="mg025">– Yalan.</p>
			<p class="mg025">Aptal kızdı:</p>
			<p class="mg025">– Ben gözümle vuranı gördüm, dedi.</p>
			<p class="mg025">– Eşkıyalar değül mü?</p>
			<p class="mg025">– Değül be!</p>
			<p class="mg025">– Kimdi?</p>
			<p class="mg025">– Kâhyanın gardaşı!</p>
			<p class="mg025">Kezban sucuktan daha büyük bir parça kopardı. Aptalın ağzına eliyle sokarak sordu:</p>
			<p class="mg025">– Doğru mu söylüyon?</p>
			<p class="mg025">– Alimallah.</p>
			<p class="mg025">– Yalan ülen!</p>
			<p class="mg025">– Alimallah.</p>
			<p class="mg025">– Niçin vurdu ki?</p>
			<p class="mg025">Aptal kendini unutmuş, hem sucuğu yiyor hem söylüyordu:</p>
			<p class="mg025">– Ağa didi.</p>
			<p class="mg025">– Ne didi?</p>
			<p class="mg025">– Ona “Şu herifi git vur.” didi.</p>
			<p class="mg025">– Sen gördün mü?</p>
			<p class="mg025">– Gördün.</p>
			<p class="mg025">– Nasıl oldu? Di, hele.</p>
			<p class="mg025">– Yörük Hoca evin gapısında ağayla sövüştü.</p>
			<p class="mg025">– Eee, di hele.</p>
			<p class="mg025">– Sonra galkdı. Atına bindi, gitdü.</p>
			<p class="mg025">– Sonra?</p>
			<p class="mg025">– Ağa “Hey Zeynel, yetiş, şu herifi gebert!” diye haykırdı.</p>
			<p class="mg025">– Eee, sonra?</p>
			<p class="mg025">– Zeynel, ağasının odasına goştu. Tüfeği aldu. Hoca’nın arkasından çıkdu.</p>
			<p class="mg025">– Sen o vakit neredeydün?</p>
			<p class="mg025">– Ahırın önünde gübreleri açıyordun.</p>
			<p class="mg025">– Sonra ne oldu? Di hele.</p>
			<p class="mg025">– Ben gapuya koştum. Daha ıraklaşmamışdu. Zeynel: “Hey Hoca! Giri dön, ağa paranı virecek.” diye bağırdı.</p>
			<p class="mg025">– Eee?</p>
			<p class="mg025">– Hoca giri döndü. Yine çiftliğin gapusuna geliyordu. Zeynel arkasına sakladığı tüfeği birdenbire çıkardı. Omzuna goydu. Nişan aldu. Bum...</p>
			<p class="mg025">– Eeee...</p>
			<p class="mg025">– Yörük Hoca düştü.</p>
			<p class="mg025">– Sonra?</p>
			<p class="mg025">Aptal yine sucuktan istedi. Kezban elinde kalan son parçayı da uzattı. Dudakları, elleri titriyordu. Bu levha hemen gözünün önüne geliverdi. Sanki babasının kır atından yuvarlanışını görüyordu. Aptal gevezeleniyor, ölüyü kendi sırtına yükletip gübrelerin arasına attırdıklarını söylüyordu.</p>
			<p class="mg026">* * *</p>
			<p class="mg025">Kezban babasını kimin vurduğunu anlar. Sonra kazaya gelir, hükümete koşar, “Babamı vuran filandır, tutun!” der.</p>
			<p class="mg025">Aldıran olmaz. Kız yine köye döner. O vakit, nereden geldiği, nereli olduğu belli olmayan sarhoş bir zaptiye mülazımı varmış, Eseoğlu’nun ahbabıymış. Kız her gün onu tutar, “Babamı vuranı daha tutmayacak mısın?” diye sorar.</p>
			<p class="mg025">Bir gün bu sarhoş, kızcağıza öfkelenir, ağzını bozar:</p>
			<p class="mg025">– Bre kahpe, bir daha buraya gelirsen senin kafanı kırarım, der.</p>
			<p class="mg025">Kız korkmaz, zaptiyelerin yanında ona,</p>
			<p class="mg025">– İşte bunlar da şahit olsun, sen bugün babamı vuranı tutmazsan ben seni öldüreceğim, der.</p>
			<p class="mg025">Zaptiye mülazımı bu lafa bütün bütün öfkelenir, fırlar. Yörük’ün kızını iyice döver, zaptiyelere sokağa attırır.</p>
			<p class="mg025">Kız bir zamanlar görünmez olur...</p>
			<p class="mg025">Bir gün, sarhoş mülazım, Eseoğlu’nun verdiği bir ziyafete giderken kafasına bir kurşun yer, hemen oracıkta can verir. Vuranı ararlar bulamazlar. “Yörük’ün kızı vurdu.” diye bir laf olur. Ama buna kimse inanmaz. Herkes onu İzmir’e, birinin yanına evlatlık gitti sanır. Fakat bir hafta geçmeden, Yörük’ü öldüren korucu da vurulur, biraz sonra hükümete Yörük’ün davasını hasıraltı ettiren çiftlik sahibi Eseoğlu’nun boğazlanmış ölüsünü bağdaki yatağında bulurlar. Kasabalı ağaların çiftliklerine korucu, hergeleci<sup><a class="footnote-link" href="#footnote-249-29" id="footnote-249-29-backlink">(29)</a></sup>, çoban gibi gelip silahsız ahali içinde tüfekle gezen ne kadar yabancı varsa yavaş yavaş hepsi vurulmaya başlar. İş o dereceye varır ki yabancılar yalnız kıra çıkamaz olur; nihayet takım takım buralarını bırakırlar, kendi yurtlarına dönerler. Zalim zaptiyeleri, köylüyü soyan memurları, çiftçileri dolandıran madrabazları<sup><a class="footnote-link" href="#footnote-249-30" id="footnote-249-30-backlink">(30)</a></sup> hiç görünmeden öldüren bu efenin kim olduğu bir zaman anlaşılmaz.</p>
			<p class="mg025">Malum ya, Anadolu efeleri uşaklarıyla gezerler. Hâlbuki bu efe tek başına... Yanına uşak falan almaz. Müracaat edenleri ters yüzüne çevirir. İşte bunun için köylüler ona “Yalnız Efe” derler. Tam on beş sene Yalnız Efe’nin yüzünü kadınlardan başka kimse göremez. Dağda erkeğe rast geldi mi, uzaktan: “Gözlerini yum!” diye bağırırmış, sonra yanına gelirmiş. Kim gözünü açarsa hemen öldürürmüş. Gözünü açmayan erkeğe: “Size zulüm eden kim? Rüşvet alan memurunuz var mı?” diye sorarmış. Onun korkusundan kazada kimse kötülük yapmazmış. Zenginlere kadınlarla haber gönderir: “Filan fakire yardım ediniz. Filan öksüzü evlendiriniz. Filan köprüyü yapınız. Filan köye bir mektep kurunuz.” gibi emirler verirmiş. Hem çok sofuymuş. Benim teyzem bir gün odundan gelirken onu görmüş. Anlatırdı: “Başında yeşil bir namaz bezi sarılıymış. Arkasında erkek esvabı varmış, yamaçta namaz kılıyormuş, peri gibi güzelmiş...”</p>
			<p class="mg025">Evet, bir zaman onun korkusundan kimse kimseye haksızlık edemez olmuş. Haksızlığa uğrayan düşmanını,</p>
			<p class="mg025">– Gidip Yalnız Efe’ye söylerim, diye korkuturmuş.</p>
			<p class="mg025">On beş sene ne köyümüze ne kazamıza yabancı, yağmacı gelmez olmuş. Öşürcüler<sup><a class="footnote-link" href="#footnote-249-31" id="footnote-249-31-backlink">(31)</a></sup>, ağnamcılar<sup><a class="footnote-link" href="#footnote-249-32" id="footnote-249-32-backlink">(32)</a></sup>, tahsildarlar<sup><a class="footnote-link" href="#footnote-249-33" id="footnote-249-33-backlink">(33)</a></sup>, zaptiyeler<sup><a class="footnote-link" href="#footnote-249-34" id="footnote-249-34-backlink">(34)</a></sup> köylerde kuzu gibi namuslu dolaşırlarmış. Rüşvet değil, ikram olunan yemişi bile kimse almaya cesaret edemezmiş.</p>
			<p class="mg025">Yalnız Efe’den kimsenin şikâyeti yokmuş. Ne kimseyi dağa kaldırırmış, ne de fidye istermiş. İstediği hep fakirler, kimsesizler, dullar, öksüzler içinmiş. Camiine bakmayan köye haber gönderir.</p>
			<p class="mg025">– Gelecek ramazana kadar mescitleri tamir etmezlerse samanlıklarını yakarım, dermiş.</p>
			<p class="mg025">Onun sayesinde camiler şenlenmiş, köylü zulümden kurtulmuş, öksüzlerin yoksulların yüzü gülmüş. Her köyün korusunda gizli bir ağaçta bir heybe asılı imiş, köy halkı bu heybe boşaldıkça içine somun, sucuk, şeker korlarmış. Yalnız Efe’nin kaza içinde belki elli dalda heybesi varmış. Kimseye ağırlık olmaz, kimseyi sıkıştırmaz, herkesin gönlünden kopanla geçinirmiş.</p>
			<p class="mg025">Uzatmayalım... İşte tam o sıralarda Söke taraflarında gayet azgın bir Rum eşkıyası türer. Devlet bu haydutlara karşı bir nizamiye<sup><a class="footnote-link" href="#footnote-249-35" id="footnote-249-35-backlink">(35)</a></sup> taburu çıkarır. Döne dolaşa bu tabur bizim tarafa da gelir. Rumların izlerini bir türlü bulamazlar. Kasabada Yalnız Efe’nin namını işitirler, boş durmamak için onu tutmaya kalkarlar. Yerli zaptiyeler kılavuzluğu kabul etmezler. Yalnız Efe, bunu haber alır. Bozdağı’na geçmek ister. Bir bölük asker ondan evvel davranır, arkadan dolaşır Akkovuk’u tutar. Bir bölük asker de aşağıdan çıkmaya başlar. Yalnız Efe’yi tam burada sıkıştırırlar.</p>
			<p class="mg025">– Teslim ol, derler.</p>
			<p class="mg025">Yalnız Efe:</p>
			<p class="mg025">– Siz askersiniz, benim kardeşlerimsiniz, canınızı yakmak istemem. Savulun, yoluma gideyim, der.</p>
			<p class="mg025">Dinlemezler. Üzerine ateş ederler. Yalnız Efe, birkaç askeri elinden, kolundan, kulağından hafifçe yaralar. Tekrar:</p>
			<p class="mg025">– Asker kardeşler, bırakın beni, sizin canınızı yakmak istemem, diye haykırır.</p>
			<p class="mg025">Yine dinlemezler. Akkovuk’tan gelip Dar Geçit’i saran bölük de ateşe başlar. İki ateş arasında kalınca,</p>
			<p class="mg025">– Asker kardeşler, benim yüzümden birbirinizi vuracaksınız; ben gidiyorum, ben artık yoğum, ateşi kesin, yürüyün buluşun, diye haykırır.</p>
			<p class="mg025">Bir zaman daha yaylım ederler. Nihayet Yalnız Efe’nin sesi kesilince vuruldu sanırlar. Yavaş yavaş yürürler. Dik boyunun önünü arkasını adım adım tararlar. İşte bu çamın dibinde Yalnız Efe’nin tüfeğiyle geyik postu seccadesinden, yeşil namaz bezinden başka bir şey bulamazlar.</p>
			<p class="mg025">O vakitten beri Yalnız Efe’ye rast gelen yok. Yazın yamaçlarda hayvanlarını süren Yörük’ler buraya her gece nur inerken gördüklerini yemin ederek anlatırlar.</p>
			<p class="mg026">* * *</p>
			<p class="mg025">Akkovuk’a biraz erken yetişmek için davranmak icap ediyordu. Yağmur dinmişti. Kalktım, tüfeğimin kayışını omuzuma geçirdim. Hıçkırıkları seyrekleşen ihtiyar, yemek torbasını, kebeyi sırtlıyordu. Yürüdüm. Yarın kenarına geldim, eğildim. Aşağısı baş döndürecek kadar derin bir uçurumdu. Yeni geçmiş bir kâbus gecesinden kalma korkunç rüyaları andıran parça parça sisler, birbirine karışmış çamlarla kayaları örtüyordu. </p>
			<p class="mg025">Yanıma yaklaşan kılavuza,</p>
			<p class="mg025">– Yalnız Efe askerlerin eline düşmemek için buradan kendisini aşağıya atmış olmalı, dedim.</p>
			<p class="mg025">– Hâşâ! Tövbe, diye reddetti. O Allah’tan korkardı. Dini bütündü.</p>
			<p class="mg025">– Ee, havaya uçmadı ya!</p>
			<p class="mg025">– Sırroldu!</p>
			<p class="mg025">Gülerek sordum:</p>
			<p class="mg025">– Ne biliyorsun?</p>
			<p class="mg025">İri ela gözlerini kırptı. Delillerinden emin olan sade insanlara mahsus saf bir kanaatle,</p>
			<p class="mg025">– Ne bilmeyeceğim, dedi. Sırrolmasa buraya her gece nur iner mi?</p>
			<p class="mg025">...</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-249-1-backlink" id="footnote-249-1">(1)</a> menkıbe: Din büyüklerinin veya tarihe geçmiş ünlü kişilerin hayatları ve olağanüstü davranışlarıyla ilgili hikâye.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-2-backlink" id="footnote-249-2">(2)</a> vect: Sevgi veya heyecandan doğan coşkunluk, kendinden geçme.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-3-backlink" id="footnote-249-3">(3)</a> hale: Işık halkası.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-4-backlink" id="footnote-249-4">(4)</a> abani: Bir tür beyaz, ipek kumaş.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-5-backlink" id="footnote-249-5">(5)</a> yadigâr: Bir kimseyi hatırlatan nesne.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-6-backlink" id="footnote-249-6">(6)</a> idare kandili: Az ışık veren küçük gaz lambası.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-7-backlink" id="footnote-249-7">(7)</a> talik: Arap alfabesinde geliştirilen bir yazı türü.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-8-backlink" id="footnote-249-8">(8)</a> sülüs: Arap alfabesiyle yazılan bir tür süslü yazı.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-9-backlink" id="footnote-249-9">(9)</a> rükû: Öne doğru eğilme.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-10-backlink" id="footnote-249-10">(10)</a> kıyam: Ayağa kalkma, bir işe kalkışma.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-11-backlink" id="footnote-249-11">(11)</a> havaleli: Yıkılacak gibi olan.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-12-backlink" id="footnote-249-12">(12)</a> hergeleciler: Yaban atlarına bakan kimse.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-13-backlink" id="footnote-249-13">(13)</a> lüle: Tütün çubuğu.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-14-backlink" id="footnote-249-14">(14)</a> eyvallah demek: Hoş görerek kabul etmek.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-15-backlink" id="footnote-249-15">(15)</a> madrabaz: Hile yapan, hileci.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-16-backlink" id="footnote-249-16">(16)</a> ihtiyat: Ölçülü davranma, sakınma.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-17-backlink" id="footnote-249-17">(17)</a> mülazım: Teğmen.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-18-backlink" id="footnote-249-18">(18)</a> şahadet getirmek: “Allah’tan başka tapacak yoktur ve Hz. Muhammed onun kulu ve peygamberidir.” anlamına gelen kelimei şahadet adını taşıyan Arapça sözü okumak.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-19-backlink" id="footnote-249-19">(19)</a> heyula: Korkunç hayal.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-20-backlink" id="footnote-249-20">(20)</a> fesat: Bozukluk, karışıklık.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-21-backlink" id="footnote-249-21">(21)</a> gayriihtiyari: İstemeksizin, elinde olmayarak.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-22-backlink" id="footnote-249-22">(22)</a> murdar: Pis.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-23-backlink" id="footnote-249-23">(23)</a> fakfon: Bakır, nikel ve çinkodan oluşan gümüş görünüşünde bir alaşım.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-24-backlink" id="footnote-249-24">(24)</a> kamet: Boy.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-25-backlink" id="footnote-249-25">(25)</a> ahali: Bir yerde oturanların tamamı.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-26-backlink" id="footnote-249-26">(26)</a> tevekkül: Bir işte elinden geleni yapıp gerisini  Allah’a bırakma.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-27-backlink" id="footnote-249-27">(27)</a> fistan: Giysi.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-28-backlink" id="footnote-249-28">(28)</a>  Alimallah: “Allah bilir” anlamına gelen bu söz, söylenen bir sözün doğruluğuna inandırmak için kullanılır.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-29-backlink" id="footnote-249-29">(29)</a> hergeleci: Yabani at çobanı.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-30-backlink" id="footnote-249-30">(30)</a> madrabaz: Hileci.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-31-backlink" id="footnote-249-31">(31)</a> öşürcü: Ondalık vergisi toplayan görevli.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-32-backlink" id="footnote-249-32">(32)</a> ağnamcı: Koyun vergisi toplayan kimse.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-33-backlink" id="footnote-249-33">(33)</a> tahsildar: Bir kimse veya kuruluş adına para toplayan memur.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-34-backlink" id="footnote-249-34">(34)</a> zaptiye: Osmanlı Devleti’nde düzeni sağlayan görevli er.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-35-backlink" id="footnote-249-35">(35)</a> nizamiye: Kara ordusu.</p>
				</div>
			</div>
		</div>
	</body>
</html>