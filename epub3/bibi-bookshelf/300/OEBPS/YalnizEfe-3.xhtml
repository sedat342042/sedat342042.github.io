<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>YalnizEfe-3</title>
		<link href="css/stylemag.css" rel="stylesheet" type="text/css"/>
	</head>
	<body id="YalnizEfe" xml:lang="tr-TR">
		<div class="Basic-Text-Frame">
			<h1 id="toc_marker-3"><strong>Kaşağı</strong></h1>
			<p class="mg025">Ahırın avlusunda oynarken aşağıda, gümüş söğütler altında görünmeyen derenin hazin şırıltısını işitirdik. Evimiz iç çitin büyük kestane ağaçları arkasında kaybolmuş gibiydi. Annem İstanbul’a gittiği için benden bir yaş küçük olan kardeşim Hasan’la artık Dadaruh’un yanından hiç ayrılmıyorduk. Bu, babamın seyisi<sup><a class="footnote-link" href="#footnote-249-36" id="footnote-249-36-backlink">(36)</a></sup>, ihtiyarca bir adamdı. Sabahleyin erkenden ahıra koşuyorduk. En sevdiğimiz şey atlardı. Dadaruh’la beraber onları suya götürmek, çıplak sırtlarına binmek, ne doyulmaz bir zevkti. Hasan, korkar yalnız binemezdi. Dadaruh, onu kendi önüne alırdı. Torbalara arpa koymak, yemliklere ot doldurmak, ahırı süpürmek, gübreleri kaldırmak en eğlenceli bir oyundan daha çok, bizim hoşumuza gidiyordu. Hele tımar... Bu, en zevkli şeydi. Dadaruh, eline kaşağıyı alıp işe başladı mı, tıkı tık, tıkı tık, tıpkı bir saat gibi yerimde duramaz.</p>
			<p class="mg025">– Ben de yapacağım, diye tuttururdum.</p>
			<p class="mg025">O vakit Dadaruh beni Tosun’un sırtına kor, elime kaşağıyı verir.</p>
			<p class="mg025">– Haydi yap, derdi.</p>
			<p class="mg025">Bu demir aleti hayvanın üstüne sürter, fakat o ahenkli tıkırtıyı çıkaramazdım.</p>
			<p class="mg025">– Kuyruğunu sallıyor mu?</p>
			<p class="mg025">– Sallıyor.</p>
			<p class="mg025">– Hani bakayım?</p>
			<p class="mg025">Eğilirdim, uzanırdım, Lakin atın sağrısından<sup><a class="footnote-link" href="#footnote-249-37" id="footnote-249-37-backlink">(37)</a></sup> kuyruğu görünmezdi.</p>
			<p class="mg025">Her sabah ahıra gelir gelmez:</p>
			<p class="mg025">– Dadaruh, tımarı ben yapacağım, derdim.</p>
			<p class="mg025">– Yapamazsın.</p>
			<p class="mg025">– Niçin?</p>
			<p class="mg025">– Daha küçüksün de ondan...</p>
			<p class="mg025">– Yapacağım.</p>
			<p class="mg025">– Büyü de öyle.</p>
			<p class="mg025">– Ne vakit?</p>
			<p class="mg025">– Boyun at kadar olduğu vakit.</p>
			<p class="mg025">– ...</p>
			<p class="mg025">At, ahır işlerinde yalnız tımarı beceremiyordum. Boyum karnına bile varmıyordu. Hâlbuki en keyifli, en eğlenceli şey buydu. Sanki kaşağının muntazam tıkırtısı Tosun’un hoşuna gidiyor, kulaklarını kısıyor, kuyruğunu kocaman bir püskül gibi sallıyordu. Tam tımar biteceğine yakın huysuzlanır, o zaman Dadaruh: “Höyt...” diye sağrısına bir tokat indirir, sonra öteki atları tımara başlardı. Ben de bir gün yalnız başıma kaldım. Hasan’la Dadaruh dere kenarına inmişlerdi. İçimde bir tımar etmek hırsı uyandı. Kaşağıyı aradım, bulamadım. Ahırın köşesinde Dadaruh’un penceresiz küçük bir odası vardı. Buraya girdim. Rafları aradım. Eyerlerin arasına falan baktım. Yok, yok! Yatağın altında, yeşil tahtadan bir sandık duruyordu. Onu açtım. Azıcık daha sevincimden haykıracaktım. Annemin bir hafta evvel İstanbul’dan gönderdiği hediyeler içinde çıkan fakfon<sup><a class="footnote-link" href="#footnote-249-38" id="footnote-249-38-backlink">(38)</a></sup> kaşağı pırıl pırıl parlıyordu. Hemen kaptım. Tosun’un yanına koştum. Karnına sürtmek istedim. Rahat durmuyordu.</p>
			<p class="mg025">– Galiba acıtıyor, dedim.</p>
			<p class="mg025">Gümüş gibi parlayan bu güzel kaşağının dişlerine baktım. Çok keskin, çok sivri idi. Biraz körletmek için duvarın taşlarına sürtmeye başladım. Dişleri bozulunca tekrar tecrübe ettim. Gene atların hiçbiri durmuyordu. Kızdım. Öfkemi sanki kaşağıdan çıkarmak istedim. On adım ilerdeki çeşmeye koştum. Kaşağıyı yalağın taşına koydum. Yerden kaldırabileceğim en ağır bir taş bularak üstüne hızlı hızlı indirmeye başladım. İstanbul’dan gelen, ihtimal, Dadaruh’un kullanmaya kıyamadığı bu güzel kaşağıyı ezdim, parçaladım. Sonra yalağın içine attım.</p>
			<p class="mg025">Babam, her sabah dışarıya giderken bir kere ahıra uğrar, öteye beriye bakardı. Ben o gün gene ahırda yalnızdım. Hasan, evde hizmetçimiz Pervin’le kalmıştı. Babam, çeşmeye bakarken, yalağın içinde kırılmış kaşağıyı gördü; Dadaruh’a haykırdı:</p>
			<p class="mg025">– Gel buraya!</p>
			<p class="mg025">Nefesim kesilecekti; bilmem neden, çok korkmuştum. Dadaruh şaşırdı, kırılmış kaşağı meydana çıkınca, babam, bunu kimin yaptığını sordu. Dadaruh:</p>
			<p class="mg025">– Bilmiyorum, dedi.</p>
			<p class="mg025">Babamın gözleri bana döndü, daha bir şey sormadan:</p>
			<p class="mg025">– Hasan, dedim.</p>
			<p class="mg025">– Hasan mı?</p>
			<p class="mg025">– Evet, dün Dadaruh uyurken odaya girdi. Sandıktan aldı. Sonra yalağın taşında ezdi.</p>
			<p class="mg025">– Niye Dadaruh’a haber vermedin?</p>
			<p class="mg025">– Uyuyordu.</p>
			<p class="mg025">– Çağır şunu bakayım.</p>
			<p class="mg025">– ...</p>
			<p class="mg025">Çitin kapısından geçtim. Gölgeli yoldan eve doğru koştum. Hasan’ı çağırdım. Zavallının bir şeyden haberi yoktu. Koşarak arkamdan geldi. Babam pek sertti. Bir bakışından ödümüz kopardı. Hasan’a dedi ki:</p>
			<p class="mg025">– Eğer yalan söylersen seni döverim!..</p>
			<p class="mg025">– Söylemem.</p>
			<p class="mg025">– Pekâlâ, bu kaşağıyı niye kırdın?</p>
			<p class="mg025">Hasan, Dadaruh’un elinde duran alete şaşkın şaşkın baktı. Sonra sarı saçlı başını sarsarak,</p>
			<p class="mg025">– Ben kırmadım, dedi.</p>
			<p class="mg025">– Yalan söyleme, diyorum.</p>
			<p class="mg025">– Ben kırmadım.</p>
			<p class="mg025">Babam tekrar:</p>
			<p class="mg025">– Doğru söyle, darılmayacağım. Yalan çok fenadır, dedi.</p>
			<p class="mg025">Hasan, inkârında inat etti. Babam hiddetlendi. Üzerine yürüdü.</p>
			<p class="mg025">– Utanmaz yalancı, diye yüzüne bir tokat indirdi.</p>
			<p class="mg025">– Götür bunu eve; sakın bunu bir daha buraya sokma. Hep Pervin’le otursun, diye haykırdı.</p>
			<p class="mg025">Dadaruh, ağlayan kardeşimi kucağına aldı. Çitin kapısına doğru yürüdü. Artık ahırda hep yalnız oynuyordum. Hasan evde mahpustu. Annem geldikten sonra da affetmedi. Fırsat düştükçe,</p>
			<p class="mg025">– O, yalancı, derdi.</p>
			<p class="mg025">Hasan, yediği tokat aklına geldikçe ağlamaya başlar, güç susardı. Zavallı anneciğim benim iftira atabileceğime hiç ihtimal vermiyordu.</p>
			<p class="mg025">– Aptal Dadaruh atlara ezdirmiş olmasın, derdi.</p>
			<p class="mg025">Ertesi sene annem, yazın gene İstanbul’a gitti. Biz yalnız kaldık. Hasan’a ahır hâlâ yasaktı. Geceleri yatakta atların ne yaptıklarını, tayların büyüyüp büyümediğini bana sorardı. Bir gün birdenbire hastalandı. Kasabaya at gönderildi. Doktor geldi.</p>
			<p class="mg025">– Kuşpalazı, dedi. Çiftlikteki köylü kadınlar eve üşüştüler. Birtakım tekir kuşlar getiriyorlar, kesip kardeşimin boynuna sarıyorlardı. Babam, yatağının dibinden hiç ayrılmıyordu.</p>
			<p class="mg025">Dadaruh çok durgundu. Pervin, hüngür hüngür ağlıyordu.</p>
			<p class="mg025">– Niye ağlıyorsun, diye sordum.</p>
			<p class="mg025">– Kardeşin hasta.</p>
			<p class="mg025">– İyi olacak.</p>
			<p class="mg025">– İyi olmayacak.</p>
			<p class="mg025">– Ya ne olacak?</p>
			<p class="mg025">– Kardeşin ölecek, dedi.</p>
			<p class="mg025">– Ölecek mi?</p>
			<p class="mg025">..........</p>
			<p class="mg025">Ben de ağlamaya başladım. O hastalandığından beri Pervin’in yanında yatıyordum. O gece hiç uyuyamadım. Dalar dalmaz, Hasan’ın hayali gözümün önüne geliyor: “İftiracı! İftiracı!” diye karşımda ağlıyordu.</p>
			<p class="mg025">Pervin’i uyandırdım.</p>
			<p class="mg025">– Ben Hasan’ın yanına gideceğim, dedim.</p>
			<p class="mg025">– Niçin?</p>
			<p class="mg025">– Babama bir şey söyleyeceğim.</p>
			<p class="mg025">– Ne söyleyeceksin?</p>
			<p class="mg025">– Kaşağıyı ben kırmıştım, onu söyleyeceğim.</p>
			<p class="mg025">– Hangi kaşağıyı?</p>
			<p class="mg025">– Geçen seneki. Hani babamın Hasan’a darıldığı...</p>
			<p class="mg025">Lafımı tamamlayamadım. Derin hıçkırıklar içinde boğuluyordum. Ağlaya ağlaya Pervin’e anlattım. Şimdi babama söylersem, Hasan da duyacak, belki beni affedecekti.</p>
			<p class="mg025">– Yarın söylersin, dedi.</p>
			<p class="mg025">– Hayır, şimdi gideceğim.</p>
			<p class="mg025">– Şimdi baban uyuyor, yarın sabah söylersin; Hasan da duyar. Onu öpersin, ağlarsın, seni affeder.</p>
			<p class="mg025">– Pekâlâ!</p>
			<p class="mg025">– Haydi, şimdi uyu!</p>
			<p class="mg025">– ...</p>
			<p class="mg025">Sabaha kadar gene gözlerimi kapayamadım. Hava henüz ağarırken Pervin’i uyandırdım. Kalktık. Ben içimdeki zehirden azabı boşaltmak için acele ediyordum. Yazık ki zavallı masum kardeşim o gece ölmüştü. Sofada çiftlik imamıyla Dadaruh’u ağlarken gördük. Babamın dışarıya çıkmasını bekliyorlardı.</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-249-36-backlink" id="footnote-249-36">(36)</a> seyis: At bakıcısı.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-37-backlink" id="footnote-249-37">(37)</a> sağrı: Bel ile kuyruk arasındaki dolgun bölüm.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-38-backlink" id="footnote-249-38">(38)</a> fakfon: Bakır, nikel ve çinkodan oluşan gümüş görünüşünde bir alaşım.</p>
				</div>
			</div>
		</div>
	</body>
</html>