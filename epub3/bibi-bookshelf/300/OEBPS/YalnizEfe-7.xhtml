<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>YalnizEfe-7</title>
		<link href="css/stylemag.css" rel="stylesheet" type="text/css"/>
	</head>
	<body id="YalnizEfe" xml:lang="tr-TR">
		<div class="Basic-Text-Frame">
			<h1 id="toc_marker-7"><strong>Pembe İncili Kaftan</strong></h1>
			<p class="mg025">Büyük kubbeli serin divan, bugün daha sakin, daha gölgeliydi. Pencerelerinden süzülen mavi, mor, sincabi<sup><a class="footnote-link" href="#footnote-249-64" id="footnote-249-64-backlink">(64)</a></sup> bahar ışıkları, çinilerin yeşil derinliklerinde birikiyor, koyulaşıyordu. Yüksek ipek şiltelere diz çökmüş yorgun vezirler, önlerindeki halının renkli nakışlarına bakıyorlar, uzun beyaz sakalını zayıf eliyle tutan ihtiyar sadrazamın sönük gözleri, gayet uzak, gayet karanlık şeyler düşünüyor gibi, mevcut olmayan noktalara dalıyordu.</p>
			<p class="mg025">– Cesur bir adam lazım, paşalar, dedi. Biz onun sırmalara, altınlara, elmaslara boğarak gönderdiği elçisine padişahımızın elini öptürmedik, ancak dizini öpmesine müsaade ettik. Şüphesiz o da karşılık vermeye kalkacak.</p>
			<p class="mg025">– Şüphesiz.</p>
			<p class="mg025">– Hiç şüphesiz.</p>
			<p class="mg025">– Mutlaka...</p>
			<p class="mg025">Kubbealtı vezirlerinin tamamıyla kendi fikrinde olduğunu anlayan sadrazam düşündüğünü daha açık söyledi.</p>
			<p class="mg025">– O hâlde bizden elçi gidecek adamın çok cesur olması lazım! Öyle bir adam ki ölümden korkmasın. Devletin şanına dokunacak hareketlere karşı koysun. Ölüm korkusu ile uğrayacağı hakaretlere boyun eğmesin...</p>
			<p class="mg025">– Evet!</p>
			<p class="mg025">– Hay, hay.</p>
			<p class="mg025">– Çok doğru...</p>
			<p class="mg025">Sadrazam, sakalından çektiği elini dizine dayadı. Doğruldu. Başını kaldırdı. Parlak tuğları ürperen vezirlere ayrı ayrı baktı.</p>
			<p class="mg025">– Haydi öyleyse... Bir cesur adam bulun, dedi. Hacegândan<sup><a class="footnote-link" href="#footnote-249-65" id="footnote-249-65-backlink">(65)</a></sup>, enderundan<sup><a class="footnote-link" href="#footnote-249-66" id="footnote-249-66-backlink">(66)</a></sup>, divandan<sup><a class="footnote-link" href="#footnote-249-67" id="footnote-249-67-backlink">(67)</a></sup> benim aklıma böyle gözü pek bir adam gelmiyor. Siz düşünün bakalım.</p>
			<p class="mg025">– ...</p>
			<p class="mg025">– ...</p>
			<p class="mg025">– ...</p>
			<p class="mg025">Dindar, barışsever, sakin padişahın koca devletine sessiz, küçük bir dimağ olan divan düşünmeye başladı.</p>
			<p class="mg026">* * *</p>
			<p class="mg025">Bu elçi, yedi sene sonra takdirin “Yavuz” namındaki yaman sillesiyle her gururunun, her cinayetinin cezasını bir anda gören İsmail Safevi’ye gönderilecekti! Şehzadeliğini ata binmekten, cirit oynamaktan, silah kullanmaktan ziyade, kitapla geçiren Bayezid i-Veli’nin tabiatı son derece uysaldı. Yalnız şiiri, hikmeti, tasavvufu sever, muharebeden, mücadeleden nefret ederdi. Vezirler, sevgili padişahlarının sükûnunu bozmamayı en büyük vazife sayarlardı... Bununla beraber sınırlarda yine kavganın arkası alınamıyordu. Bosna, Eflak, Karaman, Belgrat, Transilvanya, Hırvatistan, Venedik seferleri birbirini takip ediyor; Modon, Koron, Zonkiyo, Santamavro fetholunuyordu. Rahat istendikçe dert dert üstüne çıkıyordu. Hele şark... kan içinde, ateş, zulüm içinde kıvranıyordu. Yıkılan, sönen Akkoyunlu hanedanının enkazı üstünde Şah İsmail serserisi, bir saltanat kurmuştu. Geçtiği yerlerde dikili ağaç bırakmayan, babasıyla büyük babası Cüneyd’in intikamını aldığı için delice bir gurura kapılan bu kudurmuş Şah, akla gelmedik canavarlıklarla sağına soluna saldırıyordu. Kendine sığınan taraftarları bile çağırdığı ziyafette, yemekmiş gibi, kaynattırdığı büyük kazanlara atıp söğüş yapan, mağlup ettiği Özbek padişahının kafatasıyla şarap içen bu gaddar şah, dünyada hakikaten eşi görülmemiş bir zalimdi. Bayezit divanının edip<sup><a class="footnote-link" href="#footnote-249-68" id="footnote-249-68-backlink">(68)</a></sup>, sakin, haluk<sup><a class="footnote-link" href="#footnote-249-69" id="footnote-249-69-backlink">(69)</a></sup>, dindar vezirleri, onun vahşetlerini hatırlamaya tahammül edemezlerdi.</p>
			<p class="mg025">Bu zalim, bir gün mutlaka bizim hududumuza da tecavüz edecek, Şark<sup><a class="footnote-link" href="#footnote-249-70" id="footnote-249-70-backlink">(70)</a></sup>eyaletlerini zapta kalkacaktı. Bunu herkes biliyordu. Geçen yıl Zülkadriye hâkimi Alaüddevle’den nikâhla kızını istemişti. Alaüddevle kızını vermedi. İsmail uğradığı bu red hakaretinden hiddetlendi; intikam için padişahın toprağından geçti. Savunmasız, Zülkadriye arazisine girdi. Diyarbekir, Harput kalelerini aldı. Sarp bir dağa kaçan Alaüddevle’nin oğlu iki torunu eline esir düştü. Şah İsmail, bu zavallıları ateşte kızartıp kebap ettirdi. Etlerini kuzu gibi yedi. Böyle bir vahşet Şark’ta yeni duyuluyordu. Cenk istemeyen padişah, Ankara’ya, Yahya Paşa kumandasında bir ordu göndermekten başka bir şey yapmadı. Bu şah, zalim olduğu kadar da kurnazdı... Osmanlı toprağına geçtiği için özür diliyor, birbiri arkasına elçiler gönderiyordu. O vakit Trabzon valisi bulunan Şehzade Yavuz, babası gibi sabredememiş, Tebriz hududunu geçmiş, Bayburt’a, Erzincan’a kadar her tarafı talan etmiş, hatta Şahın kardeşi İbrahim’i esir almıştı. İsmail’in elçisi şimdi bu saldırıdan da şikâyet ediyor, Osmanlı toprağına son akınlarının, padişahın devletine karşı değil, sırf Alaüddevle aleyhine olduğunu tekrarlıyordu. İşte divanda bu kurnaz, bu zalim, gaddar türediye<sup><a class="footnote-link" href="#footnote-249-71" id="footnote-249-71-backlink">(71)</a></sup> gönderilecek uygun bir elçi bulunamıyordu. Çünkü kendini Osmanlı hakanıyla bir tutan, hatta bütün Şark’ta cihangirliğini kuran bu serseri, karşısında devleti temsil edecek adama karşı şüphesiz birçok münasebetsizlikler edecek; bunlara karşılık vereni ihtimal kazığa vuracak, derisini yüzecek, akla gelmedik kaba bir vahşetle öldürecekti.</p>
			<p class="mg025">Sadrazamın sağındaki, deminden beri, bir mezar taşı gibi hareketsiz duran, kırmızı tuğlu kavuk, yerinden oynadı. Yavaş yavaş sola döndü.</p>
			<p class="mg025">– Ben tam bu elçiliğe münasip bir adam biliyorum, dedi. Babası benim yoldaşımdı. Ama devlet memuriyeti kabul etmez.</p>
			<p class="mg025">– Kim?</p>
			<p class="mg025">– Muhsin Çelebi.</p>
			<p class="mg025">Sadrazam bu adamı tanımıyordu. Sordu:</p>
			<p class="mg025">– Burada mı oturuyor?</p>
			<p class="mg025">– Evet.</p>
			<p class="mg025">– Ne iş yapıyor?</p>
			<p class="mg025">– Biraz zengindir. Vaktini okumakla geçirir. Tanımazsınız efendim. Hiç büyüklerle dostluk etmez. İkbal<sup><a class="footnote-link" href="#footnote-249-72" id="footnote-249-72-backlink">(72)</a></sup> istemez.</p>
			<p class="mg025">– Neye?</p>
			<p class="mg025">– Bilmem ama, belki “sonu var” diye.</p>
			<p class="mg025">– Tuhaf...</p>
			<p class="mg025">– Fakat çok cesurdur. Doğrudan ayrılmaz. Ölümden çekinmez. Birçok defa gaza etmiştir. Yüzünde kılıç yaraları vardır.</p>
			<p class="mg025">– Bize elçi olmaz mı?</p>
			<p class="mg025">– Bilmem.</p>
			<p class="mg025">– Bir kere kendisini görsek...</p>
			<p class="mg025">– Bilmem, çağırınca ayağınıza gelir mi?</p>
			<p class="mg025">– Nasıl gelmez?</p>
			<p class="mg025">– Gelmez işte... Dünyaya minneti yoktur. Şahla dilenci, nazarında birdir.</p>
			<p class="mg025">– Devletini sevmez mi?</p>
			<p class="mg025">– Sever sanırım.</p>
			<p class="mg025">– O hâlde biz de kendimiz için değil, devletine hizmet için çağırırız.</p>
			<p class="mg025">– Tecrübe buyurun efendim.</p>
			<p class="mg025">......</p>
			<p class="mg025">Sadrazam, o akşam kethüdasını<sup><a class="footnote-link" href="#footnote-249-73" id="footnote-249-73-backlink">(73)</a></sup> Muhsin Çelebi’nin Üsküdar’daki evine gönderdi. Devlete, millete dair bir iş için kendisiyle konuşacağını, yarın mutlaka tereddüt etmeyip gelmesini yazıyordu.</p>
			<p class="mg026">* * *</p>
			<p class="mg025">Sabah namazından sonra sarayının selamlığında<sup><a class="footnote-link" href="#footnote-249-74" id="footnote-249-74-backlink">(74)</a></sup>, Hind kumaşından ağır perdeli küçük loş bir odada kâtibinin bıraktığı kâğıtları okurken, sadrazama, Muhsin Çelebi’nin geldiğini haber verdiler.</p>
			<p class="mg025">– Getirin buraya, dedi.</p>
			<p class="mg025">İki dakika geçmeden odanın sedef kakmalı ceviz kapısından pala bıyıklı, iri, levent, şen bir adam girdi. İnce siyah kaşlarının altında iri gözleri parlıyordu. Belindeki silahlık boştu. Bütün kullarının dalkavukluğuna, secdesine alışan sadrazam, bir an, eteğine kapanılmasını bekledi. Oturduğu mor çuha kaplı sedirin daima öpülen ağır sırma saçağındaki yumağı, altından, içi boş küçük bir kafa gibi şaşkın duruyordu. Sadrazam söyleyecek bir şey bulamadı. Böyle göğsü ileride, kabarık, başı yukarı kalkık bir adamı ömründe ilk defa görüyordu. Kubbe vezirleri bile huzurunda iki büklüm dururlardı. Muhsin Çelebi, gayet doğal bir sesle sordu:</p>
			<p class="mg025">– Beni istemişsiniz, ne söyleyeceksiniz efendim?</p>
			<p class="mg025">– Şey...</p>
			<p class="mg025">– Buyrunuz efendim.</p>
			<p class="mg025">– Buyur oğlum, şöyle otur da...</p>
			<p class="mg025">Muhsin Çelebi, çekinmeden, sıkılmadan, ezilip büzülmeden gayet doğal bir hareketle kendine gösterilen şilteye oturdu. Sadrazam hâlâ ellerinde tuttuğu kıvrık kâğıtlara bakarak içinden “Ne biçim adam? Acaba deli mi?” diyordu.</p>
			<p class="mg025">Hâlbuki, hayır. Bu çelebi gayet akıllı bir insandı! Merde namerde muhtaç olmayacak kadar bir serveti vardı. Çamlıca ormanının arkasında büyük mandıra ile büyük çiftliğini işletir, namusuyla yaşar, kimseye eyvallah etmezdi. Fukaraya, zayıflara, gariplere bakar, sofrasında hiç misafir eksik olmazdı. Dindardı. Ama mutaassıp değildi. Din, millet, padişah aşkını kalbinde duyanlardandı. Devletinin büyüklüğünü, kutsiliğini<sup><a class="footnote-link" href="#footnote-249-75" id="footnote-249-75-backlink">(75)</a></sup> anlardı. Tek ideali: “Allah’tan başka kimseye secde etmemek kula kul olmamak”tı... İlmi, kemali herkesçe bilinirdi. İbni Kemal, ondan bahsederken, “Beni okutur!” derdi. Şairdi. Lakin ömründe daha bir kaside yazmamıştı. Hatta böyle methiyeleri okumazdı bile... Yaşı kırkı geçiyordu. Önünde açılan ikbal yollarından daha hiçbirine sapmamıştı. Bu altın kaldırımlı mina<sup><a class="footnote-link" href="#footnote-249-76" id="footnote-249-76-backlink">(76)</a></sup> çiçekli, cenneti andıran nurlu yolların sonunda daima kirli bir etek mihrabı bulunduğunu bilirdi. İnsan dünya üzerinde Allah’ın bir halifesiydi<sup><a class="footnote-link" href="#footnote-249-77" id="footnote-249-77-backlink">(77)</a></sup>. Allah, insana kendi ahlakını vermek istemişti. İnsan, her varlığın üstünde idi. Kuyruğunu sallaya sallaya efendisinin pabuçlarını yalayan köpeğe yaltaklanma pek yakışırdı; ama insana...</p>
			<p class="mg025">Muhsin Çelebi, her türlü alçaklığı hazmederek ikbal tepelerine iki büklüm tırmanan maskara harislerden<sup><a class="footnote-link" href="#footnote-249-78" id="footnote-249-78-backlink">(78)</a></sup>, izzetinefissiz kölelerden, sürüngenler gibi yerlerde sürünen kirli esirlerden nefret ederdi. Hatta bunları görmemek için insanlardan kaçar olmuştu. Yalnız muharebe zamanları Guraba<sup><a class="footnote-link" href="#footnote-249-79" id="footnote-249-79-backlink">(79)</a></sup> Bölüklerine kumandanlık için meydana çıkardı. Huzurda serbest, tabii oturuşu sadrazamı çok şaşırttı. Ama kızdırmadı.</p>
			<p class="mg025">– Tebriz’e bir elçi göndermek istiyoruz. Tarafımızdan sen gider misin, oğlum?</p>
			<p class="mg025">– Ben mi?</p>
			<p class="mg025">– Evet.</p>
			<p class="mg025">– Ne münasebet?</p>
			<p class="mg025">– Aradığımız gibi bir adam bulamıyoruz da...</p>
			<p class="mg025">– Ben şimdiye kadar devlet hizmetine girmedim.</p>
			<p class="mg025">– Niçin girmedin?</p>
			<p class="mg025">Muhsin Çelebi biraz durdu. Yutkundu. Gülümsedi:</p>
			<p class="mg025">– Çünkü ben boyun eğmem, el etek öpmem, dedi, hâlbuki zamanında devletlileri mevkilerine hep boyun eğip, el etek, hatta ayak öpüp, bin türlü yaltaklanmayla, riyayla<sup><a class="footnote-link" href="#footnote-249-80" id="footnote-249-80-backlink">(80)</a></sup>, el etek öpmeyle çıktıklarından, etraflarına daima hep bu aşağılık mazilerinin çirkin hareketlerini tekrarlayanları toplarlar. Gözdeleri, arkadaşları, himaye ettikleri, hep alçak ikiyüzlüler, ahlaksız dalkavuklar, namussuz maskaralar, haysiyetsiz dalkavuklardır. Mert, doğru, izzetinefis sahibi, hür, vicdanını sesine kulak veren bir adam gördüler mi hemen garez olur, mahvına çalışırlar. Gedik Ahmed Paşa niçin hançerlendi, Paşam?</p>
			<p class="mg025">– ......</p>
			<p class="mg025">Sadrazam yavaşça dişlerini sıktı. Gözlerini süzdü. Tuttuğu kâğıdı buruşturdu. Hiddetlenemiyordu. Ama hiddetlendiği zamanlarda olduğu gibi, yanaklarına bir titreme geldi. Vezirken değil, hatta daha beylerbeyi iken bile karşısında akranlarından kimse böyle dümdüz laf söyleyememişlerdi. Tekrar, “Acaba deli mi?” diye düşündü.</p>
			<p class="mg025">Deli değilse... Bu ne küstahlıktı. Bu derece küstahlık, “Nizam-ı âleme”<sup><a class="footnote-link" href="#footnote-249-81" id="footnote-249-81-backlink">(81)</a></sup> aykırı değil miydi? Gözlerini daha beter süzdü. İçinden, “Şunun başını vurdursam...” dedi.</p>
			<p class="mg025">Kapıcılara bağırmak için ağzını açacaktı. Ansızın vicdanının neresi olduğunu bilinmeyen bir yerinden gelen derin sesini işitti.</p>
			<p class="mg025">– İşte, sen de yaltaklanma, riya, el etek öpme yollarından yükselenler gibi serbest, düz bir lafı çekemiyorsun! Sen de karşında mert bir insan değil, ayaklarını yalayan bir köpek, zilletinin altında iki kat olmuş bir maskara, bir rezil istiyorsun!</p>
			<p class="mg025">Süzük gözlerini açtı. Avucunda sıktığı kâğıdı yanına koydu. Tekrar Muhsin Çelebi’ye baktı. Ortasında geniş bir kılıç yarasının izi parlayan yüksek alnı... Al yanakları... Yeni tıraşlı beyaz, kalın boynu... Biraz büyücek, eğri burnu... İnce sarığı... Tıpkı Şehname<sup><a class="footnote-link" href="#footnote-249-82" id="footnote-249-82-backlink">(82)</a></sup> sayfalarında görülen eski kahramanların resimlerine benziyordu. Evet, bu alnında yarası görülen kılıcın yere düşüremediği, canlı bir kahramandı. İnsaflı sadrazam, vicdanının ruhuna akseden sesini, gururunun karanlığı ile boğmadı,</p>
			<p class="mg025">– Tam bizim aradığımız adam işte, dedi.</p>
			<p class="mg025">Bu kadar pervasız bir adam devletine, milletine yapılacak hakareti de çekemez, ölümden korkarak, göreceği hakaretlere eyvallah diyemezdi. Kavuğunu hafifçe salladı,</p>
			<p class="mg025">– Seni Tebriz’e elçi göndereceğiz.</p>
			<p class="mg025">Muhsin Çelebi, sordu:</p>
			<p class="mg025">– Katınızda bu kadar nişancılar<sup><a class="footnote-link" href="#footnote-249-83" id="footnote-249-83-backlink">(83)</a></sup>, kâtipler hocalar var. Niçin onlardan seçmiyorsunuz?</p>
			<p class="mg025">– Sen, Şah İsmail denen soysuzun kim olduğunu biliyor musun?</p>
			<p class="mg025">– Biliyorum.</p>
			<p class="mg025">– Devletini seviyor musun?</p>
			<p class="mg025">– Seviyorum.</p>
			<p class="mg025">Hakim<sup><a class="footnote-link" href="#footnote-249-84" id="footnote-249-84-backlink">(84)</a></sup> sadrazam doğruldu. Arkasına dayandı.</p>
			<p class="mg025">– Pekâlâ öyleyse, dedi. Bu soysuz, “elçiye zeval<sup><a class="footnote-link" href="#footnote-249-85" id="footnote-249-85-backlink">(85)</a></sup> yok” kuralını kabul etmez. Bizimle rekabet davasındadır. Er meydanında hakkımızda yapamadıklarını bizim göndereceğimiz elçiye yapmak ister. İhtimal işkenceyle idam eder. Çünkü Allah’tan korkusu yoktur. Hâlbuki elçimize yapılacak hakaret devletimize demektir. Bize öyle bir adam lazım ki hakaret görünce başından korkmasın... Bu hakareti aynıyla o soysuza iade etsin... Devletini seversen sen bu fedakârlığı kabul edeceksin!</p>
			<p class="mg025">Muhsin Çelebi, hiç düşünmedi.</p>
			<p class="mg025">– Ettim efendim, fakat bir şartla, dedi.</p>
			<p class="mg025">– Ne gibi?..</p>
			<p class="mg025">– Mademki bu fedakârlıktır, fedakârlık ücretle olmaz. Karşılıksız olur. Devlete karşı ücretle yapılacak bu fedakârlık, ne olursa olsun, hakikatte şahsi bir kazançtan başka bir şey değildir. Ben maaş, rütbe, ücret filan istemem. Gönüllü olarak bu hizmeti görürüm. Şartım budur!</p>
			<p class="mg025">– Fakat oğlum, bu nasıl olur? Onun elçisi gayet ağır giyinmişti. Atları, hademeleri mükemmeldi. Bizim elçimizin atları, hademeleri, esvabı daha muhteşem, daha ağır olmak icap eder... Bunlar için mutlaka hazineden sana birkaç bin altın vereceğiz.</p>
			<p class="mg025">Muhsin Çelebi döndü. Önüne baktı. Sonra başını kaldırdı:</p>
			<p class="mg025">– Hayır, dedi, hazineden bir pul almam. İcap eden muhteşem takımlı atları, süslü hademeleri ben kendi paramla düzeceğim. Hatta...</p>
			<p class="mg025">– ......</p>
			<p class="mg025">Sadrazam gözlerini açtı.</p>
			<p class="mg025">– Hatta sırtıma Şah İsmail’in ömründe görmediği ağır bir şey giyeceğim.</p>
			<p class="mg025">– Ne giyeceksin?</p>
			<p class="mg025">– Sırmakeş Toroğlu’ndaki, dibası<sup><a class="footnote-link" href="#footnote-249-86" id="footnote-249-86-backlink">(86)</a></sup> Hint’ten, harcı Venedik’ten gelme “Pembe İncili Kaftan”ı alacağım.</p>
			<p class="mg025">– Ne... O kadar parayı nereden bulacaksın, oğlum?</p>
			<p class="mg025">Sadrazamın şaşmaya hakkı vardı. Bir ay evvel tamamlanan, üzeri en nadir pembe incilerle işlemeli bu kaftanın namını İstanbul’da duymayan yoktu. Vezirler, elçiler, padişaha hediye etmek için Toroğlu’na müracaat ettikçe, o, fiyatını arttırıyordu. Muhsin Çelebi, bu meşhur kaftanı nasıl alacağını anlattı:</p>
			<p class="mg025">– Çiftliğimle, mandıramı, evimi rehine vereceğim; tüccarlardan on bin altın borç toplayacağım. İki bin altın atlarla hademelere sarfedeceğim. Geriye kalan sekiz bin altına da bu kaftanı alacağım.</p>
			<p class="mg025">Sadrazam bu hareketi akla uygun bulmadı.</p>
			<p class="mg025">– Geldikten sonra bu kaftan senin işine yaramaz. Yalnız bir gösteriş aletidir. Mallarını elinden çıkaracaksın. Fakir düşeceksin.</p>
			<p class="mg025">– Hayır. Sekiz bin altına alacağım kaftanı altı ay sonra Toroğlu benden yedi bin altına geri alır. Yedi bin altınla ben çiftliğimi rehinden kurtarırım. Geri kalan borçlarımı ödeyemezsem, varsın babamın yadigâr bıraktığı mandıram devlete feda olsun... Devletten hep alınmaz ya... Biraz da verilir!</p>
			<p class="mg025">– ...</p>
			<p class="mg025">......</p>
			<p class="mg025">Muhsin Çelebi ile konuştukça sadrazamın hayreti büyüyordu. Kalbi rahatladı. İşte küstah, türedi bir hükümdara haddini bildirmek için gönderilecek tam bir adam bulunmuştu. Gülüyor, ağır kavuğunu sallıyordu. Divanın nazik, korkak, hesapçı çelebileri canlarıyla mallarını çok severlerdi. Bunlardan biri elçi gönderilse, devletinin haysiyetinden ziyade alacağı ihsanı düşünerek, hakkında layık görülen her hakareti kabul edecekti. Sadrazam, Muhsin Çelebi’yi yemeğe de alıkoymak istedi. Başarılı olamadı, giderken onu ta sofaya kadar uğurladı.</p>
			<p class="mg026">* * *</p>
			<p class="mg025">... Altı ay içinde Muhsin Çelebi büyük çiftliğini, mandırasını, evini, dükkânlarını, bahçesini, bostanını rehine koydu. Tüccarlardan para topladı. Atlarını, hademelerini düzdü. Bunların hepsi hakikaten benzeri görülmedik derecede muhteşemdi. Dönüşte yedi bin liraya iade etmek şartıyla Toroğlu’ndan meşhur Pembe İncili Kaftanı da aldı. Genç karısıyla iki küçük çocuğunu akrabasından birinin evine bıraktı. Altı aylık nafakalarını ellerine verdi. Sonra padişahın mektubunu koynuna koyarak yola düzüldü.</p>
			<p class="mg025">Konak konak ilerledikçe bu yeni elçinin debdebesi, gösterişi, hele incili kaftanın şöhreti bütün Anadolu’dan geçerek Şah İsmail’in diyarına taşıyordu. Muhsin Çelebi, bir gün Tebriz kalesine büyük bir ihtişamla girdi. Bu küçük başşehirin süse, gösterişe, süslemeye düşkün halkı, İstanbul elçisinin kaftanını görünce şaşırdılar. Şehir, saray, bütün encümenler<sup><a class="footnote-link" href="#footnote-249-87" id="footnote-249-87-backlink">(87)</a></sup> kaftanın hikâyesiyle doldu. Şah İsmail “Pembe İnci”yi yalnız masallarda işitmiş, daha nasıl şey olduğunu görmemişti. Kendisinin daha görmediği şeye sahip olan bu zengin elçiye karşı nefsinde derin bir düşmanlık duydu. Onu hakareti altında ezmeye karar verdi. Huzuruna kabul etmezden evvel tahtının arkasına cellatlarını hazırlattı. Tahtının önündeki diba şilteleri, ipek seccadeleri kaldırttı. Sağında vezirleri, solunda savaşçıları duruyorlardı.</p>
			<p class="mg025">Muhsin Çelebi, geniş somaki<sup><a class="footnote-link" href="#footnote-249-88" id="footnote-249-88-backlink">(88)</a></sup> kemerli açık kapıdan serbest adımlarla girdi. Yürüdü. Başı her vakitki gibi yukarıda, göğsü her vakitki gibi ileride idi. Koynundan çıkardığı name-i hümayunu<sup><a class="footnote-link" href="#footnote-249-89" id="footnote-249-89-backlink">(89)</a></sup> öptü. Başına koydu. Sonra altın tahtın üstüne allı, yeşilli, mavili, morlu, ipek yığınlarına sarılmış, sırmalarla, tuğlarla, sancaklarla bağlanmış gibi garip bir yırtıcı kuş sükûnetiyle tüneyen Şaha uzattı. Ayağı öpülmeyen Şah gazabından sapsarı kesildi. Gözlerinin beyazları kayboldu. Nameyi aldı.</p>
			<p class="mg025">Muhsin Çelebi, tahtın önünden çekilince şöyle bir etrafına baktı. Oturacak bir şey yoktu. Gülümsedi. İçinden, “Beni mecburen ayakta, hürmet vaziyetinde tutmak istiyorlar galiba.” dedi. Bir an düşündü. Bu hakarete nasıl karşılık vermeliydi. Hemen sırtından Pembe İncili Kaftanı çıkardı. Tahtın önüne, yere serdi. Şah İsmail, vezirleri, kumandanları aptallaşmışlar, hayretle bakıyorlardı. Sonra bu kıymetli kaftanın üzerine bağdaş kurdu. İnce dev, ejderha resimleri nakşolunmuş sivri kubbeyi, yaldızlı kemerle çınlatan gür sadasıyla,</p>
			<p class="mg025">– Namesini verdiğim büyük padişahım, Oğuz Kara Han neslindendir, diye haykırdı. Dünya yaratıldığından beri onun ecdadından kimse kul olmamıştır. Hepsi padişah, hepsi hakandır. Ecdadı<sup><a class="footnote-link" href="#footnote-249-90" id="footnote-249-90-backlink">(90)</a></sup> yaradılıştan itibaren hükümdar olan bir padişahın elçisi hiçbir yabancı padişah karşısında divan<sup><a class="footnote-link" href="#footnote-249-91" id="footnote-249-91-backlink">(91)</a></sup> durmaz. Çünkü padişahı kadar dünyada asil bir padişah yoktur... Çünkü...</p>
			<p class="mg025">Muhsin Çelebi, kaba Türkçe nutkunu bağırdıkça, Farisi’den<sup><a class="footnote-link" href="#footnote-249-92" id="footnote-249-92-backlink">(92)</a></sup> başka dil bilmeyen Şah kızarıyor, sararıyor, morarıyor, elinde heyecandan açamadığı name tir tir titriyordu. Tahtının arkasındaki cellatlar kılıçlarını çekmişlerdi. Muhsin Çelebi bağırdı, çağırdı. Mukarripler<sup><a class="footnote-link" href="#footnote-249-93" id="footnote-249-93-backlink">(93)</a></sup>, vezirler, cellatlar, muharipler hükümdarlarının sabrına, tahammülüne şaşıyorlardı. Hatta içlerinden birkaçı mırıldanmaya başladı. Muhsin Çelebi, sözünü bitirince müsaade filan istemedi, kalktı. Kapıya doğru yürüdü. Şah İsmail taş kesilmişti. Çaldıran’da kırılacak gururu, bugün, bu tek Türk’ün ateş bakışları altında erimişti. Muhsin Çelebi dışarı çıkarken, kendi gibi hayretten donan nedimlerine,</p>
			<p class="mg025">– Şunun kaftanını veriniz, dedi.</p>
			<p class="mg025">Muhariplerden biri koştu. Tahtın önünde serili kaftanı topladı. Türk elçisine yetişti.</p>
			<p class="mg025">– Buyurun. Kaftanınızı unutuyorsunuz.</p>
			<p class="mg025">Muhsin Çelebi durdu. Güldü. Çıktığı kapıya doğru dönerek Şah’ın işiteceği yüksek bir sesle,</p>
			<p class="mg025">– Hayır, unutmuyorum. Onu size bırakıyorum. Sarayınızda büyük bir padişahın elçisini oturtacak seccadeniz, şilteniz yok... Hem bir Türk, yere serdiği şeyi bir daha arkasına koymaz. Bunu bilmiyor musunuz, dedi.</p>
			<p class="mg026">* * *</p>
			<p class="mg025">Geçtiği yollardan gece gündüz dörtnala döndü. Üsküdar’a girdiği zaman, Muhsin Çelebi’nin cebinde tek bir akçe kalmamıştı. Süslü hademelerine dedi ki:</p>
			<p class="mg025">– Evlatlarım! Bindiğiniz atları, haşaları, takımları, üstünüzdeki esvapları, belinizdeki süslü hançerleri size bağışlıyorum. Bana hakkınızı helal ediyor musunuz?</p>
			<p class="mg025">– Ediyoruz.</p>
			<p class="mg025">– Ediyoruz.</p>
			<p class="mg025">– Anamızın ak sütü gibi.</p>
			<p class="mg025">Cevabını alınca onları başından savdı. Geniş bir nefes aldı. Evine uğramadan, deniz kıyısına koştu. Bir kayığa atladı. Sadrazamın konağına gitti. Nameyi şaha verdiğini, hiçbir hakarete uğramadığını, Şahın müsaadesine tenezzül etmeden habersiz kalkıp İstanbul’a döndüğünü söyledi. Zaten Sadrazam, onun vazifesini hakkıyla yerine getireceğinden son derece emindi. Yollara, derebeylerine, aşiretlere dair bazı şeyler sordu. Çelebi kalkıp çekileceği zaman,</p>
			<p class="mg025">– Ben satın almak istiyorum oğlum, kaftanın burada mı, dedi.</p>
			<p class="mg025">– Hayır, getirmedim.</p>
			<p class="mg025">– Acemistan’da mı sattın?</p>
			<p class="mg025">– Hayır, satmadım.</p>
			<p class="mg025">– Çaldırdın mı?</p>
			<p class="mg025">– Hayır.</p>
			<p class="mg025">– Ya ne yaptın?</p>
			<p class="mg025">– Hiç!</p>
			<p class="mg025">– ......</p>
			<p class="mg025">Sadrazam ısrar etti, tekrar sordu. Kaftanın ne olduğunu bir türlü anlayamadı. Muhsin Çelebi, yaptığı ile iftihar edecek kadar küçük ruhlu değildi. O akşam Üsküdar’a döndü. Ertesi günü yedi bin altına geri almak için kendisini bulan Sırmakeş Toroğlu’na da kaftanı ne yaptığını söylemedi. Meraklı İstanbul’da, hiç kimse, meşhur Pembe İncili Kaftan’ın “nerede, nasıl, niçin” bırakıldığını öğrenemedi. Tebriz sarayındaki macera, tarihin karanlığına karıştı, sır oldu. Fakat eski zengin Muhsin Çelebi, bu kaftan için girdiği borçları verip çiftliğini, mandırasını, iratlarını<sup><a class="footnote-link" href="#footnote-249-94" id="footnote-249-94-backlink">(94)</a></sup> rehinden kurtaramadı. Elçilikten yadigâr kalan atı ile süslü takımını satıp Kuzguncuk’ta minimini bir bahçe aldı. Onu ekip biçti. Çoluğunun çocuğunun ekmeğini çıkardı. Ölünceye kadar Üsküdar pazarında sebzecilik etti. Pek fakir, pek acı, pek mahrum bir hayat geçirdi. Ama yine de ne kimseye boyun eğdi ne de bütün servetini bir anda yere atmakla gösterdiği fedakârlığa dair gevezelikler yaparak boşu boşuna pohpohlandı!</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-249-64-backlink" id="footnote-249-64">(64)</a> sincabi: Kahverengi ile kurşuni arasında bir renk, sincap rengi.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-65-backlink" id="footnote-249-65">(65)</a> hacegân: Yüce divana bağlı devlet görevlileri.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-66-backlink" id="footnote-249-66">(66)</a> enderun: Saray hizmetlilerini yetiştiren teşkilat.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-67-backlink" id="footnote-249-67">(67)</a> divan: Osmanlı sarayında devlet işlerinin görüşüldüğü, vezirlerin oluşturduğu üst düzey kurul.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-68-backlink" id="footnote-249-68">(68)</a> edip: Edebiyatla uğraşan, nazik.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-69-backlink" id="footnote-249-69">(69)</a> haluk: İyi huylu, geçimli.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-70-backlink" id="footnote-249-70">(70)</a> şark: Doğu.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-71-backlink" id="footnote-249-71">(71)</a> türedi: Nereden geldiği belli olmayan, hakkı olmayan mevkiye gelen.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-72-backlink" id="footnote-249-72">(72)</a> ikbal: Baht, talih, makam.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-73-backlink" id="footnote-249-73">(73)</a> kethüda: Bir devlet dairesinin veya bir konağın idaresinde görevli kişi.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-74-backlink" id="footnote-249-74">(74)</a> selamlık: Büyük konaklarda, erkek misafirlere ayrılan bölüm.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-75-backlink" id="footnote-249-75">(75)</a> kutsi: Kutsal, Allah ile ilgili.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-76-backlink" id="footnote-249-76">(76)</a> mina: Kuyumcuların gümüş üzerine nakşettikleri sırça, mine çiçeği.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-77-backlink" id="footnote-249-77">(77)</a> halife: Birinin yerine geçen kimse.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-78-backlink" id="footnote-249-78">(78)</a> haris: Hırslı.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-79-backlink" id="footnote-249-79">(79)</a> guraba: Garipler.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-80-backlink" id="footnote-249-80">(80)</a> riya: Özü sözü bir olmama, ikiyüzlülük.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-81-backlink" id="footnote-249-81">(81)</a> nizam-ı âlem: Dünya düzeni.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-82-backlink" id="footnote-249-82">(82)</a> Şehname: İran şairi Firdevsî’nin eseri.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-83-backlink" id="footnote-249-83">(83)</a> nişancı: Osmanlı Devleti’nde yüksek bir memuriyet.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-84-backlink" id="footnote-249-84">(84)</a> hakim: Filozof, âlim.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-85-backlink" id="footnote-249-85">(85)</a> zeval: Sona erme, sorumluluk, (zarar).</p>
				</div>
				<div class="footnote">
					<p class="mg009"><a class="footnote-anchor" href="#footnote-249-86-backlink" id="footnote-249-86">(86)</a> diba: İpek, canfes kumaş.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-87-backlink" id="footnote-249-87">(87)</a> encümen: Şûra, komisyon.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-88-backlink" id="footnote-249-88">(88)</a> somaki: Kızıl veya yeşil renkli bir mermer.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-89-backlink" id="footnote-249-89">(89)</a> name-i hümayun: Padişah mektubu.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-90-backlink" id="footnote-249-90">(90)</a> ecdat: Ata.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-91-backlink" id="footnote-249-91">(91)</a> divan durmak: Ayakta durmak.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-92-backlink" id="footnote-249-92">(92)</a> Farisi: Farsça.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-93-backlink" id="footnote-249-93">(93)</a> mukarrip: Yaklaşan, yakınlaştıran, yakınlar.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-94-backlink" id="footnote-249-94">(94)</a> irat: Gelir kaynakları.</p>
				</div>
			</div>
		</div>
	</body>
</html>