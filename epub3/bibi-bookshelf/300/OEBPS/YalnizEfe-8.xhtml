<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>YalnizEfe-8</title>
		<link href="css/stylemag.css" rel="stylesheet" type="text/css"/>
	</head>
	<body id="YalnizEfe" xml:lang="tr-TR">
		<div class="Basic-Text-Frame">
			<h1 id="toc_marker-8"><strong>Forsa</strong><sup><a class="footnote-link" href="#footnote-249-95" id="footnote-249-95-backlink">(95)</a></sup></h1>
			<p class="mg025">Akdeniz’in yalan yuvası nihayetsiz ufuklarına bakan küçük tepe, minimini bir çiçek ormanı gibiydi. İnce, uzun dallı badem ağaçlarının alaca gölgeleri sahile inen keçi yoluna düşüyor, ilkbaharın tatlı rüzgârıyla sarhoş olan martılar, çılgın naralarla havayı çınlatıyorlardı. Badem bahçesinin yanı geniş bir bağdı. Beyaz taşlardan yapılmış kısa bir duvarın ötesindeki zeytinlik, ta vadiye kadar iniyordu. Bağın ortasındaki viran kulübenin kapısız girişinden bir ihtiyar çıktı. Saçı, sakalı bembeyazdı. Kamburunu düzeltmek istiyormuş gibi gerindi. Elleri, ayakları titriyordu. Gök kadar hoş, gök kadar sakin duran denize baktı, baktı.</p>
			<p class="mg025">– Hayırdır inşallah, dedi.</p>
			<p class="mg025">Duvarın dibindeki taş yığınlarına çöktü. Başını iki elinin arasına aldı. Sırtında yırtık bir çuval vardı. Çıplak ayakları topraktan yoğrulmuş sanılacaktı. Zayıf kolları kirli tunç rengindeydi. Tekrar başını kaldırdı. Gökle denizin birleştiği dumandan çizgiye dikkatle baktı. Fakat görünürde bir şey yoktu.</p>
			<p class="mg026">* * *</p>
			<p class="mg025">Bu, her gece uykusunda kendini kurtarmak için birçok gemilerin pupa yelken geldiğini gören zavallı eski bir Türk forsasıydı. Esir olalı kırk seneden fazla geçmişti. Otuz yaşında, dinç, levent, kuvvetli bir kahramanken Malta korsanlarının eline düşmüştü. Yirmi sene onların kadırgalarında<sup><a class="footnote-link" href="#footnote-249-96" id="footnote-249-96-backlink">(96)</a></sup> kürek çekti. Yirmi sene, iki zincirle iki ayağından rutubetli bir geminin dibine bağlanmış yaşadı. Yirmi senenin yazları, kışları, rüzgârları, fırtınaları, güneşleri onun granit<sup><a class="footnote-link" href="#footnote-249-97" id="footnote-249-97-backlink">(97)</a></sup> vücudunu eritemedi. Zincirleri küflendi, çürüdü, kırıldı. Yirmi sene içinde birkaç defa halkalarını, çivilerini değiştirdiler. Fakat onun çelikten daha sert adaleli bacaklarına bir şey olmadı. Yalnız abdest alamadığı için üzülürdü. Daima güneşin doğduğu tarafı sol ilerisine alır, gözlerini kıbleye çevirir, beş vaktini gizli gizli, işaretle kılardı. Elli yaşına gelince korsanlar onu “artık iyi kürek çekemez!” diye çıkarıp bir adada satmışlardı.</p>
			<p class="mg025">Efendisi bir çiftçiydi. On sene kuru ekmekle onun yanında çalıştı. Allaha çok şükrediyordu. Çünkü artık bacaklarından çivili değildi. Abdest alabiliyor, tam kıblenin karşısına geçiyor, unutmadığı âyetlerle namaz kılıyor, dua edebiliyordu. Bütün ümidi memleketine, Edremit’e kavuşmaktı. Otuz sene içinde hiçbir an ümidini kesmedi. “Öldükten sonra dirileceğime nasıl inanıyorsam, elli yıl esirlikten sonra da memleketime kavuşacağıma öyle inanırım!” derdi. En şanslı, en meşhur Türk gemicilerindendi. Daha yirmi yaşındayken Tarık Boğazı’nı geçmiş, poyraza doğru haftalarca, aylarca, kenar kıyı görmeden gitmiş, rast geldiği uzak adalardan cizyeler<sup><a class="footnote-link" href="#footnote-249-98" id="footnote-249-98-backlink">(98)</a></sup> almış, irili ufaklı donanmaları tek başına hafif gemisiyle berbat etmişti.</p>
			<p class="mg025">O vakitler Türkeli’nde namı dillere destandı. Padişah bile kendisini saraya çağırtmıştı, maceralarını dinlemişti. Çünkü Hızır Aleyhisselamın gittiği diyarları dolaşmıştı. Öyle denizlere gitmişti ki üzerinde dağlardan, adalardan büyük buz parçaları yüzüyordu. Oraları tamamıyla başka bir cihandı. Altı ay gündüz, altı ay gece olurdu! Karısını, işte bu, senesi bir büyük günle bir büyük geceden ibaret olan başka cihandan almıştı. Gemisi altın, gümüş, inci, elmas, esir dolu vatana dönerken, kenarsız deniz ortasında evlenmiş, oğlu Turgut, Çanakkale’yi geçerken doğmuştu. Şimdi kırk beş yaşında olmalıydı. Acaba yaşıyor muydu? Hayalini unuttuğu karlardan beyaz karısı acaba hâlâ sağ mıydı? Kırk senedir, yalnız taht yerinin, İstanbul’un minareli ufku hayalinden hiç silinmemişti. “Bir gemim olsa gözümü kapar, Kabataş’ın önünde demir atarım.” diye düşünürdü.</p>
			<p class="mg025">Altmış yaşını geçtikten sonra efendisi, onu sözde azat etti. Bu azat etmek değil, sokağa, açlığa, perişanlığa atmaktı. İhtiyar esir, bu viran bağın içindeki harap kulübeyi buldu. İçine girdi. Kimse bir şey demedi. Ara sıra kasabaya iniyor, ihtiyarlığına acıyanların verdiği ekmek parçalarını toplayıp dönüyordu. On sene daha geçti. Artık hiç kuvveti kalmamıştı. Hem bağ sahibi de artık kendisini istemiyordu. Nereye gidecekti?</p>
			<p class="mg025">Fakat işte, eskiden beri gördüğü rüyaları yine görmeye başlamıştı. Kırk senelik bir rüya... Türklerin, Türk gemilerinin gelişi...</p>
			<p class="mg025">Gözlerini iskelet gibi elleriyle iyice ovdu. Denizin gökle birleştiği yere yine baktı. Evet, mutlaka geleceklerdi. Buna o kadar emindi ki... “Kırk sene görülen bir rüya yalan olmaz!” diyordu. Kulübe duvarının dibine uzandı. Yavaş yavaş gözlerini kapadı. İlkbahar, bir ümit tufanı gibi her tarafı parlatıyordu. Martıların, “Geliyorlar, geliyorlar, seni kurtarmaya geliyorlar!” gibi işittiği tatlı seslerini dinleye dinleye daldı. Duvar taşlarının arkasından çıkan kertenkeleler üzerinde geziniyorlar, çuvaldan esvabının içine kaçıyorlar, gür beyaz sakalının üstünde oynaşıyorlardı. İhtiyar esir, rüyasında ağır bir Türk donmasının limana girdiğini görüyordu. Kasabaya giden yola birkaç bölük asker çıkarmışlardı. Al bayrağı uzaktan tanıdı. Yatağanlar,<sup><a class="footnote-link" href="#footnote-249-99" id="footnote-249-99-backlink">(99)</a></sup> kalkanlar güneşin aksiyle parlıyordu.</p>
			<p class="mg025">– Bizimkiler! Bizimkiler, diye bağırarak uyandı.</p>
			<p class="mg025">Doğruldu. Üstündeki kertenkeleler kaçıştılar. Limana baktı. Hakikaten kalenin karşısına bir donanma gelmişti. Kadırgaların, yelkenlerin, küreklerin biçimine dikkat etti. Sarardı. Gözlerini açtı. Kalbi hızla çarpmaya başladı. Ellerini göğsüne koydu. Bunlar Türk gemileriydi. Kenara yanaşıyorlardı. Gözlerine inanamadı. “Acaba rüyam devam mı ediyor?” şüphesine düştü. Fakat uyanıkken rüya görülür müydü? Kanaat getirmek için elini ısırdı. Yerden sivri bir taş parçası aldı. Alnına vurdu. Evet, işte hissediyordu. Uyanıktı. Gördüğü rüya değildi. O uyurken, donanma burnun arkasından birdenbire ortaya çıkmış olacaktı. Sevinçten, hayretten dizlerinin bağı çözüldü. Hemen çöktü. Kenara çıkan bölükler, ellerinde al bayraklar, kalenin etrafına doğru ilerliyorlardı. Kırk senelik bir beklemenin son azmiyle davrandı. Birden kemikleri çatırdadı. Badem ağaçlarının çiçekli gölgeleriyle örtülen yoldan yürüdü. Kenara doğru koştu, koştu. Karaya çıkan askerler, ak sakallı bir ihtiyarın kendilerine doğru koştuğunu görünce,</p>
			<p class="mg025">– Dur, diye bağırdılar.</p>
			<p class="mg025">İhtiyar durmadı, bağırdı:</p>
			<p class="mg025">– Ben Türk’üm oğullar, ben Türk’üm!</p>
			<p class="mg025">– ...</p>
			<p class="mg025">Askerler onun yaklaşmasını beklediler. İhtiyar, Türklerin yanına yaklaşınca önüne ilk geleni tutup öpmeye başladı. Gözlerinden yaşlar akıyordu. Hâline bakanların hepsi hüzünlenmişti. Biraz heyecanı yatışınca ona sordular:</p>
			<p class="mg025">– Kaç yıldır esirsin?</p>
			<p class="mg025">– Kırk!</p>
			<p class="mg025">– Nerelisin?</p>
			<p class="mg025">– Edremitli.</p>
			<p class="mg025">– Adın ne?</p>
			<p class="mg025">– Kara Memiş.</p>
			<p class="mg025">– Kaptan mıydın?</p>
			<p class="mg025">– Evet...</p>
			<p class="mg025">İhtiyarın etrafındaki askerler birbirine karıştı. Bir çığlıktır koptu.</p>
			<p class="mg025">– Beye haber verin! Beye haber verin, diye bağrışıyorlardı. İhtiyarın kollarına girdiler. Kuş gibi deniz kenarına uçurdular. Bir sandala koydular. Büyük bir kadırgaya çıkardılar. Askerin içinde onun menkıbelerini<sup><a class="footnote-link" href="#footnote-249-100" id="footnote-249-100-backlink">(100)</a></sup> bilmeyen, şöhretini duymayan yoktu. Biraz güvertede durdu. Sevinçten, kırk senedir hasret kaldığı millettaşlarını görmekten şaşırmış, aptallaşmıştı. Ayağına bir şalvar geçirdiler. Sırtına bir kaftan attılar. Başına bir kavuk koydular.</p>
			<p class="mg025">– Haydi, beyin yanına, dediler.</p>
			<p class="mg025">Kendini kadırgaya getiren askerlerle beraber büyük geminin kıçına doğru yürüdü. Kara pala bıyıklı, sırmalı esvabının üzerine demir, çelik zırhları giymiş iri bir adamın karşısında durdu.</p>
			<p class="mg025">– Sen kaptan Kara Memiş misin?</p>
			<p class="mg025">– Evet, dedi.</p>
			<p class="mg025">– Hızır Aleyhisselamın geçtiği yerlerden geçen sen misin?</p>
			<p class="mg025">– Benim.</p>
			<p class="mg025">– Doğru mu söylüyorsun?</p>
			<p class="mg025">– Ne yalan söyleyeceğim?</p>
			<p class="mg025">– Aç bakayım sağ kolunu!</p>
			<p class="mg025">İhtiyar, kaftanın altından kolunu çıkardı. Sıvadı. Beye uzattı. Pazısında haç şeklinde derin bir yara izi vardı. Bu yarayı, gecesi altı ay süren bir adadan karısını kaçırırken almıştı. Bey ellerine sarıldı. Öpmeye başladı.</p>
			<p class="mg025">– Ben senin oğlunum, dedi.</p>
			<p class="mg025">– Turgut musun?</p>
			<p class="mg025">– Evet.</p>
			<p class="mg025">– ...</p>
			<p class="mg026">* * *</p>
			<p class="mg025">İhtiyar esir sevincinden bayılmıştı. Kendine gelince oğlu ona.</p>
			<p class="mg025">– Ben karaya cenk için çıkıyorum. Sen gemide rahat kal, dedi.</p>
			<p class="mg025">Eski kahraman kabul etmedi.</p>
			<p class="mg025">– Hayır. Ben de beraber cenge çıkacağım.</p>
			<p class="mg025">– Çok ihtiyarsın baba.</p>
			<p class="mg025">– Fakat kalbim kuvvetlidir.</p>
			<p class="mg025">– Rahat et! Bizi seyret!</p>
			<p class="mg025">– Kırk senedir dövüşe hasretim.</p>
			<p class="mg025">Oğlu:</p>
			<p class="mg025">– Vurulursun! Vatana hasret gidersin, diye onu gemide bırakmak istedi.</p>
			<p class="mg025">Kara Memiş, o vakit, birdenbire gençleşmiş bir kaplan gibi doğruldu. Duramıyordu. Kalkan, kılıç istedi. Sonra geminin kıçında sallanan sancağı göstererek,</p>
			<p class="mg025">– Şehit olursam bunu üzerime örtün! Vatan, al bayrağın dalgalandığı yer değil midir, dedi.</p>
			<p class="mg026">* * *</p>
			<div class="footnotes">
				<div class="footnote">
					<p class="mg009"><a class="footnote-anchor" href="#footnote-249-95-backlink" id="footnote-249-95">(95)</a> forsa: Kürek mahkûmu.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-96-backlink" id="footnote-249-96">(96)</a> kadırga: Yelkenle ve kürekle yol alan savaş gemisi.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-97-backlink" id="footnote-249-97">(97)</a> granit: Çok sert bir kaya türü.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-98-backlink" id="footnote-249-98">(98)</a> cizye: Hristiyan tebaadan alınan vergi.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-99-backlink" id="footnote-249-99">(99)</a> yatağan: Silah olarak da kullanılan büyük bıçak.</p>
				</div>
				<div class="footnote">
					<p class="mg009"><a class="footnote-anchor" href="#footnote-249-100-backlink" id="footnote-249-100">(100)</a> menkıbe: Tarihe geçmiş kişilerin hayatları ve yaptıkları olağanüstü işlerle ilgili hikâye.</p>
				</div>
			</div>
		</div>
	</body>
</html>