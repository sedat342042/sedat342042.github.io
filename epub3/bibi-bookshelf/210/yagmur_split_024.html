<html xmlns="http://www.w3.org/1999/xhtml">
	<head>
		
		<title>yagmur</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<br class="chapter"/><br class="chapter"/><br class="chapter"/><br class="chapter"/>
				<p class="normal1">Cumhuriyet<span class="ideitalik">'in</span> Pazar <span class="ideitalik">dergisinde de gazetesinde de sonraları birçok yazım yayımlandı. Bunlar arasında, unutamayacağım ünlülerle yaptığım röportajlar da vardı. Bu röportajları, zamanı geldiğinde, başka yerlerde yayımlananlarla birlikte, başka bir kitapta bir araya getirmeyi daha uygun buluyorum şimdi. Geriye bu durumda, sizinle paylaşmak istediğim, yine, deyiş yerindeyse, zamanın erozyonundan kurtarabildiğim iki yazı kalıyor.</span></p>
				<p class="normal1"><span class="ideitalik">Gilbert Bécaud, 'şanson' dünyasının kendimi en yakın hissettiğim seslerindendi o günlerde. Halen de öyledir aslında. Siz benim böyle bir geçmiş zaman ifadesi kullanmama bakmayın. Bu dilin müziğinin bugün geldiği yer karşısında, bir zamanlar birçok anımda sarıldığım, bu kelimenin tam anlamıyla hayat dolu sesin de içinde bulunduğu o yıldızlar takımına daha çok gidesim, dönesim geliyor üstelik... Geçelim... Bu yazının yayımlandığı günler, onun, Yapı Kredi Bankası'nın kırkıncı kuruluş yıldönümü etkinlikleri kapsamında, İstanbul'a üç konser vermek için geldiği günlere rastlar. Kendisiyle, bana verilen 'görevler' sayesinde tanışma olanağını da buldum. Hayat dolu bir insandı gerçekten. Onun basın toplantısının çevirmenliğini yapmıştım. O gün birlikte öğle yemeği yemiş, dişe dokunur birçok konuyu konuşmuştuk. TRT Televizyonu için bir röportaj da yapmıştık.</span> Cumhuriyet<span class="ideitalik">'in benden beklediği röportajıysa, kendisine tahsis edilen arabada, kaldığı otelden, basın toplantısına giderken gerçekleştirmiştik. Tüm bu zamanlarımızda, sadece hayat dolu ya da hayatını dolu dolu yaşayan bir insanla değil, gerçek bir profesyonelle karşı karşıya kaldığımı da görecektim. Onunla yaşadığım her an, benim için bir dersti sanki. Buradan bende kalanları da, ileride kaleme almayı düşündüğüm insan portrelerimde dile getirmeyi hayal ediyorum. Gelecek günler neler gösterecek ?.. Göreceğiz elbette...</span></p>
				<p class="normal1"><span class="ideitalik">Bana o günlerde çok önemli bir ders veren bir insan daha vardı. Bu ders de, unutulmayacak bir insanlık dersiydi. Onunla böyle uzun uzun konuşmam mümkün değildi tabiî. Ancak, bir yazarla en derin meseleleri konuşabilmenin başka yolları da vardır. Geride bırakılan eserlerdir bu durumda da asıl önem kazanan, hayatlar ve yaşananlar değil. Eserler, sözler ve uyandırdıkları duygular... Anlatılanlar gerçek hayatlara ve yaşananlara dair olsa da...</span></p>
				<p class="normal1"><span class="ideitalik">Stefan Zweig'ın, ardında bıraktığı hayatla doğrudan doğruya ilgili kitabını,</span> Dünün Dünyası<span class="ideitalik">'nı, bu kırk beşinci ölüm yıldönümüne yakın günlerde okumam, ilginç bir tesadüftür. Okuduklarım, bana çok anlamlı bir hayat hikâyesi getiriyordu. Ne hikâyeydi ama... Bir insan hayatını değil, bir hayatın nasıl yaşanması gerektiğini anlatıyordu sanki... Çok etkilenmiştim. Etki bugün de devam ediyor. Bu otobiyografik roman, kendimi kötü hissettiğim zamanlarımda, tekrar tekrar döndüğüm başucu kitaplarımdandır hâlâ. Yazı bu sarsıntıdan çıkmıştır. Böyle bir buluşmayı o günlerde başka türlü dile getiremezdim...</span></p>

		</div>
		</body>
</html>