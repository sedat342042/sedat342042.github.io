<html xmlns="http://www.w3.org/1999/xhtml">
	<head>
		
		<title>yagmur</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<br class="chapter"/><br class="chapter"/><br class="chapter"/><br class="chapter"/>
				<p class="normal1">Jacques Brel: Bir Yalnız Adam<span class="ideitalik">'ın yayımlanma serüveninin, beklenmedik bir zamanda, yeni bir kapıyı açtığını daha önce de söylemiştim. O zor günlerimde, yine Jak Deleon imdadıma yetişmiştir. Ona, elimde kalan dosya, bir akşam Nişantaşı'nda rastlamış, başıma gelenleri anlatmıştım. O da bunun üzerine Hil Yayınları'nın sahibi Hüseyin Sönmez'le görüşmemi salık vermişti. Kendisini arayacak, ilk adımı atacaktı. Orada Metis Yayınları'nın ortaklarından Şahin Beygu da vardı. O da mutlaka böyle bir kitapla ilgilenirdi. Uzun lafın kısası, birkaç gün sonra, adları verilen ve daha önce hiç karşılaşmadığım bu yayıncılarla, bir randevu alıp, görüşmeye gittim. Söylediklerim olumlu bir etki yaratmıştı ki, kısa sürede kitabı yayımlamaya karar verdiler. O günler, rastlantıya bakın ki, onların ortak bir proje üzerinde durdukları bir zamana denk gelmişti. Hil Yayınları, Metis Yayınları'yla birlikte, bir dizi müzik kitabı yayımlamayı düşünüyordu. Yayınevinin adı Ahtapot olacaktı...</span></p>
				<p class="normal1"><span class="ideitalik">Bu kararı izleyen günlerde, kitabın bazı ayrıntıları ve düzeltmeleri üzerine çalışma amacıyla, Şahin Beygu'yla birkaç kez bir araya geldik. Bu beraberlikler de, yazarlık yolumun unutamayacağım bir başka beraberliğinin ilk adımlarıydı...</span></p>
				<p class="normal1"><span class="ideitalik">Bir süre sonra Şahin Beygu Metis Yayınları'yla bağlarını kopardı ve kendi bağımsız yayıncılık serüvenini sürdürmeye başladı. Bir gün de bir edebiyat dergisi çıkarma niyetiyle aradı ve böyle bir derginin yayın kurulunda yer almak isteyip istemeyeceğimi sordu. Yeniden karşılaşmıştık. Bir başka beraberlik başlıyordu...</span></p>
				<p class="normal1"><span class="ideitalik">Dergi yayıncılığına da böyle bulaşmış bulundum işte. Derginin adı</span> Hokka<span class="ideitalik">'ydı. Bana sorarsanız çok başarılı bir dergiydi. Gelgelelim, her amatör ruhlu (burada amatörü olumlu anlamında, öncelikle ve sadece severek yapma anlamında kullanıyorum) dergi gibi, ömrü pek uzun olmadı ne yazık ki... Yanlış hatırlamıyorsam ancak dokuz sayı çıkarabildik, daha da doğrusu dayanabildik. Öteki yayın kurulu üyeleri Hamdi Koç, Güzin Özkan, Tevfik Turan ve Halil Turhanlı'ydı. Zaman içinde herkes bir yerlere gitti... Geriye yazılar ve yapılabilenler kaldı...</span></p>
				<p class="normal1"><span class="ideitalik">Ben o dergi için, sonraları hiçbir yerde yayımlanmayan aforizmalar yazmıştım. Kara mizahla en çok ilgilendiğim dönemdi. Bu serüveni de unutmam mümkün değil. Çok eğlenceliydi doğrusu...</span></p>
				<p class="normal1"><span class="ideitalik">Gelecekte bir daha aforizma yazmak ister miyim ?.. Bilmiyorum. Ama birileri bana hâlâ bir yerlerden göz kırpıyor sanki... Aforizmanın şiirden sonra en zor edebiyat türü olduğunu bilsem de...</span></p>

		</div>
		</body>
</html>