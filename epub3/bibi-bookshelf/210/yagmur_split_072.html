<html xmlns="http://www.w3.org/1999/xhtml">
	<head>
		
		<title>yagmur</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak2" id="calibre_toc_45"><br class="calibre3"/>Kekova'da Gizlenen Güneş<br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">"Hiçbir güneş batışı buradaki gibi değil..." diyor yanımdaki adam.</p>
				<p class="normal1">Biraz susmayı tercih ediyorum. Yaşını tahmin etmeye çalışıyorum, başaramıyorum. 'Belki altmış, belki de biraz daha fazla' diyorum kendi kendime, ama hepsi bu kadar.</p>
				<p class="normal1">Öyle önemli bir ayrıntı da değil bu üstelik. Neden birden önemsedim, bilemiyorum. Geride istense de istenmese de bırakılmış, içimizdeki bazı hikâyelerle devam eden birçok sahil ya da deniz için söylenebilecek bu sözler daha anlamlı oysa, farkındayım.</p>
				<p class="normal1">Hiçbir güneş batışı buradaki gibi değil. Gerçekten öyle mi ?.. İçimdeki sesin bende uyandırdıklarını paylaşamadan edemeyeceğimi anlıyorum birden.</p>
				<p class="normal1">"Tepelerin rengi nasıl da güzel" diyorum.</p>
				<p class="normal1">"Az sonra renkleri değişecek" diyor adam. "Bu turuncuyu başka bir yerde bulamayacaksınız..."</p>
				<p class="normal1">Yılların ağır yükünü ve kaçınılmaz yıpranmışlığını taşıyan Akdeniz gemisinin güvertesindeyiz. Uzandığımız şezlonglar biraz eski, biraz da rahatsız. Olsun. Yaşananlar uzun bir deniz yolculuğunun havasına ve gereklerine uyuyor ya... Bir liman daha bırakılacak birkaç saat sonra geride... Sonra bir başka liman... İnsanlar gibi... Hayatlar gibi...</p>
				<p class="normal1">"Sizinle konuşmak için hep bu akşamı bekledim" diye ekliyor sonra. "Bu akşam buraya, güneşin batışını seyretmeye geleceğinizi biliyordum... Kekova'yı hiçbir zaman unutamayacağınızı da biliyorum."</p>
				<p class="normal1">"Çok yaşlı bir kadının fotoğrafını çektim" diyorum. Anlatmak istediklerimin böyle bir ana yakışacağını düşünüyorum nedense. "O tepeyi, o sıcakta o da tırmandı. Elindeki yazmaları birkaç turiste satma telaşındaydı. Sonra gitti, bir kayalığın gölgesine oturdu. Bana bir şeyler söylemek ister gibiydi ama, yine de konuşmamayı seçti..."</p>
				<p class="normal1">Bir gülümseme yayılıyor adamın yüzüne.</p>
				<p class="normal1">"Kimden söz ettiğinizi anladım" diyor. "O kadın hep oradaydı..."</p>
				<p class="normal1">Bir sessizlik bölüyor konuşmamızı. Sessizliği o bozuyor.</p>
				<p class="normal1">"Tepelere çıktıysanız amfitiyatroyu ve mezarları mutlaka görmüşsünüzdür... Kale oradan çok güzel görünür..."</p>
				<p class="normal1">"Öyle..." diyorum. "Ama asıl güzel olan, onca insana karşın, bir türlü örtülemeyen ölüm ve terk edilmişlik duygusu."</p>
				<p class="normal1">Karşımızdaki tepelere bakıyor. Çok uzaklarda bir yerleri gördüğünü hissediyorum. Verdiği karşılık bu duygumu güçlendiriyor zaten.</p>
				<p class="normal1">"Ölüm ve terk edilmişlik duygusu... Uzun yıllar önce gelmiştim buralara... Birçok yabancının bu denizi henüz keşfetmediği yıllardı. Hayat arkadaşım yanımdaydı. 'Ölüm ve terk edilmişlik' dediniz de hatırladım. Hiç kimse hiç kimseye bir aşkı kolay veremiyordu... Hele hele bu aşk, aykırı ve yasak bir aşksa..."</p>
				<p class="normal1">Aşktaki yasaklar bizden neleri koparıyordu ?.. Soruyu soramıyorum. Ama içimdeki sesi duyurmaya çalışıyorum yine de.</p>
				<p class="normal1">"Bu anılar Kekova'ya yakışıyor..."</p>
				<p class="normal1">Susuyoruz.</p>
				<p class="normal1">'Farklı hikâyelere doğru yol almanın zamanı şimdi' diyorum kendi kendime.</p>
				<p class="normal1">Sadece bu akşamın değil gün içinde yaşadıklarımın da zamanla bir yerlere oturacağını, o tepelere tırmanırken duyduklarımı, tekne gezimiz sırasında bizlerle yarışmaya kalkan yunusları, teknecinin 'Onları geçersek intihar edebilirler' diyerek hız kesişini, su altında kalmış mezarları gördüğümde, denizin derinliklerine bilmem kaçıncı kez uzun, çok uzun bir yolculuğa çıkmak isteyişimi belki de hiçbir zaman unutamayacağımı düşünmeye başlıyorum yavaş yavaş.</p>
				<p class="normal1">Duyduklarım bana sanki bir hikâyeyi söyletiyor.</p>
				<p class="normal1">"Gerçek Kekova, artık görünmeyen, kendini bir yerlerde gizlemiş bir Kekova sanki."</p>
				<p class="normal1">Karşımızdaki tarihe bakmaya devam ediyor. Tepelere gerçekten de eşsiz, o güne dek hiç görmediğim bir turuncu yayılmış.</p>
				<p class="normal1">"Kim bilir..." diyor. "Benim için tek kesin olan, insanın buraya gerçekten dönmek için uzun yıllara ihtiyaç duyduğu..."</p>
				<p class="normal1">Hava serinliyor. Hafif bir ürperti yayılıyor içime.</p>
				<p class="normal1">"Bu akşam birlikte yemek yiyebiliriz" diyorum.</p>
				<p class="normal1">"Hayır, teşekkür ederim, bu davetinizi kabul edemeyeceğim" diyor. "Hep bazı anlara hazırlanır ya da o anların hatırasıyla yaşarız... Hayatın gerçek anlarıdır bunlar, bizleri birbirimize, hiç görüşmesek de bağlayan anlar... Bu büyüyü hiç bozmamalıyız. Siz gidin eğer isterseniz... Ben burada biraz daha kalmak istiyorum..."</p>
				<p class="normal1">Söylediklerini onayladığımı belirtmek istercesine başımı sallıyorum. Bazı anları, bazı anlar için, başka anlara bırakmak gerekiyordu belki de gerçekten...</p>
				<p class="normal1">O gemideki yolculuğumuz devam etti sonra... Ama o akşamdan sonra onunla hiç konuşmadık. O akşamdan sonra da Kekova'yı bir daha göremedim...</p>
				<p class="normal1">Bazı gerçek dönüşler için yıllar, uzun yıllar gerekiyordu ya...</p>
		<div class="calibre1" id="calibre_pb_73"/></body>
</html>