<html xmlns="http://www.w3.org/1999/xhtml">
	<head>
		
		<title>yagmur</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="kitapickapak2" id="calibre_toc_38"><br class="calibre3"/>Çalık'ın Dairesi Neyi Anlatıyordu ?<br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Sıcak, alabildiğine hüzünlü, alışılagelmiş bir söyleyişle yanık bir türkü tutturuyor o anda Çalık. Fazla duyurulmamaya çalışılan, gecenin karanlığına ve ayazına ufaktan ufağa yayılan bir hasret türküsü bu. 'Vatan görevi'min son günlerindeyim. Soğuk bir şubat gecesinde, adına, şimdi hatırlayabildiğim kadarıyla, İnşaat Sahası denilen yerde, iki-dört nöbetindeyiz. İstanbul'a çok yakında, yalnızca düşlerimde gitmeyeceğimi ayrımsıyorum. Buruk bir sevinç yayılıyor içime. Denize, balıkçı tezgâhlarının o benzersiz kokusuna, mezecilere, 'korunaklı' odama, kitaplarıma ve plaklarıma artık kavuşacağımı söylüyorum kendime. Sonra aklıma, yaşanacak yeni ayrılıklar geliyor. Kendime, 'O ayrılıkların yanına birkaç ayrılık daha koy' diyorum.</p>
				<p class="normal1">Onca zamandır böyle farklı bir yerde kalmanın ve gece nöbetlerine çıkmış olmanın verdiği rahatlıkla, yapmamam gerektiğini bildiğim halde yaklaşıyorum Çalık'ın yanına. Ay ışığında yolumu bulmakta zorlanmıyorum. Onu bir taşın üzerine oturmuş, çok uzaklara dalmış olarak buluyorum. Ben de, elimde tüfek, yanına oturuyorum. Yasağı bir daha deliyoruz.</p>
				<p class="normal1">"Ne kadar güzel bir türküydü... İnsanın içine işliyordu..." diyorum.</p>
				<p class="normal1">Susuyor.</p>
				<p class="normal1">"Senin oralarda böyle türkü olmaz" diyor sonra.</p>
				<p class="normal1">Onun, 'senin oralar' derken, yalnızca İstanbul'u değil, hayatımı, tercihlerimi, beğenilerimi kastettiğini çok iyi anlıyorum. Kendisiyle ilk sohbetimiz ve gece nöbetini paylaşmamız değil bu ne de olsa.</p>
				<p class="normal1">"Evet ama, benim oralarda da insanın içine işleyen şarkılar vardır" diyorum bunun üzerine.</p>
				<p class="normal1">İkimiz de susuyoruz biraz. Sessizliği ben bozuyorum. Daha iyi anlatmak için...</p>
				<p class="normal1">"İnsanlık, aşk, ayrılık, hasret her yerde var."</p>
				<p class="normal1">Önüne bakıyor.</p>
				<p class="normal1">"Okumak güzel şey" diyor. "Okuyunca daha iyi anlıyorsun hayatı."</p>
				<p class="normal1">Okumanın ya da yazmanın insana zaman zaman verdiği acıdan, mutsuzluktan söz etmemeyi tercih ediyorum.</p>
				<p class="normal1">Çünkü Çalık, Güneydoğu'nun unutulmuş köylerinin birinden gelip, okumayı yazmayı 'ocak'ta öğrenenlerden.</p>
				<p class="normal1">Onun başkalarıyla konuşurken sık sık kekelediğini hatırlıyorum birden. Aramıza daha derin bir sessizliğin çökmemesi için, bu söylediklerine bir karşılık vermek yerine, ne kadardır sormayı ertelediğim soruyu dolaylı bir şekilde sormayı yeğliyorum bu yüzden.</p>
				<p class="normal1">"Fark ettim de... Türkü çağırırken de teklemiyorsun, şimdi de... Yani... Doğuştan değil galiba..."</p>
				<p class="normal1">Hemen yanıtlamıyor. Onunla konuşurken zaman zaman beklemem gerektiğini biliyorum. Susuyorum.</p>
				<p class="normal1">"Bizim oralar çok farklıdır, sen anlamazsın" diyor sonra.</p>
				<p class="normal1">"Olsun, sen yine de anlat, ben dinlerim" diyorum. "Bak ben sana denizi, balıkları, çıplak kızları, yazacağım kitapları anlattım."</p>
				<p class="normal1">"Ölmekten korkmak nedir bilir misin ?" diye soruyor bunun üzerine.</p>
				<p class="normal1">Konunun birden buraya gelmesine şaşıyorum. Renk vermemeye çalışıyorum.</p>
				<p class="normal1">"Bilirim."</p>
				<p class="normal1">Yine bana bakmadan konuşuyor.</p>
				<p class="normal1">"Bilirsin... Senin kitapların anlatır."</p>
				<p class="normal1">Devam etmesi için, bir daha susmayı yeğliyorum. Devam ediyor. Elindeki tüfeği gösteriyor.</p>
				<p class="normal1">"Biz bu korkuyu hep yaşarız... Bu oyuncakları da çocukken öğreniriz..."</p>
				<p class="normal1">Köyündeki kan davasını, günün birinde ailece pusuya nasıl düşürüldüklerini, babasının ve abisinin gözlerinin önünde öldürüldüğünü, ölümden, abisinin cesedinden üzerine bulaşan kan sayesinde, ölü taklidi yaparak kurtulduğunu anlatıyor sonra uzun uzun... Ara ara kekeliyor bu sefer. Elimi o anlarda omzuna koyuyorum. Birçok insan için son derece sıradan olduğunu bildiğim bu hikâyeyi, başka bir dünyanın hikâyesini dinler gibi dinlediğim duygusuna kapılıyorum birden.</p>
				<p class="normal1">"O günden sonra yıllarca konuşamadım..." diyor sonra.</p>
				<p class="normal1">Susuyoruz.</p>
				<p class="normal1">Tüfeğinin namlusuyla yere bir daire çiziyor. Bu daireyi neden çizdiğini anlayamıyorum.</p>
				<p class="normal1">"Kusura bakma... Bilseydim sormazdım... Ama anlattığın için sağ ol..." diyorum.</p>
				<p class="normal1">Gülümsüyor, 'Boş ver geldi gitti işte' dercesine. Ya da ben öyle anlamak istiyorum.</p>
				<p class="normal1">"Bana artık her yer cennet" diyor birden.</p>
				<p class="normal1">Boğazımda bir şeyler düğümleniyor.</p>
				<p class="normal1">Köyüne artık dönmek istemediğini, ama orada kendisini bekleyen bir karısı ve iki çocuğu olduğu için başka türlüsünü yapamayacağını, on dört yaşındayken evlendirildiğini söylüyor.</p>
				<p class="normal1">Ben de gülümsüyorum. Bakıyor.</p>
				<p class="normal1">"Sen on dört yaşındayken ne yapıyordun ?" diye soruyor.</p>
				<p class="normal1">"Âşık olduğum, benden iki yaş büyük bir kız vardı... Ben de onunla evlenmek istemiştim" diyorum.</p>
				<p class="normal1">Gülüyor.</p>
				<p class="normal1">"Eee, ne oldu ?.." diye soruyor merakla.</p>
				<p class="normal1">"Günün birinde adamın biri geldi ve onu götürdü... Sonra hiç görüşmedik..." diyorum.</p>
				<p class="normal1">Yine gülüyor. Elini, 'Yazıklar olsun sana, kaçırdın kızı' demek istercesine sallıyor.</p>
				<p class="normal1">"Sen böyle giderse tohuma kaçarsın... Gel sana bizim köyden bir kız bulalım, rahat edersin..." diyor.</p>
				<p class="normal1">Gülümsüyorum.</p>
				<p class="normal1">Mahcup olmuşçasına başını eğiyor. Yere bir daire daha çiziyor.</p>
				<p class="normal1">"Tezkereden sonra görmeyiz artık birbirimizi" diyor.</p>
				<p class="normal1">"Belli olmaz..." diye karşılık veriyorum bir çeşit suçluluk duymuşçasına.</p>
				<p class="normal1">"Yok yok... Bunu sen de biliyorsun..." diyor.</p>
				<p class="normal1">Bu yalanı, hele hele bir de tüm bunları paylaştıktan sonra sürdürmek gelmiyor içimden. Kendimi daha gerçek bir duyguya bırakmaya çalışıyorum.</p>
				<p class="normal1">"Haklısın... Herkes kendi yoluna gidecek... Ama bakarsın bir gün seni yazarım..."</p>
				<p class="normal1">"Yazacak mısın sahi ?.." diye soruyor çocukça bir sevinçle.</p>
				<p class="normal1">İçimizden bir hüzün geçiyor o anda, hissediyorum.</p>
				<p class="normal1">"Yazacağım, söz !.." diyorum.</p>
				<p class="normal1">Yaklaşık on yıl geçti aradan. Çalık'ın nerelerde olduğunu, nasıl yaşadığını bilmiyorum şimdi. Birbirimize boş yere adreslerimizi de vermemiştik zaten. Bir daha görüşmeyeceğimizi biliyorduk ya... Fırat'ın farklı taraflarından geldiğimiz halde, pek az insanın paylaşabileceklerini paylaşmıştık oysa. O kadar anlamlı ve kolay kolay dile getirilemez gibiydi ki bu toprakların çağrısı... Yaşadıklarımızı ve yaşamak zorunda bırakıldıklarımızı düşündüğümde, çok derinlerime arada sırada bir isyan duygusu yayılır bu yüzden. Benim isyanım başkadır... Asıl sorunun bir var olma sorunu olduğunu bilirim çünkü. Bunu Çalık da bilmektedir, eminim. Sözlerimizin ve dillerimizin farklı olması bu gerçeği değiştiremez ki...</p>

		</body>
</html>