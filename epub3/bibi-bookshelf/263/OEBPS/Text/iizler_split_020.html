<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_18"><br class="calibre3"/>
  Tanca'da Günler<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Gece geç vakit indim Tanca'ya. Havaalanının adı İbn Battuta ama, ünlü seyyaha yakışmayacak ölçüde küçük ve bakımsız. Batuta 1304'te bu kentte doğmuş, yirmi yaşına dek burada yaşamış, hacca diye yola çıkıp dünyayı dolaşmadan, Ortadoğu'yu, Afrika'yı, Kafkaslar'ı arşınlayıp ta Çin'e dek gitmeden önce. Sonra doğduğu kente dönmüş yine. Seyahatnamesini yazdıktan sonra 1377'de burada ölmüş. Yorgun ve duraklama sürecine tanık olduğu İslam uygarlığının geleceğinden umutsuz. Bugüne dek İbn Battuta'yı okumamış olmam büyük eksiklik.</p>

  <p class="normal1">Arabayla otele giderken "Herkül'ün Mağaraları"nı gösteren bir pano dikkatimi çekti. Toprağa her dokunuşunda güç kazanan Antaios'un hakkından gelebilmek için, Herkül'ün onu göğsüne bastırarak öldürüşünü anımsadım. Biliyorum, daha ilk günden Tanca kollarına alabilir beni, başka yazarlara yaptığı gibi –eğer büyüsüne kapılırsam, gecenin, kolay aşkın, esrar ve uyuşturucunun çağrısına– sarıp boğabilir. Öyleyse "şeytanın iğvasına" dikkat ! Kentin enternasyonal yönetim altında olduğu dönemden kalma casuslar, kaçakçılar, hırsız ve gangsterler çoktan tarihe karışmış olabilir; soylu İngilizler ile İspanyollar, zengin Yahudiler de. Ne ziyaret edebileceğim, kapısı herkese açık yazarlar var artık ne de ressamlar. Kentin, köşe başlarında dikilen esrar satıcıları ile muhabbet tellallarına kaldığını Daniel Rondeau'nun kitabından biliyorum. 1930'ların başında buraya tatile gelip bir ömür boyu kalan, adı neredeyse kentin adıyla özdeşleşmiş Paul Bowles geçenlerde öldü, onun yetiştirmesi Mohammed Choukri de. Jean Genet az uzakta, okyanus kıyısındaki deniz mezarlığında yatıyor. Faslı sevgilisi Abdullah'ın kenti El-Araiş'te.</p>

  <p class="normal1">Herkül önüne çıkan güçlü kuvvetli yaratıkları yendikten, tüm engelleri aştıktan sonra burada, Akdeniz'in okyanusa açıldığı bu kıyıdaki mağaraların serinliğinde dinlenmiş. Bağrına bastırarak hakkından geldiği Antainos ise, Roma döneminden kalma bir villanın yıkıntıları arasında bulunan seramikteki Latince ibareye bakılırsa, Tanca'yı kurmuş. Arapların Tanga dedikleri kentin adı "taşıma toprak" anlamına geliyor. Bir halk söylencesine göre kuşların getirip kıyıya bıraktıkları topraklar üzerine kurulmuş. Kuşlar, ebabil kuşları, Kuran'da anlatıldığı gibi, Uhud Savaşı'nda düşmana nasıl taş atıp müşrikleri öldürmüşlerse, Tanca'nın toprağını da uzaktan, kuzeyin uçsuz bucaksız düzlüklerinden buraya dek taşımış olabilirler.</p>

  <p class="ortayazi">* * *</p>

  <p class="normal1">Hotel Minzah'taki odamda uyandım. Kış ortasında güneşli bir gün. Penceremden limanı göremiyorum ne yazık ki, uzakta, dağılan sisin ardındaki İspanya kıyılarını da göremiyorum. Odam avluya bakıyor, Endülüs tarzındaki kuytu, sessiz bir <span class="ideitalik">patio</span>'ya. Kimler gelip geçmemiş ki buradan. Winston Churchill örneğin, sonra Hollywood yıldızları –Rita Hayworth, Douglas Fairbanks, Anthony Quinn, Gina Lolobrigida, Rock Hudson– ve elbette, uzun bir transatlantik yolculuğundan sonra Amerika'ya bir daha dönmemek üzere Tanca'ya ayak basan Bowles çifti, her sabah güneşle uyanıp yazmaya oturan Tennessee Williams, Truman Capote, Jean Genet. Starlar ve siyasîler hariç, hemen tümünün ucuz esrar ve delikanlılar için geldiği kesin. Bunlara Beat Generation'un ilahları Kerouac ile Ginsberg'i de ekleyebilirim. William Burroughs bu gerçeği, yıllar sonra Paris'te, Tanca üzerine en güzel kitaplardan birini yazan Daniel Rondeau'ya şöyle itiraf ediyor: "Aslında Tanca'ya, <span class="ideitalik">Let it Come Down</span>'ın yazarı Paul Bowles'u tanımak için değil, erkek çocuklar ve esrar için gelmiştim''. Öyleyse benim ne işim var bu otelde, bu kentte ? Tanca'ya, Fransız Kültür Merkezi'nin düzenlediği kitap fuarı için geldim. Gelir gelmez de, kentin kendi gerçeğine değil, yazarlarının oluşturduğu efsanesine kaptırdım kendimi.</p>

  <p class="normal1">Tanca'nın en gözde otellerinden biri olan El Minzah'ta değil, Villa de France Oteli'nde uyanmak isterdim. Bu yöreye özgü yumuşak ışığı, Matisse'in kaldığı odanın penceresinden keşfetmek için. Kasba'nın kör duvarlarıyla sokakların labirentine de o odanın penceresinden bakmak isterdim. Ve denizin –Akdeniz'in mi demeliyim, yoksa Atlantik'in mi ?– lacivert, yeşil, yakıcı öğle güneşinde neredeyse beyaz sularına, mor günbatımlarına. Matisse l912-1913 yıllarını burada geçirmiş. Umutsuzluğa, kararsızlığa, giderek karamsarlığa kapılmış önceleri, sonra aradığını bulmuş: derin mekânların hacimden, ağırlıktan arınmış, birbirinden yalnızca renkle ayrılan kompozisyonu, Doğu egzotizmine kaçmadan yeni bir gölge-ışık anlayışıyla çizilen figürler, ayakta duran Rifli Arap, sere serpe uzanmış Zohra ve elbette mavinin her tonunu yansıtan Kasba'nın kemerli kapısı. Faslı gazeteci dostum Maati Kabal'la bu kapıdan girdik içeriye. Hem Matisse'in dünyasında dolaştık, hem iç içe geçmiş evlerin duvarları boyunca yürürken sokakların labirentinde kaybolduk. Hotel Continental'in terasında, masmavi, pırıl pırıl gökyüzüne karşı oturduk sonra. Palmiyelerden sığırcık sesleri, limandan gemi sirenleri geliyordu. Ve Cebelitarık Boğazı'nın üzerinde martılar, dar sokaklarda koşuşan çocuklar gibi çığlık çığlığaydılar. Eski günlerden, yolu buraya düşen yazar ve sanatçılardan fazla bir iz kalmamış da olsa, sevdim Tanca'yı. Kış ortasında güzel bir gündü doğrusu, gürültü ve koşuşturmacadan, Avrupa kentlerinin üzerine abanan kapalı gökyüzünden, Baudelaire'in deyimiyle "kahrolası kentin kapkara havasından uzak bir gün." Alıştığımız, "öteki günler gibi bir gün" değildi demek istiyorum.</p>

  <p class="ortayazi">* * *</p>

  <p class="normal1">Matisse'ten çok önce, 1832 yılının başlarında Delacroix da gelmiş Tanca'ya, amacı güneyin ışığını aramak değil, Fas sultanı Mulay Abdurrahman'a dostluk elini uzatan Mornay Kontu'na refakat etmekmiş. Ne var ki, o da etkilenmiş gördüklerinden, sürekli notlar alıp eskizler çizmiş. Dün gece, sanatçının adını taşıyan galeride, kitap fuarı dolayısıyla bir fotoğraf sergisinin açılışı vardı. Benim de iki küçük kitabımı yayımlayan Fata Morgana yayınevinin sahibi Bruno Roy'un koleksiyonundan bir seçme. Ara Güler'in iki siyah beyaz İstanbul fotoğrafına eşlik eden bir Enis Batur metnine rastlamam hoşuma gitti. Akdeniz'in doğu ucu ile batı ucunu, İstanbul ile Tanca'yı birleştiren, iki uzak kent arasında hayalî bir köprü kuran resimlerdi. Başka kentler, başka yazarlar da vardı elbet. Örneğin Borges. Ama Buenos Aires'te değil de Roma'da nedense. Sonra Artaud, yalnız ve düşünceli, bir parçacık da deli, ama çok az deli, ömrünü tüketeceği akıl hastanesine girmemiş henüz. Yorgo Seferis, her zamanki gibi keldi ve diplomat gibi duruyordu.</p>

  <p class="normal1">Tanca, Paris'e göç etmeden önce burada yaşayan dostum Tahar ben Jelloun'un, Mohammed Choukri'nin romanlarında betimledikleri, Matisse'in tablolarına yansıyan mavi-beyaz kent değil, cerrah dişçiler kenti. Adım başında, iki uzun köküyle tabelada boy gösteren, geceleri kırmızı ışığıyla bir yanıp bir sönen dişin altında Arapça ve Fransızca "Cerrah Dişçi" yazıyor. Demek ki, bu kentin sakinleri dişlerine iyi bakmıyor. Zaten hangi yoksul ülke halkı dişlerine iyi bakıyor ki ! Bir zamanlar kaçakçılar ile sarrafların, bankacıların (Yahudiler göç etmeden önce tam 144 banka varmış) ve esrar satıcılarının servet sahibi oldukları kentte, şimdi bu işi cerrah dişçiler üstlenmiş gibi görünüyor. Gün onların günü.</p>

  <p class="ortayazi">* * *</p>

  <p class="normal1">Bu ne biçim gökyüzü ! Yarısı pırıl pırıl, mavi, ötesi bulutlarla kaplı. Güneş, kış güneşi de olsa, hafif yakıyor, ama rüzgâr da var. İnsanın içine işleyen, ne mistrale, ne hamsine, ne de melteme benzemeyen, tuhaf, kötü bir rüzgâr. Bir adı vardır mutlaka, ama ben bilmiyorum. Tahar'ın <span class="ideitalik">Tanca'da Sessiz Bir Gün</span> adlı romanını anımsıyorum. Yıllar önce okumuştum, belki yirmi, belki on beş yıl önce. Sanki yüz yıl oldu o kitabı okuyalı, zaman öylesine çabuk geçti. Ve şu ahir ömrümde birkaç kez Fas'a gelmeme karşın, yolum ilk kez düştü bu kente. Ölümün eşiğinde, hasta ve yaşlı bir adam vardı o romanda. Ve doğudan esen, kentin caddelerinden geçip Medine'nin, Kasba'nın sokaklarına, duvarların ardındaki bahçelere, odalara dolan bir rüzgâr. Yaşlılık ve ölüm üzerine bir öyküydü yanlış anımsamıyorsam, bir konuşmamızda Tahar babasının ölümünü anlattığını söylemişti. Sarışın, küçük bir kızdı ölüm. Bisikletine alıp yemyeşil çayırlara götürüyordu yaşlı adamı. Onu yaşadığı eski evden, sıvası dökülen duvarlarla, eşyalarla çevrili dünyasından çekip açık havaya çıkarıyordu. Tahar haklı belki. Ölümü bir kapanma, toprağın altında çürüyüp gitme olarak görmemeli. Ölüm güzel bir yolculuk da olabilir, dönüşü olmayan bir gidiş de.</p>

  <p class="normal1">Bu pazar günü Tanca'da sıkılıyorsam, yalnızsam, güneş ısıtıp rüzgâr üşütüyorsa, yaşlılığa adım attığım içindir. Çok değil iki gün önce, bu yolculuğun arifesinde telefonla konuştum Tahar'la. "Ne yapıyorsun ? Kendi köşende yaşlanıyor musun ?" diye sordum. Yanıt vermedi. Sonra yaşımı sordu bana. "Elli üç" deyince henüz genç olduğumu söyledi. Sahi genç miyim ? Elli üçünde genç mi sayılır benim gibi gün görmüş göçebe bir yazar ? Hem yazarlar yaşlanır mı ? Bence yaşlanmazlar. Ne emekliye ayrılır ne dünyadan el etek çekerler.</p>

  <p class="normal1">Gece, Café de France'ın terasında bile içki yasağı olduğunu fark edince, Tanca'da artık hiçbir şeyin eskisi gibi yaşanamayacağını, bir dönemin kapanıp başka bir dönemin başladığını, kozmopolitizmin sonunda İslam'a yenik düştüğünü anladım. Yerimden kalkıp sokaklara vurdum kendimi. Sonra, tembeller duvarının önünde durup herkes gibi İspanyollardan kalma eski topların arasından denize, limanın ışıklarına, gemilere baktıktan sonra, Pasteur Bulvarı'ndan aşağıya doğru yürüdüm erkek kalabalığına karışıp. Zihnimdeki eski Remington, tuşlarına vurdukça eriyip yumuşuyor, dibe gömülüyordu. Ne yapsam boşuna, bir türlü kurtulamıyordum bu imgeden. Giderek bir karabasana dönüştü imge, William Burroughs'un <span class="ideitalik">İnterzone</span>'da betimlediği bölgeye, ancak eroin yardımıyla girilebilen o sanrılı dünyaya doğru çekildiğimi duyumsadım. Bowles, New York'un kalabalık caddeleri ile gökdelenlerini terk edip Tanca'ya geldiğinde esrar satışı serbestmiş. "Kif" adıyla tütüncülerde, kahvelerde satılıyormuş, bugünkü gibi limana inen karanlık sokaklarda değil. Yine de yazmak, hayal ürünü bir dünya yaratmak için zihni kamçılayan şeylere gerek olduğunu düşünmüyorum. Bir yüz, bir anı, bazı renkler ve sesler, ille de kırbaç şartsa "haz ve isteğin kamçısı", şimdilik yetiyor bana. Belki bu yüzden <span class="ideitalik">İnterzone</span> ya da <span class="ideitalik">Tea in the Sahara</span> benzeri bir kitap yazamadım bugüne dek. Dumanlı bir barda kafayı bul önce, sonra oteline git uyu. Tanca'nın sana vereceği başka bir şey yok çünkü. Tanca, Kavafis'in ünlü şiirindeki gibi, ancak buraya yolu düşen yazarların kitaplarında çıkabileceğin bir yolculuk verdi sana. Bu yolculukla yetin, başka şey arama. Evet şeytana uyma bu gece, iradene, olmadı aklına uy !</p>

  <p class="ortayazi">* * *</p>

  <p class="normal1">Bugün Tanca'da son günümdü. Ne yapacağımı, sonunu nasıl getireceğimi bilemediğim koskoca bir gün vardı önümde. Tetuan'ı görmek istedim. İyi ki de istedim. Yeşilliğe ve dağa –Cebel Dersa'ya– sırtını dayamış, biraz sıradışı bir kentteyim işte. İspanyol mimarîsinden uzun süre nasibini almış, sokakları ve Kasba'sı dağa tırmanan bir Arap kentinde. Mulay el Mehdi Alanı'nda bir kahve terasına oturmuş gelen geçene bakıyorum. Rengârenk bir kalabalık akıyor aşağıya doğru. Burnuzlarına sarılmış yaşlılar, sıkma başlı genç kızlar ve bacaklarına yapışık blucinleri, sivri uçlu çizmeleriyle hava atan dilberler. Kör bir dilenci geçiyor beyazı akmış gözleriyle. Onu sigara (tek ya da çift, yani en fazla iki adet) satan bir çocuk izliyor. Çocuğun bakışları kara, parmakları uzun mu uzun. Çekirge sürüsü gibi toplu halde ilkokul öğrencileri geçiyor derken, kimisi cellabeli annesinin, kimisi fesli babasının elinden tutmuş, uçarı bir sevinç içindeler.</p>

  <p class="normal1">Krallık sarayının önünden geçtim az önce, kapıları sımsıkı kapalıydı. Genç kral yazın serinlemek, dağ havası almak için geliyormuş buraya. Şair dostum Abdüllatif Laabi, tam sekiz yıl hapis yatmıştı babası II. Hasan'ın döneminde. Oğlu daha demokrat, yeniliğe daha açıkmış, öyle diyorlar. Atatürk, padişahı kovup laik bir cumhuriyet kurmasaydı Fas'a benzer miydik acaba ? Belki de benzerdik. İyi ki benzemiyoruz, diye düşünüyorum. Avrupalı olmak yine de daha iyi, olabilirsek tabiî. Buraya gelirken benzin istasyonlarında satılan etler dikkatimi çekti. Kasap vitrinlerinden farkı yoktu konaklama tesisleri ile benzincilerin. Yol boyu çengele asılmış koyun ve sığırlar gördüm. Şimdiyse geleneksel giysileri içinde Fas halkı geçiyor önümden. Koyun sürüsü değiller, hayır. Ama peygamberin soyundan geldiğini iddia eden bir krala boyun eğiyorlar halâ. Dağ köylerinden inen kadınlar yuvarlak, hasır şapkaları, kırmızı, yeşil, beyaz giysileri ve kucaklarında taşıdıkları kuzu ya da tavuklarıyla bir tiyatro dekorunun içinden çıkıp gelmiş gibiydiler. Erkekler de öyle, fesli ya da şapkalı, pantolon ya da entarili, takım elbiseli ya da cellabeliydiler. Marakeş'te olduğu gibi bu yörenin insanları da rengârenk. Yine de, yol boyunca gördüğüm yeşil tepeleri, beyaz kentleri, okaliptüs ağaçları ile dağlara vuran ışığı, insanlardan daha güzel bulduğumu söylemeliyim.</p>

  <p class="sagnormal">2004</p>
</body>
</html>
