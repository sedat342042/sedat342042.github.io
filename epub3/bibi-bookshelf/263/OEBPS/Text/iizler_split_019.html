<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_17"><br class="calibre3"/>
  Ak Memeler Karnavalı<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Yer ayırtmak için hangi oteli arasam "Ama Bayım Mardi Gras" diyordu telefonun ucundaki ses, alay edercesine özür diliyordu: "Önümüzdeki hafta Mardi Gras, elbette yerimiz yok !" Altı ay, hatta bir yıl öncesinden rezervasyonlar yapılmış, kentin tüm otel ve pansiyonları dolmuş, gençlerin barındığı yurtlarda bile yer kalmamıştı. Yine de gitmeye karar verdim New Orleans'a. Karnavalın coşkusunu yaşamak için belki, belki çocukluğumdan bu yana Mississippi'nin yandan çarklı vapurlarını hayal edip Tom Sawyer'in serüvenleriyle büyüdüğümden. Ya da, ne bileyim, bir caz kulübünde Louis Armstong'un müziğiyle kederlenmek için. New Orleans, New York kadar olmasa bile uzun süre hayalini kurduğum, bir gün mutlaka görmek istediğim kentlerdendi. Çamur rengi ırmağın deltasını timsahlar tutmuştu orada, pamuk tarlaları yıllarca zenci kölelerin teriyle ıslanmıştı. Ulu meşelerin gölgelediği malikânelerin öyküsünü Faulkner'in romanlarından, iç savaşta güneyi yenerek köleliğe son veren kuzeyin gerçekte insanlık adına değil, serbest işgücü ihtiyacını karşılamak amacıyla mücadele ettiğini tarih kitaplarından biliyordum. Herkes gibi Scarlett'in öyküsünü ben de okumuştum. Louisiana'ya gitmek isteyişimin, gerçek nedeni buydu belki. <span class="ideitalik">Rüzgâr Gibi Geçti</span>'nin izini sürmek, aşk, tutku, dehşet ve şehvet günlerine geri dönmek istiyordum. Bu yolculuğa kalkışmadan önce tüm Amerika'nın, özellikle de gençler ile işsiz güçsüz takımının bir zamanlar altına hücum ettikleri gibi akın akın New Orleans'a geleceklerini, değil otellerde, parklarda bile yatacak yer bulamayacağımı bilemezdim elbet. Evet, "Mardi Gras geliyor !" diyordu telefonun ucundaki ses, "Ne cesaretle boş oda arıyorsunuz" der gibi, "Hafta sonuna dek doluyuz !"</p>

  <p class="normal1">Ben de inadına gittim New Orleans'a, orada Fatih'i aradım. Boğazkesen'i yazarken günlerce hayal ettiğim, gece düşümde gördüğüm, bazı dostlarımın söylediklerine bakılırsa giderek Bellini'nin yaptığı portresine benzemeye başladığım Fatih Sultan Mehmed'i değil elbet, Fatih Pınar'ı. Neyse ki o daha önceden kente gelmiş, karnavalın kalabalığına karışmadan bir han köşesinde –evet, yolgeçen hanlarından birinin koğuşundaki üst ranzada !– yer bulabilmişti. Eksik olmasın beni de aldı yanına. Böylece Fatih'le birlikte karnavalı izleyebildim.</p>

  <p class="normal1">"Mardi Gras" deyip de geçmeyin. Belki çoğunuz, haklı olarak bir Katolik yortusu sanıyorsunuz bu kutsal günü, mart ayının ilk salısından Paskalya'ya dek süren orucun –evet, Hıristiyanlar da oruç tutabilir !– arifesinde yapılan şenlikleri. Ben de öyle sanıyordum, "Mardi Gras"nın Fransızca'da "Yağlı Salı" anlamına geldiğini bildiğimden. Yani oruçtan önce, Tevfik Fikret'in deyimiyle "han-ı iştiha" sahibi her kulun doyunca, tıksırınca, çatlayıncaya kadar kadar yiyeceği, biraz da içeceği bir bayram sanıyordum. (Burada, karnavalın kökeninde Latince <span class="ideitalik">carne</span> ve <span class="ideitalik">vale</span> yani "ete veda" sözcüklerinin olduğunu belirtmeme bilmem gerek var mı) Oysa Mardi Gras Louisiana'da kökleri çok eskiye, Hıristiyanlık öncesi pagan inançlarına dek uzanan bir gösteriye dönüşüyor. Bu, bölgenin uzun süre Fransız yönetiminde kalmış olmasının bir sonucu elbette. Ama, tutucu Amerikan toplumu, yılda bir kez cinsel yasaklardan kurtulmanın, özgürlüğü cinsel teşhirle karıştırmanın coşkusunu, diyeceğim bir "boşalma"yı yaşıyor karnaval boyunca. Kızlar Bourbon Sokağı'ndaki evlerin balkonlarından aşağıda bekleyenlere memelerini gösteriyor. Hem de tişörtlerini yavaşça sıyırarak, işveyle nazlanarak. Genel istek üzerine dönüp poposunu gösterenler de var, yeter ki bakan olsun. Ve eller, yağmur duasında Tanrı'ya yakarırcasına ak memeler ile popolara doğru uzanıyor. Karşılıklı laf atmalar, göz süzmeler, çığlık çığlığa bağırıp çağırmalar da cabası. Cinsellikten yoksun bırakılmış bir toplumun histerisi söz konusu burada, Venedik'teki gibi karnavalın dipten gelen şehvet dalgası değil.</p>

  <p class="normal1">Her gün biraz daha çoğalan kalabalık, barlardan kentin caddelerine taşıyor, sokak çalgıcılarının, ağzına dek açılmış hoparlörlerden yayılan müziğin eşliğinde dans etmeye, daha doğrusu "tepinmeye" başlıyor. Ne var ki, Venedik karnavalındaki gibi maskeler yok yüzlerde. Özel bir kıyafet de giymiyorlar. Amerikalıların giyim konusundaki geleneksel zevksizliğini burada da görmek mümkün. Yabancıları dışlayan küstahlıklarını, bağıra çağıra konuşmaların –hatta sinir bozucu çığlıkların– yol açtığı gerilimi de. New Orleans'ta karnavalın Avrupalı özelliklerinden sıyrılıp iyice Amerikanlaştığını, laubali, kişiliksiz bir gösteriye dönüştüğünü söyleyebilirim.</p>

  <p class="normal1">Karnaval üzerine bilgi veren bir dergiden ilk gösterilerin 1699'da Fransız kâşif İberville'in girişimiyle kente altmış mil uzaklıktaki bir yörede yapıldığını, New Orleans'ta ilk geçit töreninin resmen 1837'de başladığını, siyahların bu törenlere çok daha sonra, ancak 1895'te katılabildiğini, kentin tüm balkonlarını süsleyen karnaval bayraklarındaki üç rengin –mor, yeşil ve sarı– sırasıyla adalet, inanç ve iktidarı temsil ettiklerini, ilk eşcinsel balonun 1958'de verildiğini ve aklınıza gelebilecek daha bir sürü gereksiz ayrıntıyı öğreniyorum. Louisiana'nın önemli günlük gazetelerinden <span class="ideitalik">The Times-Picayune</span> da neredeyse tüm sayfalarını karnavala ayırmış. "Gece Işıkları" başlığıyla manşetten verilen haber şu: "28 karnaval arabası ve 20 grup geçit töreninde". Bu renk, ışık ve insan selinin gece boyunca kenti bir uçtan bir uca kat edeceğini yazan gazete bir başka ayrıntılı haber daha veriyor. Geçen yıl Mardi Gras kente tam 980 milyon dolar gelir sağlamış. Elbette sağlar. Karnaval boyunca fiyatlar ikiye, hatta üçe katlanıyor çünkü. Adım başı kazık yiyorsunuz. Kazanç hırsı ve fırsatçılık aslında bir sevinç gösterisi olması gereken karnavalı tecimselleştirmiş, coşkuyu paraya, yaşama arzusunu kazanç hırsına dönüştürmüş.</p>

  <p class="normal1">Havanın kararmasıyla birlikte Charles Sokağı'nda trafik kesiliyor. Kenti bir uçtan öbür uca kat eden eski tramvay bile görünmüyor ortalıkta. Halk caddenin iki yanına sıralanıp tören alayını beklemeye başlıyor. Beklerken de, her zaman ve her yerde yaptığı gibi, bir şeyler atıştırmayı ihmal etmiyor. Parklarda, lüks villaların bahçelerindeki ağaçlarda daldan dala zıplayan sincaplar gibi sürekli çerez yiyen, ellerindeki karton bira ya da Coca-Cola bardaklarıyla anlamsızca gülümseyen –aptalca sırıtan mı demeliydim yoksa ?– insanlar görüyorsunuz. Ve ister istemez şu soru takılıyor aklınıza. Amerika mademki uygarlıkta bu kadar ileri, teknolojisi bunca gelişmiş, mademki zekâ ortalamasını ölçmekte üstüne başka ülke yok, acaba neden kişi başına düşen kiloyu da hesaplamıyor. Şişmanlar öylesine çok ki etrafta, özellikle de şişman kadınlar, hatta Keloğlan masallarından tanıdığımız devanaları, kendinizi bir Fellini filminde zannedebilirsiniz. Kişi başına düşen millî gelirin çok yüksek olduğu kesin, ya kişi başına düşen kilo ? Bir de bunu ölçse Sam Amca'nın bilgisayarları !</p>

  <p class="normal1">Derken arabaların geçit töreni başlıyor: işte karton bir dekorun içinden kurukafa suretinde beliren korkunç bakışlı Azrail, adı efsaneleşmiş korsan Lafitte, Louisiana'ya ilk ayak basan, basar basmaz da Kızılderileri yurtlarından süren koloniciler, sonra ünlü şapkası ve kısa boyuyla Napolyon, ardından nerden çıktığı ve karnavalda ne aradığı belirsiz dev bir diktatör kuklası, safça, çocukça, kimi zaman da basbayağı aptalca bir sürü sima. Bu arada, nasılsa iki siyasî kuklaya da yer verilmiş. İri dişleriyle sırıtan Clinton ve Monica Lewinski. Füzelerin gölgesinde iki sevgili değil iki düşman gibi boy göstermekteler. Füzelerden biri Bağdat'a düştü düşecek, öbürü Kosova'ya... Sonra Hilary arzı endam ediyor, ama o kocası gibi alaya alınmamış. Belli ki birçok eyalette olduğu gibi burada da seviliyor. Senato seçimlerine New York'tan adaylığını koyduğu için olsa gerek, mavi giysiler içinde zafer işareti yaparken üzerine "She loves N.Y." yazılmış. "Loves" sözcüğü bildiğimiz harflerle yazılmamış elbet, yerine yalnızca bir kocaman kalp çizilmiş. Karnavalın siyasî boyutu işte bu kuklalardan ibaret.</p>

  <p class="normal1">Arabalar geçerken maskeli görevliler plastik kolyeler atıyor halka. Karanlıkta ışıl ışıl parıldayan bu kolyelerden mutlaka birkaç tane kapmak gerek. Çünkü geçit töreni bittikten sonra kalabalığı yarıp Kanal Sokağı'na, oradan da Bourbon Sokağı'na dek ulaşabilirseniz, iki katlı eski evlerin balkonlarına sıralanmış kızlarla bir kolye alışverişine girişebilirsiniz. Bir sarı kolyeye bir gülüş, iki kolyeye belki bir şehvetli bakış, üç ya da dört kolye attığınızda ak memeler garanti, daha fazlasına pantolon ya da etekten bir anlığına sıyrılan güzel kıçlar da var. İşte bakın ve görün, her şey sizin için. Başınızın üzerinde ürperen bu çıplak gövdeler, bir renk alacasında dalgalanıp coşan bu sefih kalabalık, bunca içki ve müzik. Evet, her şey sizin için ve o ünlü şarkının sözlerindeki gibi yalnızca "senede bir gün". Hediyesine gelince, hediyesi fazla sayılmaz. Hepi topu 980 milyon dolar !</p>

  <p class="normal1">Bourbon Sokağı adının bir viski markasından geldiğini sanıyordum. Meğer Fransa kral hanedanından, yani Bourbon'lardan mirasmış. Ama cinsel teşhiri böylesine metalaştıran bir karnaval yok ki Fransa'da. Bildiğim kadarıyla yalnızca Nice kentinde bir karnaval var, orada da, yaz boyu kadınlar plajda üstsüz güneşlendikleri için "senede bir gün" memelerini gösterip erkekleri kışkırtmaya yeltenmiyorlar. Vatan kurtarmak amacıyla poposunu gösteren tek kadınınsa limanda hâlâ heykeli duruyor. Yolunuz düşerse mutlaka gidip görün. Bir zamanlar Cem Sultan'ı da ağarlayan Nice kenti Türk korsanlar tarafından kuşatıldığında, onları korkutmak için surların üzerine çıkıp poposunu göstermiş bir kadın. Bunun üzerine Türkler ne yapmış mı dersiniz ? Kuşatmayı kaldırıp hemen kaçmışlar oradan. Bir daha da ortalıkta görünmemişler.</p>

  <p class="normal1">Biliyorum, New Orleans'ta karnaval yalnızca ak memeler ile geçit töreninden ibaret değil. Sokakları dolduran kalabalık da sabaha karşı durulup sakinleşiyor. Yapay görünüşünden sıyrılıyor kent, Mississippi'de sular gündoğumunda siyahtan kızıla, sonra sarıya dönüyor. Tennessee Williams'ın ünlü yapıtı <span class="ideitalik">Arzu Tramvayı</span>'nın esin kaynağı eski tramvay da ırmak boyunca ilk seferine başlıyor. Tramvaya binip karnaval yorgunluğunu üzerimden atmadan önce neden bilmem Karacoğlan'ın dizeleri düşüyor aklıma:</p>

  <p class="indentmetin">Ay doğup da şafak atmada sandım</p>

  <p class="indentmetin">Meğer yarin düğmeleri çözülmüş.</p>

  <p class="sagnormal">2000</p>
</body>
</html>
