<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_9"><br class="calibre3"/>
  Dalgın Bir Dalgıçkuşu<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1"><span class="ideitalik">Seyir Defteri</span>'nde, okyanusu ilk gördüğümde yaşadığım şaşkınlığı, o heyecan verici, biraz da korkutucu sonsuzluk duygusunu uzun uzadıya anlatmıştım, <span class="ideitalik">Maldoror'un Şarkıları</span>'na atıfta bulunarak. Çocukluğumdan bu yana ırmaklar da hep şaşırtmıştır beni, kendimi bildim bileli içimde kıpırdayan uzak ülkelere kaçıp gitme isteğini çoğaltmıştır. Önce, balta girmemiş ormanların içinden akıp giden çamur rengi, geniş ırmaklarda çıktığımı anımsıyorum bu düşsel yolculuklara. Muson ya da Ekvator yağmurlarıyla kabaran, uçanbalıklar ile piranaların, timsahların, yandan çarklı gemiler kadar büyük suaygırlarının yurdu ırmaklarda. Sonra, çoğu Afrika ve Güney Amerika'da geçen serüven kitaplarını bırakıp daha ciddi kitaplar okumaya başladığımda, düşlediğim ırmakların coğrafyası değişti ama, yolculuk özlemim hiç azalmadı. Bu kez, ergenlik çağımda yutarcasına okuduğum Rus yazarlarının etki alanına girdim, onların ırmaklarıyla tanıştım. Gorki'nin Volgası, Şolohov'un Donu ve Gogol'ün Dinyeperi hayal dünyamın vazgeçilmez kahramanları oldular.</p>

  <p class="normal1">Evet, Gogol'ün Dinyeper'i. Belki başka yazarlar da söz etmişlerdir bu ırmaktan, onun Valday Platosu'nda doğduktan sonra tam iki bin iki yüz seksen beş kilometre boyunca Beyaz Rusya ve Ukrayna topraklarını geçerek Karadeniz'e dökülüşünü anlatmışlardır. Ama hiçbirinin "insan gözünün keşfedebileceği mesafeden, ay ışığında bir kurdun tüyleri gibi gümüşlenen" bu yüce ırmağı Gogol kadar içten, onun gibi lirik ve şiirsel bir üslupla betimlemiş olabileceğini sanmıyorum. Gogol'ün yapıtında, özellikle de <span class="ideitalik">Dikanka Yakınlarında Bir Çiftlikte Akşam Toplantıları</span>'nın cadı öykülerinde olağanüstü bir çekim gücü vardır Dinyeper'in. Dağların arasından akarken derin ve mavidir, bozkırda genişleyip durulur. Ve hiç kimse, en gözüpek, en yiğit Kazak bile, dibine bakmaya cesaret edemez. Irmak sinek gibi kendine çeker insanı, yutmadan önce beşikteymişçesine sallar. Gökyüzünde mavi bulutlar toplanır, kara ormanda meşe ağaçları çatırdarken Dinyeper de uğuldamaya, oğlunu savaşa gönderen bir Kazak anası gibi dövünüp ağlamaya, saçını başını yolmaya başlar. Sonra boyun eğer kadere. Durulup sakinleşir. Ta ki, başında sivri külahıyla süpürgesine binmiş bir cadı suların üzerinden uçana kadar.</p>

  <p class="normal1">Şimdi, Dinyeper'in sanayi artıklarına bulanmış, neredeyse tortulaşmış bakır çalığı sularında yol alan külüstür bir nehir gemisinde <span class="ideitalik">Taras Bulba</span>'yla baş başayım. Bu romanı ilk okuduğumda, doğayla kucak kucağa yaşayan Zaporojye Kazaklarının kahramanlıkları, sert iklim koşullarına uyum sağlamak, çoğu zaman da savaşçı karakterlerini açığa vurmak için bir dikişte devirdikleri damacana dolusu votkalar ve havada uçarcasına yaptıkları kazaskalar, rüzgârdan hızlı atlarıyla bozkırı bir uçtan bir uca geçip düşmana –yani Türklere ve Lehlere– düzenledikleri akınlar büyülemişti beni. Başlarında astragan kalpaklar, bellerinde sedef kakmalı tabancalar ile Türk hançerleri, ayaklarında uzun kaftanın altından parlayan kırmızı çizmeler vardı. Posbıyıklıydılar. Ve geleneklerine, dinlerine, vatanlarına ölümüne bağlıydılar. Kadınlarını kolayca terk ediyorlardı, ama tütün çubukları ile keskin kılıçlarından, bir de atlarından vazgeçemiyorlardı. Gogol, Taras Bulba ve oğullarının hazin öyküsünü anlatırken, gerçekte doğup büyüdüğü Ukrayna topraklarının, kendi deyimiyle "biricik ve mutsuz" vatanının öyküsünü anlatıyordu. Hem de eşine az rastlanır bir bellek gücüyle. Çocukluğunda büyükannesinden dinlemişti Zaporojye Kazaklarının olağanüstü öykülerini. Bir toprak ağası olan babasının evinde onları hayal ederek büyümüştü. Sonra, Sen Petersburg'da Ukrayna folkloru üzerine araştırmalar yapmış, ozanların bandura eşliğinde çalıp söyledikleri halk öykülerine kendini kaptırmış, yurduna dönüp Kiev Üniversitesi'nde tarih profesörü olabilmek için her çareye başvurmuş, ne yazık ki girişimlerinden bir sonuç alamamıştı. Bu romanı ilk okuduğumda dehşetengiz savaş sahnelerinden, Taras Bulba'nın aşk uğruna Kazak geleneklerine ve davaya ihanet eden oğlu Andrey'i kendi elleriyle öldürmek zorunda kalışından çok etkilenmiştim. Oysa şimdi, bir başka yönünü keşfediyorum Gogol'ün. Yazar, ülkesinden uzakta, Roma'da ikinci kez kaleme aldığı yapıtında, çocukluğunun geçtiği Dinyeper kıyılarını özlemle anıyor. Bir halkın tarihini değil, o halkın içinde yaşadığı coğrafyayı, daha doğrusu o coğrafyayı sulayan ırmağın öyküsünü anlatıyor. İşte Kiev'den yurtlarına dönen Bulba'nın oğulları Andrey ve Ostap'ın, kentte görmeye alışık olmadıkları bir Dinyeper manzarasıyla karşılaşmaları:</p>

  <p class="indentmetin">Birden hava serinledi. Dinyeper'in uzakta olmadığını anladılar. Aradan çok geçmeden ulu ırmak göründü, ufukta ayna gibi parıldamaya başladı. Atlılar ilerledikçe soğuk sular kabarıyor, uzağa, çok uzaklara doğru akıp gidiyorlardı. Ulaştıkları yerden baktıklarında ırmağın hızlı akıntılardan kurtulup genişlediğini, özgürlüğüne kavuşarak deniz gibi çağlayıp coştuğunu gördüler.</p>

  <p class="normal1">İskeleden ayrıldığımızda üst güvertede boşuna yer aradım. Masalar çoktan dolmuştu bile. Kievliler bardan votkalarını almış, yanlarında getirdikleri öteberiyi masaların üzerine yayıp atıştırmaya başlamışlardı. Gezintiye değil, ırmakta piknik yapmaya çıktıkları her hallerinden belli oluyordu. Çocuklar koşuşturuyordu güvertede, pervaneler döndükçe Sovyet döneminden kalma eski masalar zangırdıyor, makinelerin gürültüsü ağustos sıcağında buzlu votkayla kafayı bulan kalabalığın gürültüsünü bastırıyor, ne var ki gemi sanki hiç ilerlemeden Dinyeper'in ortasında öylece duruyordu. Sağda, tepelerin yamacına tünemiş altın kubbeleriyle Kiev kenti, aşağıda rıhtım boyunca bacaları tütmeyen köhne fabrikalarla kömür depoları vardı. Solda, nasılsa yerleşime açılmamış Truhanov Adası'nı gölgeleyen ağaçlar yemyeşildi. Kumsalda suya girenleri gördüm. Avrupa'nın en kirli suyunda yüzdüklerinin farkında mıydılar acaba ? Hiç sanmıyorum. Güvertede votka içip fındık fıstık yiyenler de az sonra, çoluk çocuklarıyla birlikte onların arasına karışacaklar, daha ilk durakta gemi boşalacak, ben de bir masaya kurulup rahat rahat romanımı okumaya devam edebilecektim.</p>

  <p class="indentmetin">Yürüdükçe güzelleşiyordu bozkır. O zamanlar bütün güney, bugün Yeni Rusya dediğimiz bölge Karadeniz'e kadar yeşile boğulmuş, el değmemiş topraklardı. Vahşi bitki denizini tek bir saban demiri yarmamıştı henüz, yalnızca, ormanda kaybolmuşlar gibi, atların nal izleri belli oluyordu. Doğa hiçbir yerde böylesine güleç olamaz. Yeryüzü taçyapraklarının parıldattığı yemyeşil bir okyanusa dönüşmüştü. Peygamberçiçekleri maviden mora, ipince otların ardını donatmışlar, altın sarısı katırtırnakları piramit biçiminde çiçek açmış, yoncalar çimene sere serpe, bembeyaz yayılmışlardı. Nereden geldiği belirsiz tek tük başaklar görünüyordu çılgın otların arasından. Keklikler boyun kırıyor, hava kuş sesleriyle titriyordu. Atmacalar, keskin bakışlarını bozkıra dikmiş, geniş kanatlarıyla kıpırdamadan duruyorlardı gökyüzünde. Uzaktan, çok uzaklardan, bir göle doğru uçan yabankazlarının çığlıkları geliyordu. Martı, mavilikte yıkanmak istercesine kanat çırpıyordu havada, boşlukta siyah bir nokta olana dek uzaklaşıyor, sonra birden, güneşin önünde sarıya kesiyordu. Ah bozkır, nasıl da güzeldin bir zamanlar !</p>

  <p class="normal1">Dinyeper'in kirli sularında ilerleyen geminin güvertesinde Gogol'ü düşünüyorum. Roma'da yazmıştı bu satırları; ömrünü yurdundan, çok sevdiği Ukrayna'dan uzak, bir türlü sonu gelmeyen yolculuklarda, yabancı kentlerin bekâr pansiyonlarında, neyse ki soylu Rus dostlarının koruyuculuğunda tüketmişti. Çocukluğunun bozkırını özlüyordu "Ebedî Kent"te, Dinyeper'in sularında yunup arınmak, yalnızlığından, endişelerinden, karabasanlarından, nicedir içinde taşıdığı, zihninde hora tepen, yeteneğine musallat olan "ölü canlar"ın baskısından kurtulmak istiyordu.</p>

  <p class="normal1">Gemi aheste beste ilerledikçe su durulur gibi oluyor. Sanayi bölgesinden uzaklaştıkça Gogol'ün betimlediği doğa, onun çocukluğundaki kadar olmasa da, henüz tümüyle bozulmamış yüzünü göstermeye başlıyor. Sessiz, sakin adalar görüyorum ırmağın ortasında. Derken sazlıklar başlıyor. Sazların ardından, bir zamanlar bozkırı dörtnala geçen Kazakların mızrakları ile kalpakları görülmüyor belki, ama gökyüzü masmavi gülümsüyor. Gogol'ün Ukrayna'daki doğayı neden "güleç" olarak nitelendirdiğini daha iyi anlıyorum şimdi. Yazar kuzeyde, Sen Petersburg'un kapalı göğünden, <span class="ideitalik">Ölü Canlar</span>'ın başkahramanı Çiçikov gibi yaylı arabayla bir baştan bir başa kat ettiği Rusya'nın çamurlu yollarından az çekmedi. Ve hep Ukrayna'nın mavi göğünü, rüzgârda salınan buğday başaklarını gördü düşünde. Bir de Dinyeper'in ortasına sere serpe uzanmış yeşil adaların sessiz dünyasını. Kiev Üniversitesi'ne atanmak için tüm Sen Petersburg bürokrasisini seferber ettiği günlerde, ondan önce Kiev'e yerleşen dostu Maksimoviç'e "Mümkünse küçük bir bahçesi olan, bulunduğu tepeden Dinyeper'i gören bir ev" satın almasını rica etti. Ama hiçbir zaman tayini çıkmayacaktı Kiev'e, Sen Petersburg'da sıkıntıdan patlayıp her biri dünya edebiyatının başyapıtlarından olan öykülerini yazarken Dinyeper'i özlemeye devam edecekti.</p>

  <p class="indentmetin">Irmağın ortasına serpilmiş adalar suları karaya, topraklara doğru itiyor, kayalık, sarp yamaçların arasından akarken ulaştığı hızı kesiyordu.</p>

  <p class="normal1"><span class="ideitalik">Taras Bulba</span>'yı babamın kitaplığından alıp Türkçe çevirisinden okumuştum. On iki yaşında ya var ya yoktum. Şimdi, yıllar sonra Fransızcasından okurken Ukrayna doğasını yerinde keşfediyorum. Yerinde ve yeniden keşfediyorum Dinyeper'in dünyasını. "Ulu bir ırmaktır" diye yazıyor Gogol, "kimi yerde derindir, kimi yerde adacıklar vardır ve kalın sazlar biter kıyılarında. Ayna suları güneşte parıldar, kuğuların sesi doldurur doğayı. Gururlu dalgıçkuşu bir kanat vuruşta uçar gider."</p>

  <p class="normal1">Bu dalgıçkuşu da nereden çıktı şimdi ? Birden, Rusça'da dalgıçkuşuna "gogol" denildiğini anımsıyorum. Daha doğrusu, romanın son cümlesinde geçen bu sözcüğü kullanmakla yazarın kendi adına bir gönderme yaptığını öğreniyorum dipnottan. Evet, ancak bir dalgıçkuşu, derin sularda yüzen bir yazar anlatabilir bu ülkenin gerçeğini, benim gibi göçebe bir gezgin değil. Hem güneş ne çabuk alçaldı, nasıl böyle birden karardı sular. Ben okumaya dalmışken Dinyeper'de gün akşam oldu.</p>

  <p class="sagnormal">2001</p>
</body>
</html>
