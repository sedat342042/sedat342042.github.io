<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_7"><br class="calibre3"/>
  Beyaz Geceler<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Evropeskaya Oteli'nin lobisi çok kalabalıktı, kahvesi ise ıssız ve loş. Geçen gelişimden bu yana hemen her şey değişmiş gibi geldi, içeriye girmedim. Hemingway'in o çok sevdiğim öyküsündeki gibi "temiz ve iyi aydınlatılmış bir yer" gerekiyordu bana, komünizm çöktükten sonra Kempinski zincirine bağlanmış, ona göre dizayn edilmiş eski bir otelin pahalı kahvesi değil. Dostoyevski'nin hayaliyle –belki de hayaletiyle– şöyle baş başa kalabileceğim, yirmi yıl önce Raskolnikov'un izini sürerken bu otelin yüksek tavanlı, geniş odasında yeniden okuduğum <span class="ideitalik">Suç ve Ceza</span>'nın yazarını Sen Petersburg'un yoksul mahallelerinde dolaşır, aslan heykellerinin beklediği köprülerden geçer, kanallar boyunca yürürken düşleyebileceğim bir yer. Çok olmuştu görüşmeyeli. İyilik ile kötülüğü, acıma ile şiddeti, güzel ile çirkini –hatta iğrençliği– özyıkım ile cinayeti kişiliklerinde birleştiren kahramanlarıyla buluşmayalı. Varenka, Diyavuşkin, Prens Mişkin, Rogojin, Stavrogin, Raskolnikov, Sonya ve Nastasya Filipovna'larla düşüp kalkmayalı, Karamazof kardeşler ile sarhoşların, düşkün kadınlar ile dilenci çocukların elinden tutmayalı. Üstadın kitaplarını okumayalı.</p>

  <p class="normal1">Aradan yıllar geçmiş, Galatasaray Lisesi'nde öğrenciyken okuduğum <span class="ideitalik">İnsancıklar</span>'ın, <span class="ideitalik">Ölüler Evinden Anılar</span>'ın, ille de <span class="ideitalik">Suç ve Ceza</span>'nın kahramanları birer birer belleğimden silinmişlerdi. Onları düşlemiyor, alınyazılarını merak etmiyor, onlarla yaşamıyordum artık. Bu Sen Petersburg yolculuğu, Dostoyevski'yle yıllar önesine dayanan tanışıklığımı tazeleyebilir, onunla yeniden karşılaşmama yol açabilirdi.</p>

  <p class="normal1">Doğru, çok olmuştu yazarın dünyasına –derin ve fırtınalı bir denize, balık kaynayan bir ummana dalar gibi– girmeyeli. Onu seyrek saçların örtemediği geniş alnı, solgun yüzü, sara hastalığının çökerttiği avurtları, dalgın –biraz da deli– bakışları, bakır rengine çalan uzun sakalı ve Perov'un 1872'de, ölümünden dokuz yıl önce yaptığı ünlü portresinden tanıdığımız neftî paltosuyla ("Hepimiz Gogol'ün <span class="ideitalik">Palto</span>'sundan çıktık" dememiş miydi o kısık ve sinirli sesiyle !) lambasının ışığında –belki lambaya bile gerek duymadan beyaz geceler boyunca– romanlarını yazarken düşlemeyeli.</p>

  <p class="normal1">Ekim Devrimi'nden bir yıl sonra hükûmet Moskova'ya taşındığında kendi kaderine terk edilmişti Petro'nun kenti. Yirmi yıl önce geldiğimde Brejnev iktidarda, Sen Petersburg derin uykudaydı. Sokaklar ıssız ve karanlık, alanlar boş, Neva'nın rıhtımlarında arzı endam eyleyen barok yapılar kasvetliydi. Bazılarının iyice yıprandığını, sıvaların yer yer dökülmeye başladığını, pencerelerinin de sımsıkı kapalı olduğunu anımsıyorum. Tuhaf bir sessizlik çökmüş gibiydi kentin üzerine. Nevski Bulvarı bile, aradan yüzyılı aşkın bir zaman geçmesine karşın, Gogol'ün öykülerindeki kadar kalabalık değildi. Ne yoksulluk göze çarpıyordu ne de şimdiki gibi aşırı zenginlik. Buna görmemişlik demek daha doğru olur belki. Dostoyevski'nin dünyasından, sefertası gibi iç içe geçmiş karanlık ve havasız avlulara bakan odalardan, Saman Pazarı'nın deviniminden, caniler ile sarhoşların, yoksul öğrenciler ile orospuların yaşadığı, ortalığa kötü kokuların yayıldığı mekânlardan hiçbir iz kalmamıştı. Lenin'in kenti anıtları, sarayları, alanları, parkları, trafiğin düzenli akışını engellemeyen külüstür tramvayları ve resmî arabalarıyla Dostoyevski'nin romanlarından yansıyan karmaşanın tam tersi bir görünüm sergiliyordu. "Duru, saydam Neva ! Çan kuleleri ile görkemli sarayların yansıdığı donuk su ! Ve suyun kaygan yüzeyinde düşlerden bir orman. Ağızları ucuz şarap kokan adamların, çamurlu dar sokaklarda müşteri bekleyen veremli orospuların, iç içe geçmiş evlerin karanlık avlularına çamaşır asan yaşlı kadınların, basık tavanlı dar odalarda hayal kuran öğrenciler ile katillerin düşlerinden bir orman. Bir şafak vakti, çatırdayan buz parçalarıyla çözülüp Neva'nın derinliklerine gömüldü bu orman. Bir şafak vakti uzun bacalı Aurora, Kışlık Saray'ı topa tuttuğunda, sarsılıp yıkılan Kerenski değil, Sen Petersburg kentinin korkunç hayaliydi" diye yazmıştım o zaman. Oysa şimdi Petersburg, yalnızca adıyla değil, kalabalığı, canlılığı, metro girişlerinde göze çarpan yoksulları ve köşe başlarını tutmuş kaçakçılarıyla eskiye, hiç abartmadan söylüyorum, çarlık dönemine dönüş yolundaymış gibi bir izlenim uyandırıyor. Bu dönüşün olumlu yönleri de var elbet, ama benim derdim başka. Ben Dostoyevski'nin Sen Petersburgu'nu düşleyebileceğim "temiz ve iyi aydınlatılmış bir yer" arıyorum. Ve tabiî ki Puşkin'in düelloda öldürülmeden önce son kahvesini içtiği, Fontanka Kanalı'na yakın beyaz badanalı, kemerli yapının girişindeki terasa oturmuyorum. Orası Puşkin hayranı turistlerle dolup taşıyor çünkü. Cadde üzerindeki herhangi bir kahveye de girmiyorum. Bu yöreden uzaklaşmam gerek. Az ilerdeki Puşkin heykelinden, Nevski Bulvarı boyunca karşılıklı sıralanan saraylardan, sinema ve lokantalardan, Gostinıy Dvor'un göz kamaştıran vitrinleri ile Elisev'in ateş pahası havyarlarından uzaklaşıp kendime sakin bir yer bulmalıyım. Şöyle sıradan, kuytu bir yer. Ancak böyle bir yerde Dostoyevski'nin dünyasıyla baş başa kalabilir, onun kentini, beyaz geceleri, burada yaşadıklarını anımsayabilirim çünkü.</p>

  <p class="normal1">Caddeyi ters yönde, yani Amirallik Binası'na doğru değil, Nevski Manastırı'na doğru yürüyorum, kalabalığın, itiş kakışın, vitrinlerin önü sıra akıp giden insan selinin –evet, İstanbul sinemateğinde bir tekini bile kaçırmadığım Ayzenştayn'ın filmlerinden bu yana aşina olduğum halk kitlelerinin– arasında kendime bir yol açmaya çabalayarak. Neva'nın sol yakası boyunca Vasilyevskiy, Petrogradskiy, Yelagin adacıklarından çok kıta toprakları üzerinde yayılıp genişlemiş eski kenti saran Griboyedov, Moyka ve Fontanka kanalları ardımda kalıyor. Derken yan sokaklara sapıyorum. Burada evlerin cepheleri, kent merkezindekiler gibi yenilenmemiş. Dostoyevski'nin benzi kadar sarı, uçuk bir renk hâkim manzaraya. Sanki her şey biraz beyaza çalıyor, bir hayli de kurşunîye. Duvarlar rutubetten neredeyse yosun tutmuş, sıvalar yer yer dökülmüş. Köprüler de öyle, üzerlerinden geçerken pek güven vermiyorlar insana. Bir gece Raskolnikov'un başına gelen sizin de başınıza gelebilir. Nikolayev Köprüsü'nün orta yerinden yürürken, eğer kafanızı kemiren bir düşünce "civcivin yumurtadan baş vermesi gibi" tüm varlığınızı kuşatmış, sizi ele geçirmişse (bunun mutlaka bir cinayet tasarısı olması da gerekmez) yol isteyen arabacının kırbacı sırtınızda şaklayabilir. Ya da köprünün korkuluğuna dayanmış kanalın bulanık suyuna bakıyorken sokak fenerlerinin çiğ ışığı altında benzerinin peşine düşmüş, bu "nemli, sisli, yağmurlu, karlı, korkunç gecede, irinle, nezleyle, sıtmayla, anjinle, çeşit çeşit hastalıklarla, kısacası, Sen Petersburg'da kasım ayının tüm armağanlarıyla dolu gecede" öteki benini, ulaşmak istediği erdemli, yakışıklı insanı arayan aşağılık memur Golyatkin'e rastlayabilirsiniz.</p>

  <p class="normal1">Golyatkin ! Dostoyevski'nin bölünmüş kişiliğini, içinde aynı anda taşıdığı şeytan ile meleği simgeleyen kahraman ! Hem namuslu ve alık hem utanmaz ve dalkavuk. Gogol'ün <span class="ideitalik">Burun</span>'undan (burnundan da diyebilirim) düşmüş gibi. Sabah uyanır uyanmaz ilk işi aynaya bakmak olan bu zavallı memur, Dostoyevski'nin <span class="ideitalik">Öteki</span>'sinden çıkıp karlı bir Petersburg gecesinde karşınıza dikilebilir. Hele hava böyle soğuksa, Neva'dan yükselen sis köprüler ile sokakları, evlerin yüzünü, çatıları bile yavaşça örtüyorsa. Uşağınızdan ya da kapıcı kadından başka bekleyeniniz yoksa.</p>

  <p class="normal1">Birden Golyatkin'in öteki benine rastladığı gece düşüyor aklıma. Artık kentin merkezinden uzak bir sokakta değil, Dostoyevski'nin romanlarının içinde yürümeye, onun hemen hemen tüm kahramanları gibi Petersburg'u bir uçtan bir uca kat etmeye başlıyorum. Onlar gibi dalgın ve düşünceli değilim ama. Tam tersine uyanığım. Çevreyi tanımaya, en küçük ayrıntıları bile gözden kaçırmamaya çalışıyorum. Hayalî bir yolculuk bu. Ama, aynı zamanda da gerçek bir yolculuk. Çünkü onun kentinde, bir zamanlar onun da arşınladığı sokaklardayım. Rehberim Dostoyevski.</p>

  <p class="indentmetin">Petersburg'un çan kulelerinde saat geceyarısını çalıyordu. Korkunç bir geceydi, nemli, ıslak, yağmurlu ve sisli bir gece... Rüzgâr ıssız sokaklarda uğulduyor, Fontanka Kanalı'nın karanlık suyunu köprüyü tutan zincirlerin de yukarsına dek dalgalandırıyor, uğultuya gıcırdayarak karşılık veren rıhtımdaki sokak fenerlerini dövüyordu. (...) Şapkasında, boynunda, paltosunda, kravat ve çizmelerinde biriken kar örtüsünü üzerinden silkelemeye çalışarak şöyle bir kıpırdadı Bay Golyatkin. Onu gözetleyen karanlık düşmanından, ruhunu saran o tuhaf duygudan kurtulamadı ama. Uzaktan gelen bir top sesi duyuldu. "Ne hava !" diye geçirdi içinden. "Yine bir yerleri su basmış olmasın !"</p>

  <p class="normal1">Baltık Denizi ile Neva'nın birleştiği yerde kurulan, Çar Petro'nun yoktan var ettiği bu kentte su baskınlarının olduğunu, taşan ırmağın evleri yıkıp insanları sürüklediğini, nice cana kıydığını Puşkin'in "Tunç Süvari" adlı şiirinden biliyordum. Demek, Golyatkin'i yaratan yazarın yaşadığı dönemde de su baskınları vardı. Yalnızca soğuk ve kar değil, sel felaketi de günlük yaşamın bir parçasıydı. İşte kasım ayındayız ve bembeyaz ortalık. Gece boyunca yağan kar sabah durmuş, güneş kırmızı, mor, beyaz bulutların arasından yüzünü göstermişti. Şimdi batmak üzere. Soğan kubbeler ile çan kulelerinin ardından kaybolur kaybolmaz kar başlar. Öyleyse acele etmeliyim. Bana, üçüncü kez yazıyorum, "temiz ve iyi aydınlatılmış bir yer" gerek. Acele etmeliyim, ama, adımlarım kendiliğinden yavaşlıyor nedense. Korkuyorum. Ya şu köprüyü geçerken, kanala bir söğüt dalı gibi eğilmiş fenerin dibinden çıkan Rasputin dikilirse karşıma. Korkunç akıbetinin öcünü benden almaya kalkışırsa. Karıştırmıyorum, hayır. Bir roman kahramanı değil o, tarihsel bir kişilik. Gerçekten yaşamış ve sarayı birbirine katmış. Yazarın çağında yaşamamış üstelik. Eğer öyle olsaydı mutlaka o dev cüssesi, sivri sakalı ve karanlık bakışlarıyla Dostoyevski'nin bir romanında, zavallı ruhların, ikiyüzlü, şehvet düşkünü papazların arasında yerini alırdı.</p>

  <p class="normal1">Dostoyevski'nin yarattığı bir kahraman değildi Rasputin, ama devleti yönetenleri, özellikle de çariçeyi avucunun içinde oynatabilecek güce sahipti. Sonu da, ancak Dostoyevski'nin romanlarında rastlayabileceğimiz, onun hayal gücünün yarattığı kahramanların –örneğin Baba Karamazof'un– sonuna benzedi. Moyka Kanalı'na bakan Yusupov Malikânesi'nin bodrum katında Prens Feliks tarafından öldürüldü. Genç prens, şeytan kılıklı keşiş Rasputin'i, bir kadının yatağına sokmak bahanesiyle malikânesine çağırdıktan sonra, onu siyanürlü bisküvilerle zehirlemeye çalışmış, ne var ki amacına ulaşamamıştı. Bunun üzerine birkaç el ateş etti. Olay yerine çağrılan doktor tam ölüm teşhisi koymak üzereyken ayağa kalkıp prensin boğazına sarıldı papaz. Sonra da pencereden bahçeye atlayarak kayıplara karıştı. Feliks ve arkadaşları Rasputin'i bahçenin bir köşesinde yakalayıp ellerindeki gümüş şamdanlarla işini bitirdiler. Daha doğrusu işini bitirdiklerini sandılar. Çünkü, kanala attıkları ceset soluk alıp veriyordu hâlâ. Polis Rasputin'i sudan çıkardığında, Mephistopheles'i andıran uzun ve karanlık yüzüne şeytanca bir gülümseme yayılmıştı.</p>

  <p class="normal1">Az önce, Yusupov Malikânesi'ni gezerken bu cinayet sahnesi canlanmıştı hayalimde. Romanovlardan bile daha zengin olan Yusupovların mobilyalarını, göz kamaştırıcı eşyalarını, Çin vazolarıyla mavi ve kırmızı tonların ağır bastığı salonları görmüyordum. Tıpkı geçen gün Tarih Müzesi'nin uzun koridorlarında dolaşır, merdivenlerinden iner çıkarken Rus halkını gerçekçi bir üslupla betimleyen tabloları –Repkin'in <span class="ideitalik">Zaporojye Kazakları</span> hariç– görmediğim gibi. Çünkü beyaz sütunları, yeni boyanmış sarı duvarları, süslü demir parmaklıkları ve geniş avlusuyla kentin en güzel saraylarından biri sayılan bu yapıda da bir cinayet işlenmiş, Çar I. Pavel, düşünde Aziz Mikâil'i gördükten sonra onun anısına yaptırdığı bu saraydaki yatak odasında, oğlu Aleksandr'ın onayı ve sırdaşı Kont Pahlen'in buyruğuyla katledilmişti. Nedense hep kan vardı şatafatın ardında; estetiğin, uyumun, ince zevkin doruğuna çekilen perde aralandığında cesetler ortaya çıkıyor, iskeletler dansı başlıyordu. Dostoyevski de on altı yaşında geldiği Sen Petersburg'da, o devirde Askerî Mühendislik Okulu olarak kullanılan bu sarayda kalmış, babasının Moskova yakınlarındaki malikânesinde serfler tarafından hunharca öldürüldüğü haberini aldığında ilk sara nöbetine burada tutulmuştu. Annemin Türkçe'ye çevirdiği Henri Troyat'nın <span class="ideitalik">Dostoyevski</span> biyografisinden anımsıyordum. Tatile gitmeyip yaz boyunca daktiloya çekmiştim bu kitabı. Eşinin (Dostoyevski'nin annesi Marya Fedorovna'nın) ölümünden sonra Moskova hastanesindeki görevini bırakıp topraklarıyla uğraşmak üzere Darovoya'ya yerleşen doktor kendini içkiye vermiş, geceleri veremden ölen karısının hayaliyle konuşur olmuştu. Çevresindekilere de kötü davranıyor, topraklarında çalışan serfleri kırbaçlatmaktan, karılarına kızlarına sarkıntılık etmekten çekinmiyordu. "Vahşi Hayvan" lakabıyla ünlenen bu acımasız adamın köylüler tarafından ağzına zorla alkol akıtılıp hayaları burularak öldürülmesi, bilinçaltında babasının ölümünü arzulayan genç Dostoyevski'yi –tıpkı cinayeti işleyen Smerdiyakov'a "Babamın ölümünü bu denli çok mu istiyordum ?" diye soran İvan Karamazof gibi– derinden sarsmış, ömür boyu peşini bırakmayan suçluluk duygusuna yol açmış olabilirdi.</p>

  <p class="normal1">Evet, tüm bu çağrışımları, yalnızca tarih sayfalarından değil roman cümlelerinin arasından da fırlayan bu canileri, yaptıkları birbirine karışan suçlular ile kurbanları unutmak, onlardan kurtulabilmek için "temiz ve iyi aydınlatılmış bir yer" bulmalıyım kendime. Bu kentte yaşamış, acı çekmiş, dünya edebiyatına eşsiz yapıtlar kazandırırken kendini hırpalayıp tüketmiş Dostoyevski'yle baş başa kalabileceğim, şöyle sakin, çılgın kalabalıktan uzakta bir yer.</p>

  <p class="ortayazi">* * *</p>

  <p class="normal1">Kahveye girdiğimde, –bodrum katında olduğu için indiğimde demem gerekiyor aslında– dikkatimi çeken ilk şey bardaki genç kız oldu. Genelde sarışın ve mavi gözlüdür Petersburglu kızlar. İnce belli, uzun bacaklı, endamlıdırlar. Tezgâhtar kız esmer ve ufak tefekti. Uzun, siyah saçlarını topuz yapıp arkada toplamıştı. Bakışları dalgın, gözleri ışıltısızdı. Mutsuz gibi görünüyordu. Soluk yüzünde yeni biten bir aşkın yıkımını fark ettim. Oturduğum masaya dek gelme zahmetine katlanmadan Rusça bir şeyler söyledi. "Votka" diye yanıtladım, "yanında da domates suyu." Bildiğim ender Rusça sözcükleri duyunca gülümsedi. Yabancı aksanım hoşuna gitmişti anlaşılan. Acaba, kahveye girer girmez, daha ilk bakışta hoşlanmış mıydı benden ? Yoksa onu elde etmem için güneşin batmadığı, kentin üzerinden hiç gitmeyen süt rengi aydınlığın yalnızca sokaklara, kanallara, Neva'nın mavi sularına değil gönüllere de vurduğu, insanda yaşama sevinci uyandırdığı beyaz geceler boyunca bir bankın üzerinde yan yana oturup konuşmamız mı gerekiyordu ? Ne anlatabilirdik birbirimize ? O yapayalnız, aşk kırgını bir genç kadındı, bense belki görmek için can attığı İstanbul'dan, onun gözünde hâlâ Çarigrad olan o uzak kentten gelen bir yabancı. Konuşup anlaşacak, karşılıklı yaşamöykülerimizi anlatacak ortak bir dilimiz de yoktu. Üstelik kasım ayındaydık. Puşkin'in deyimiyle "şafağın yerini yeni bir gündoğumuna bıraktığı" beyaz gecelerin başlamasına, o bitimsiz yaz günleri ile yaz güneşlerine çok vardı daha. Dostoyevski'nin Nastenkası'na benziyordu, bense en az <span class="ideitalik">Beyaz Geceler</span>'in erkek kahramanı kadar hayalciydim. Votka bardağımı bir dikişte yuvarlayıp yenisini istemeden tezgâhtar kızla ilgili hayaller kurmaya başlamıştım bile. Gözleri görmeyen ninesiyle kentin kenar mahallelerinden birinde oturmuyordu, hayır. Kiracılarına da âşık değildi. Ama sevdiği adam tarafından baştan çıkarılmış, sonra da terk edilmişti. Bu mutsuz aşkın kederi inmişti gözlerine. Beyaz teninde yer yer, sigara ve uykusuz gecelerin bıraktığı sarı lekeler belirmişti. Alnı da biraz kırışmış, saçlarında birkaç tel ağarmaya yüz tutmuştu. Yaşıtları gibi kapağı İstanbul'a atıp yorgun bedenini gecesi yüz dolara erkeklere sunamaz, sunsa bile, hiç kimse istemezdi. Tezgâhtar kıza ilgi duymak için ya benim gibi hayal kurmak ya da <span class="ideitalik">Beyaz Geceler</span>'i okumuş olmak gerekiyordu.</p>

  <p class="normal1">İkinci votkamı bitirmeden akşam oldu. Pencereler bir hayli yukarda, neredeyse toprak seviyesindeydi. Oturduğum yerden sokaktan gelip geçenlerin ancak bacaklarını görebiliyordum. İçerisi iyi aydınlatılmıştı. Masaların boş olmasına karşın mavi karpuzlu lambalardan bol ışık dökülüyordu. Her yer arapsabunuyla ovulup yıkanmış gibi tertemizdi. Kent merkezindeki kahvelerde olduğu gibi kızarmış patates, yağ, karalahana kokmuyordu ortalık. Bardaki camekâna tek tük sıralanmış içki şişelerini de içerden vuran bir ışık aydınlatıyordu. Tezgâhtar kız, arkası şişelere dönük ayakta duruyor, kahvede benden başka müşteri olmayışına alışıkmış gibi, bakışlarını bir kez olsun kapıya yöneltmiyordu. Yerimden kalkıp rasgele bir plak koydum müzik dolabına. Boşluğu Rusça bir ezgi doldurdu. Sözlerini anlamıyordum ama, yaşanmadan biten bir aşkın kederinden söz ettiği belliydi. Ezgi basık tavanda yankılanır, nemli duvarlara, dışarıda savrulan kar tanelerini belli belirsiz gösteren pencerelerin buğulu camlarına çarparken Dostoyevski'nin sözcükleri peş peşe sökün ettiler.</p>

  <p class="indentmetin">Bazen yalnız acıyarak, bazen de hiç farkına varmadığımız, cılız, hastalıklı bir genç kızı, ama bir gün, beklemediğimiz bir anda, birdenbire değişerek anlaşılmayan bir güzelliğe bürünen bir kızı anımsatır Petersburg kırları.</p>

  <p class="normal1">Romandaki hayalci adam gibi bu kızın karşısında şaşırıp kendimden geçmedim. Ama onun sessiz duruşunda, dışarıya vuramadığı, ne benimle ne de başka bir müşteriyle paylaşamadığı –zaten kahvede yalnızdık– kederinde Nastenka'nın acıklı öyküsünü sezinlediğimi itiraf etmeliyim. Kim bilir, belki bir gün sevdiğine kavuşacak, hiçbir şey olmamış gibi yoluna devam edecekti. Ne var ki, bu yolun sonunda yine acı, yine yalnızlık, yine terk ediliş bekliyor olacaktı onu.</p>

  <p class="normal1">Müzik birden sustu. Bir tekini bile doğru söyleyemeyeceğim, salt sessiz harflerden oluşan sözcükler sessizliğe bıraktı yerini. Karnım acıkmıştı. Arkadaşlarla akşam yemeği için Nevski Bulvarı üzerindeki bir Fransız lokantasında buluşmayı kararlaştırmıştık. Üçüncü votkadan sonra yerimden kalktım. Başım dönüyordu. Ne dönmesi, düpedüz yalpalıyordum. Bir ses "Mutsuz olduğumuz zamanlar başkalarının mutsuzluğunu daha derinden duyarız" diye fısıldıyordu kulağıma. Bar tezgâhına yaslanıp bir votka daha söyledim. Yanında da, yine, o kan rengi domates suyundan. İkisini de gülümseyerek sürdü önüme. Gecenin bu erken saatinde tek müşteri olmam onu şaşırtmışa benzemiyordu. Ben ayakta votkamı yudumlarken sandalyeleri toplayıp lambaları söndürmeye başladı. İşini bitirdikten sonra tezgâhın arkasına geçti yine. Camekânın içinden vuran ışıkta mavi-beyaz bir votka şişesi kadar güzeldi. Göz göze geldik. Ona "Göklerin her zaman açık olsun Nastenka" diyebilmeyi ne çok isterdim. "Sevimli gülümseyişin parlaklığını, mutluluğunu yitirmesin. Yapayalnız yaşayan, sana karşı şükranla çarpan bir yüreğe tattırdığın mutluluk anından dolayı seni hep iyilikle anacağım." Hesabı ödeyip çıkarken:</p>

  <p class="normal1">– Dosvidenya, diyebildim ancak.</p>

  <p class="normal1">– Dosvidenya, diye karşılık verdi.</p>

  <p class="ortayazi">* * *</p>

  <p class="normal1">Fyodor Mihayloviç Dostoyevski, ağabeyi Mihail'le birlikte Askerî Mühendislik Okulu'nun giriş sınavlarına hazırlanmak için Sen Petersburg'a geldiğinde on altı yaşındadır. Yazları, doktor olan babasının Darovoya'daki malikânesinde doğayla baş başa ve mujikler arasında, kışları da Moskova'da geçen, annesini çok küçük yaşta yitirmesine karşın mutlu sayılabilecek çocukluk yıllarından sonra başkentle karşılaşmanın heyecanını uzun süre üzerinden atamaz. Ne de olsa ağabeyiyle birlikte, bir taşra kentinden pek de farkı olmayan Moskova'da Petersburg'u düşlemiş, onun hayaliyle yaşamıştır. Okumaya meraklı iki kardeş için her şeyden önce, Çar Büyük Petro'nun değil, Puşkin'in kentidir Petersburg. "Coşkulu bir sesle Puşkin'in en son yapıtlarını okuyorlardı birbirlerine. Sen Petersburg'a ayak basar basmaz, ilk işleri düello yerini gidip dolaşmak olacaktı. Ardından, Puşkin'in eski evini ve son soluğunu verdiği odayı ziyaret edeceklerdi" diye yazıyor Henri Troyat. Fyodor, cılız ve hastalıklı, ağabeyi Mihail ise ona göre çok daha sağlıklı ve gürbüz olmasına karşın, Mühendislik Okulu'na küçük kardeşi alırlar. Dostoyevski o yıllarda yuvarlak yüzlü, çilli, bodur bir oğlandır. Bu görünümü, arkadaşı Riesenkampf'ın 1841'de, yazar yirmi yaşındayken çizdiği portreye bakılırsa, pek değişmeyecektir:</p>

  <p class="indentmetin">Yuvarlak, tombul bir yüz; azıcık kalkık bir burun; kısa kesilmiş, açık kestane rengi saçlar. Geniş bir alın ve seyrek kaşlar altında çok içeriye çökük, küçük mavi gözler. Yer yer çilli, solgun yanaklar. Hastalıklı, donuk renkli bir beniz ve çok şişkin dudaklar.</p>

  <p class="normal1">Okul bittikten sonra bir başka yere atanacağı endişesiyle istifa eder. Kısa sürede Petersburg'a bağlanmış, kentle, her tutkuda olduğu gibi bir aşk ve nefret ilişkisi yaşamaya başlamıştır. Petersburg başıboş, hayal ve rüyadan ibaret renkli bir yaşamın girdabına çeker onu. Hem iklimden yakınır, hem de Nevski Bulvarı'nın kalabalığını, kanal boylarının ıssızlığını, Neva'nın buzlu sularını sever. 30 eylül 1844'te Mihail'e "Görevli olarak taşraya göndermek istediler beni. Yalvarırım söyle bana, Sen Petersburg'dan vazgeçebilir miyim ?" diye yazar. <span class="ideitalik">Beyaz Geceler</span>'in hayalci kahramanı gibi henüz hiçbir kadın girmemiştir hayatına, ama kente çoktan sevdalanmıştır. Yalnızdır. Ağabeyinden başka kimi kimsesi yoktur. Kalabalıkta tek başınadır belki, ama kenti benimsemiş, onunla halleşip kaynaşmıştır. Caddelerini, rıhtımlarını, barok yapılarıyla subay lokallerini, en küçük ayrıntılarına varıncaya dek tüm kanallarını ezbere bilir. Uzun yürüyüşlere çıkar, kafasında tasarladığı ama henüz hiçbirini yazmadığı romanları düşlerken, bir uyurgezer gibi alanlardan, köprülerden geçer, korkuluklara yaslanıp Fontanka Kanalı'nın durgun suyuna ya da –eğer mevsim kışsa– Neva'nın kar tutmuş, donuk güneşin yansıdığı parlak yüzeyine dalar gider. Sokaktan gelip geçenlerin yüz çizgileri belleğindedir. "Onlar beni bilmez" diye dert yanar Nastenka'ya, "ama ben onları tanırım, hem de yakından tanırım." Bu sözler genç yazar adayının ağzından çıkmış gibidir, hayalci kahramanın kişiliğinde Dostoyevski'nin gözlem gücünü, duygularını, başkentteki yalnızlığını, sevme isteğini yansıtır. Yalnızca sevme isteğini mi ? Sevilme gereksinimini de elbet. Kendini hem aşağılık hem üstün görme eğiliminden, ileride tüm roman kahramanlarının dünyasını belirleyecek duygu karmaşasından uzaktır henüz. <span class="ideitalik">İnsancıklar</span> yayımlanmamış, Sen Petersburg sosyetesiyle tanışmamış, aristokrat çevrelerde el üstünde tutulmaya, pohpohlanmaya başlamamıştır. Bu nedenle, yalnızca sokaktan gelen geçenlerle değil evlerle de arası iyidir.</p>

  <p class="indentmetin">Evlerle de aram iyidir. Gezinirken birbiri ardından önüme çıkıp bütün pencereleriyle bana bakarak kimisi "Merhaba ! Nasılsınız ? Eh, ben çok sükür iyiyim, mayısta üzerime bir kat daha çıkacaklar" kimisi "E, nasılsınız bakalım ? Yarın beni onarıyorlar" kimisi de "Dün az kalsın yanıyordum; öyle korktum ki !" vs der gibidirler. Aralarında sevdiklerim vardır, kimisini oldukça yakından tanırım, bir tanesi de önümüzdeki yaz kendini mimara tedavi ettirecek. Tedavi olurken, Tanrı esirgeye, başına bir şey gelmesin diye her gün uğrayacağım oraya. (...) İşte, okuyucum, Petersburg'u ne kadar yakından tanıdığımı artık anlamış bulunuyorsunuz.</p>

  <p class="normal1">Evet, anlamış bulunuyoruz. Ama, sonradan yazınsal bir mitosa, bir efsaneye dönüşecek beyaz gecelerin kenti, Dostoyevski'nin ilerde yazacağı romanlarda yalnızca görkemiyle ya da o eşsiz, büyüleyici ışığıyla değil, çirkin yüzüyle de çıkar karşımıza, <span class="ideitalik">Beyaz Geceler</span>'in "özel bir ışıkla aydınlanan" sokakları yerini karanlık, iç karartıcı avlulara, "Petersburg sabahlarına özgü o aldatıcı hayal ışığı" ise kapalı gökyüzüne bırakır. Ve kent Raskolnikov'un ruh karmaşasını, iç sıkıntısını yansıtan bir heyulaya dönüşür. Bu ikilemin en yoğun ifadesini İlya Glazunov'un bir tablosunda gördüğümü söyleyebilirim. Yalnızca beyaz bulutların savrulduğu, Aziz Nikolaus Kilisesi'nin mavi çan kuleleriyle uyumlu bir gökyüzü yoktur o tabloda; solda, taş köprünün kanala vuran, süt beyaz suyu karartan gölgesiyle beyaz gecelerin donuk, insana huzur veren ışığı da yoktur. İnce, cılız gövdesine bol gelen paltosuyla Dostoyevski'nin ta kendisi vardır ön planda. Akşamdır ama yazarın yüzüne sanki sabah ışığı vurmaktadır. Geniş alnını, çökmüş avurtlarını, bakışlarındaki tasayı aydınlatmaktadır. Yazar bir düşe, adlandıramadığı bir dünyaya dalıp gitmiş gibidir. Yaşadığı bunalım, içinde büyüyen, bir an önce canlanıp hayat bulmak isteyen roman kahramanlarının sabırsızlığı okunur yorgun bakışlarında. Lambasını yakmaya gerek duymadan sabaha dek yazmış, sonra da biraz hava almak ya da borçlarını ödemek –belki kiliseye gitmek– için sokağa çıkmış gibidir. Oysa gece sona ermemiştir henüz, yerini sabaha değil bir başka geceye bırakmak üzeredir, bu mevsimde geceler hiçbir zaman yeterince gece olmasa da.</p>

  <p class="normal1">Yanımda getirdiğim <span class="ideitalik">İnsancıklar</span>'a gece geç vakit otelde bir göz attığımda, sözcüklerin beni alıp XIX. yüzyılın Sen Petersburgu'na götürdüklerini fark ettim. Makar Diyavuşkin, sonbaharın ilk günlerine rastlayan bir akşam vakti Fontanka Kanalı boyunca yaptığı gezintiyi şöyle anlatıyor:</p>

  <p class="indentmetin">Biraz hava almak için Fontanka Rıhtımı'na çıktım. Karanlık, rutubetli bir akşamdı. Şimdi beşten sonra ortalık kararıyor. Yağmur yağmıyordu, ama sisin yağmurdan farkı yoktu. Gökte, uzun, geniş şeritler halinde bulutlar akıyordu. Rıhtım çok kalabalıktı. Aksi gibi, dolaşanların hepsinin korkunç, insana can sıkıntısı veren yüzleri vardı. Sarhoş adamlar, kalkık burunlu, başları açık, ayaklarında kaba kunduralarla Fin kadınları, işçiler, arabacılar, bir iş için o tarafa uğrayan tek tük bizim gibiler... Sokak çocukları; sıska, sarı benizli, çizgili bir urba giymiş, yüzü isli, yağdan vıcık vıcık, elinde bir kilit tutan bir çilingir çırağı ile bir çakıya yahut bakır yüzüğe müşteri bekleyen iriyarı emekli bir asker bunlara ekleniyordu. Besbelli o saatte oralarda başka çeşit halk bulunmuyordu. Fontanka, üzerinde gemiler işleyen kanal ! O kadar çok mavna vardı ki, insan hepsinin nasıl sığıştığına akıl erdiremiyor. Köprülerde ıslak çörek, çürük yumurta satan kadınlar oturuyor, hepsi de pis, ıslak karılar !</p>

  <p class="normal1">Petersburg'a ilk gelişimde bu tür insan manzaralarının Dostoyevski'nin yaşadığı devrim öncesi Rusyası'nda kaldığını, tüm eksiklerine, yanlışlarına, uygulamada görülen aksaklıklara karşın sosyalizmin –halka özlediği refah ve özgürlüğü sağlamasa da– yoksulluğu ortadan kaldırdığını sanıyordum. Yanılmışım. Sovyetler Birliği dağılıp komünist rejim çöktükten sonra, eski püskü mantolarına sarınmış şişman, köylü kadınların Sen Petersburg'un merkezinde tıpkı Dostoyevski'nin yazdığı gibi birkaç çürük elma, hatta karda ıslanıp yumuşamış bir somun çavdar ekmeği sattıklarına, bununla kalabalık bir aile geçindirdiklerine bizzat tanık oldum. Ertesi gün ilk işim, Dostoyevski'nin Aziz Vladimir Kilisesi'nin tam karşısındaki evini ziyaret etmek oldu. İlk gelişimde de yolum düşmüştü buraya. Daha doğrusu resmî bir program çerçevesinde gelmiş ya da getirilmiştim. "Raskolnikov'un Odası" adlı öykümde dile getirdim bu ziyaretin izlenimlerini, ama yalnızca <span class="ideitalik">Suç ve Ceza</span>'nın kahramanından söz ettim, yazarından değil.</p>

  <p class="normal1">Sen Petersburg'da kaldığı süre içinde bekâr odalarından Petro-Pavel Kalesi'nde kapatıldığı hücreye, dönemin burjuva zevkine göre döşenmiş apartman katlarından Mühendis Okulu'nun soğuk yatakhanesine varıncaya dek çok değişik mekânlarda yaşadı Dostoyevski. <span class="ideitalik">Yeraltından Notlar</span>'ın kahramanı "pis Sen Petersburg gecelerinden birinde" gün boyu yaptığı kötülükleri, uğradığı hakaretleri düşünmek için kendi kabuğuna çekilir. Bu "kabuk", sonradan Kafka'nın yapıtını temellendirecek dar mekân, karanlık ve pis bir bodrum katıdır. Raskolnikov da bir "sandık ya da dolabı andıran" avuç içi kadar odasına kapatır kendini. İşleyeceği korkunç cinayeti orada tasarlar. İsa'nın can verdiği haçın biçimini anımsattıkları için yazarın köşe başlarındaki yapıları yeğlediğini, genelde iki cepheli evlerde oturduğunu biliyoruz. Bugün müze olan son evi de böyle bir konumdaydı.</p>

  <p class="normal1">Bu kez merdivenlerden yukarıya, <span class="ideitalik">Karamazof Kardeşler</span>'in yazıldığı kata çıktığımda salonun mobilyasının yenilenmiş olduğunu fark ettim. Başkaca değişen bir şey yoktu. Yazarın çalışma odasındaki yeşil çuhayla kaplı masa ve yanındaki kanepe ise ilk gelişimdeki gibi bir antikacı dükkânından alınıp oraya gelişigüzel konulmuş gibi duruyorlardı. Dostoyevski'nin sabaha dek, Henri Troyat'nın deyimiyle "bir ameliyat masası kadar düzenli" olan bürosunda çalıştıktan sonra bu kanepeye uzanıp uyuduğunu biliyordum. Düşünde neler görüyordu acaba ? Sibirya'da sürgündeyken tanıdığı, korkunç bakışlarını tüm ayrıntılarıyla <span class="ideitalik">Ölüler Evinden Anılar</span>'da anlattığı, yamru yumru kafalı koğuş arkadaşlarını mı, uçsuz bucaksız kar manzaralarını mı yoksa ? Belki de gördüğü karanlık gecede, uzak bir mezarlıktaki küçük tümseklerdi ? Ölen çocuklarının toprak altındaki yuvaları. Bir Avrupa kentinde dönen, döndükçe onu kendi girdabına çeken ruleti, Polina Suslova'nın histerik gülüşünü de görüyor olabilirdi. Ve kendi babasının hayaline dönüşen baba Karamazof'un şehvetten çarpılmış, votka kokan ağzını. Sonra yarattığı kahramanları, o bedensiz, yalnızca duygu ve düşünceden ibaret insanları sarıp sarmalayan kenti, Sen Petersburg'un çamurlu, dar sokaklarını, pencerelere asılmış çamaşırları, üzerine bir hayalet gemi gibi gelen, onu alıp sanrılı bir evrene, bir türlü kurtulamadığı karabasanlarına doğru sürükleyen yelken biçimindeki kirli çamaşırları, bir küçük kız çocuğunun yalvaran bakışlarını...</p>

  <p class="normal1">Uyandığında öğle yemeği hazır oluyordu. Salonda yenilen yemekten sonra genç karısı Anna Grigoriyevna çalışma odasına gelerek, stenoya geçirdiği yazarın gece boyunca yazdıklarını, temize çekiyordu. Dostoyevski ya dışarıya çıkmıştır o ara ya da içeride kızıyla oynamaktadır. Bu küçük kız, yıllar sonra kaleme alacağı anılarında şöyle anlatacaktır babasını:</p>

  <p class="indentmetin">Fyodor Mihayloviç, çalışma odasındaki kanepede uyuyordu. Yatağın üst yanında Raffaello'nun <span class="ideitalik">Sistina Madonnası</span> adlı tablosunun fotoğrafı asılıydı. Kalktıktan sonra bol su, sabun ve kolonya harcıyarak yıkanırdı. Sonra tepeden tırnağa giyinirdi, çünkü, bir erkek için robdöşambr ve terlik giyme rahatlığını kınardı. Daha sabahtan eksiksiz giyinmiş olurdu. Ayakkabıları, kravatı hepsi kusursuzdu, çok güzel ak yakalı gömleğinin yakası kolalıydı. Ceketlerine çok titizlik gösterirdi.</p>

  <p class="normal1">Evden çıkıp karlı sokaklarda yürümeye başladığında, Dostoyevski ne <span class="ideitalik">Ecinniler</span>'in Stavrogin'i gibi bir "şeytan" ne de <span class="ideitalik">Budala</span>'nın Prens Mişkin'i gibi bir "ermiş" olarak yaşadı, diye düşünüyordum. Her ikisinin de karakter özelliklerinden bazı izler taşıyordu belki, ama o her şeyden önce bir yazar, kahramanlarıyla soluk alıp veren bir yaratıcıydı. Bense yalnızca onun okuru değil, kahramanlarının çekim gücüne kapılmış bir yakını gibiydim. Aslında Sen Petersburg'un büyüsüydü beni çeken, onun sayesinde tanıdığım kentin öteki yüzü, cetvelle çizilmiş caddelerinin, uyumlu mimarîsinin ardındaki karmaşaydı. Bu karmaşayı yıllar sonra yeniden keşfetmek amacıyla, akşama dek boşuna dolaştım durdum sokaklarda. Tüm dikkatime karşın Sen Petersburg, yazarın kitaplarına gömdüğü gizlerini bana açmadı.</p>

  <p class="normal1">Sen Petersburg'un iki yüzünün, iki karşıt dünyayı bir araya getiren bu mimarî dokunun –toplumsal boyutu da işin içine katarak– Puşkin'in "Tunç Süvari"sinden kaynaklandığını söyleyebilirim. Bir yanda çarın kişiliğinde cisimleşen iktidar ve onun uzantısında yer alan soylu kesim, yani kendi suretine hayran sarayların Neva'ya yansıyan yüzü. Öte yanda çarın heykeline kafa tutan yoksul memur Yevgeni'nin yaşadığı, nişanlısına mezar olan izbe. Bu karşıtlık, XIX. yüzyıl Rus edebiyatının her zaman odak noktasında yer almış, Puşkin'den Dostoyevski'ye, Gogol'den Turgenyev ve Nekrasov'a neredeyse tüm önemli yazarları etkilemiş Sen Petersburg'un –tüm Avrupa başkentlerinde olduğu gibi– belirleyici özelliğini oluşturur. Dostoyevski'nin başucu yazarlarından olan Eugène Sue'nün Parisi'nde ya da Charles Dickens'in Londrası'nda da aynı durum söz konusudur. Ama Dostoyevski, Nekrasov'un "Sen Petersburg'un fizyolojisi" olarak adlandırdığı bu toplumsal karşıtlığı, çoğu XIX. yüzyıl yazarları gibi, natüralist bir yaklaşımla irdelemez. Onun derdi başkadır. Dostoyevski'nin romanlarında kentte amaçsız dolaşan, Prens Mişkin ya da Raskolnikov örneği nereye gittiklerinin bile farkında olmayan kahramanlar, gerçekte kendi iç dünyalarında gezinirler. Kent onlar için psikolojileriyle, karmaşık ruh halleriyle örtüşen bir kozadan ibarettir. En karanlık, en tehlikeli semtler bile, tuhaf bir güven duygusu uyandırır yüreklerinde. Kent kendi saplantılarıyla baş başa kalmış, sanrılarından kurtulmaya çabalayan bu yalnız insanlar için bir kurtarıcı gibidir. Belki bir anne sevecenliğiyle sarıp sarmalamaz onları, ama çevrelerinde örümcek ağı da örmez. Bu nedenle <span class="ideitalik">İnsancıklar</span>'dan <span class="ideitalik">Budala</span>'ya, <span class="ideitalik">Beyaz Geceler</span>'den <span class="ideitalik">Suç ve Ceza</span>'ya, bunaldıklarında sokağa atarlar kendilerini, Sen Petersburg'u bir düşte, bir sanrıdaymışçasına dalgın ve amaçsız, bir uçtan bir uca kat ederler.</p>

  <p class="normal1">Diyebilirsiniz ki, bu kahramanlar gerçekte yaşamadılar; onlar çok acı çekmiş, saplantılı, sara nöbetleri içinde kıvranan bir yazarın hayal gücünden çıkmadır. Etten kemikten değil, mürekkep ve kâğıttan ibarettirler. Dokunacak kadar yakınımızda olsalar da onlara ulaşamayız. Üstelik aynı dönemde ürün vermiş başka gerçekçi yazarların, örneğin bir Balzac ya da Flaubert'in, hatta Tolstoy'un yarattığı kahramanlara oranla inandırıcı da sayılmazlar. Bunun için <span class="ideitalik">Suç ve Ceza</span>'da altı, <span class="ideitalik">Karamazof Kardeşler</span>'de iki, <span class="ideitalik">Ecinniler</span>'de altı, <span class="ideitalik">Budala</span> ve <span class="ideitalik">Delikanlı</span>'da dörder tane sinir hastası kahraman sayan, Dostoyevski uzmanı Doktor Çic'in gerekçelerini bile öne sürebilirsiniz. Ama benim gibi bir kasım gecesi yolunuz Sen Petersburg'a düşmüşse, mevsimin ilk karı sokakları kaplamış, kenar mahallelerde ne idüğü belirsiz gölgeler köşe başlarını tutmuşsa, kar arada bir sulusepkene çevirerek yalnızca kentin görünen yüzüne değil karanlık rıhtımlara, sokak fenerlerinin aydınlatamadığı kuytu avlulara da yağıyorsa, Dostoyevski'nin yapıtlarını on altı yaşında bir yatılı okul öğrencisiyken okumuş, onun yalnızca Sen Petersburg'daki yalnızlığını değil, zindanda yaşadığı korkunç karabasanı da hayal etmeye çabalamışsanız, kendinizi bir kurmaca dünyanın içinde bulabilirsiniz. Artık belleğinizin derinliklerinde yer etmiş, yaşamınızın ayrılmaz bir parçası olmuş Dostoyevski kahramanlarının, tam da onları unuttuğunuzu sandığınız bir anda, iç dünyalarına girebilir, tutkularını, çırpınışlarını, yükseliş ile düşüşlerini yaşayabilirsiniz. Kötü eylemlerine doğrudan katılmasanız da, suçluluk duygularını paylaşıp rahatlayabilirsiniz. Çünkü onlar gerçekte, sizin içinize attığınız güdülerin, suç eğiliminizin, iblisçe hayallerinizin tezahüründen başka bir şey değildir. İsteyip de yapamadığınız, bu nedenle de kendinize bile itiraf edemediğiniz kötücül eylemlerin aktörleridir. Henri Troyat şöyle tanımlıyor bu kahramanları:</p>

  <p class="indentmetin">Hiç kuşku yok, daha ilk karşılaşmada, bu şaşırtıcı varlıklarla ortak bir yanımız olmadığını görürüz. Bununla birlikte, bir uçurumun dibi gibi çekerler bizi. Onlara hiçbir vakit rastlamamışızdır. Ama onlar, gizemli bir biçimde tanıdıktırlar bize. Onları anlıyoruz. Onları seviyoruz. Sonunda kendimizi yeniden tanıyoruz onlarda. Onlar bizden daha anormal değillerdir. (...) Ya hastalıklarına, deliliklerine ne demeli ? Eh ! Onlar da özürleridir.</p>

  <p class="normal1">Ragojin hiçbir zaman istediği gibi sahip olamayacağı için, onunla mutlak aşkı tatmasının mümkün olmadığını bildiği için öldürür sevdiği kadını. Nastasya Filipovna'nın kalbine bıçağı saplarken ne yaptığının farkındadır. Bir deli değildir o. Tutkunun sınırlarını zorlayan, kendini bir kadının, daha doğrusu şehvetin rüzgârına kaptırmış bir kıyı adamıdır. Ama daha sonra, tutuklamaya gelenler ölü sevgilisinin ayak ucunda ulurken bulurlar onu. Prens Mişkin de katilin saçlarını okşamaktadır. Raskolnikov ise, insanlığı kurtarmak adına tefeci kadının başına baltayı indirir ama, sonradan sevdiği kadını bile kurtaramaz. Sonya fedakârlığı ve sevgisiyle kurtarır onu. Dostoyevski bu Hıristiyanca yaklaşımıyla okura dünyayı ancak sevginin kurtarabileceği mesajını vermek ister. Ama, kahramanların güdüleri kötülüğe yöneltir onları. Çünkü yazar iyilik ve sevginin ancak karşıtına, yani kötülüğe oranla bir anlam taşıyabileceğini düşünmektedir. Sibirya'da kürek mahkûmu iken, hatta çok daha önceleri, sarhoş babasının yanında tanımıştır kötülüğü. İyilik bir melek suretinde görünmez ona, hayal gücünün yarattığı caniler, aşağılık memurlar, ruhlarını şeytana satmış kötüler aracılığıyla, onlara bir alternatif olarak sahneye çıkar. Ve şöyle ya da böyle, suçlarını bağışlatmanın yolunu gösterir. Stavrogin'i ele alalım. Irzına geçtiği kız çocuğun yan odada kendini asmasını beklerken iğrençliği en uç sınıra dek götürdüğünü, bundan tuhaf bir haz duyduğunu itiraf eder intihar etmeden önce. Buna karşılık Svidrigaylov, yaptığı tüm kötülüklerin ardından bir anda iyilik meleğine dönüşür. Sokağa fırlayıp kendini öldürmeden önce, yaşamı boyunca hiç kimseyi sevmemiş olan bu şehvet düşkünü adam, çevresindekileri iyiliğe boğar. Yine de tüm insanlığın yükünü, belki de bizim özürlerimizi taşıdıkları için, kendilerini bağışlatsınlar ya da bağışlatmasınlar, yazar yargılamaz onları. Bağışlamaz da. Çünkü her iki eylemin de Tanrı'nın yetkisinde olduğuna inancı tamdır. Ve aşk her şeyi, en ağır suçu bile hafifletecek güçtedir.</p>

  <p class="normal1">Dostoyevski'nin yapıtını temellendiren ontolojik sorunsalın kahramanlar ile yazarın benliği arasındaki ilişkiden, bir tür bu "gelgit"ten kaynaklandığını söyleyebilirim. Dostoyevski kendini aramaktadır yarattığı kahramanların dünyasında, onlara can vererek kendini bulduğunu, onların her birini kendi varlığında yeniden ölümsüz kıldığını sanır. Belki bir yanılsamadır bu, ama aynı zamanda yazarın varoluş biçimi, bu dünyadaki duruş tarzıdır. André Gide, Balzac'ın <span class="ideitalik">İnsanlık Komedyası</span> ile Dostoyevski'nin yapıtını karşılaştırdıktan sonra şu şaşırtıcı sonuca varıyor: "Balzac David gibi resim yapar, Dostoyevski ise Rembrandt gibi. Ve resimlerinde öyle güçlü, çoğu zaman öyle kusursuz bir sanat vardır ki, artlarında ve çevrelerinde bu türlü düşünce derinlikleri olmasa dahi, Dostoyevski'nin yine de bütün romancıların en büyüğü olarak kalacağına inanıyorum."</p>

  <p class="normal1">Ne diyordu Dostoyevski ? "Bana gelince, sizlerin ancak yarı yarıya yürütmek yürekliliğini gösterdiğiniz şeyleri ben sonuna dek götürmekten başka bir şey yapmadım yaşamımda" mı diyordu, yoksa onun kentinde, onunla baş başa kalmak istediğim için ben mi uyduruyorum bütün bunları ?</p>

  <p class="normal1">Genç yazar Fyodor Mihayloviç Dostoyevski, yalnızca yoksul halkı, sarhoş ve düşkünleri, katiller ile çulsuzları, serserileri, izbeleriyle değil, <span class="ideitalik">İnsancıklar</span>'ın edebiyat çevrelerindeki başarısından sonra salonları ve balolarıyla da tanıdığı, kahramanları gibi suda balık örneği dolaştığı Sen Petersburg'u çok değil birkaç yıl sonra terk edeceğini, dört yılını kürek mahkûmu olmak üzere Sibirya'da geçireceği on yıl boyunca sevgili kentinden uzak kalacağını bilemezdi elbet. Petraşevski'yle tanıştığında yirmi yedi, Çar I. Nikola'yı devirmek için gizli toplantılara katıldığında yirmi sekiz yaşındaydı. Aynı yıl tutuklanıp Petro-Pavel Kalesi'ne hapsedildi. Ve dava arkadaşlarıyla birlikte idam cezasına çarptırıldığında önemli yapıtlarını yazmamıştı henüz. Ölüm cezasının infaz edilmek üzereyken küreğe çevrildiğini, yazarın çok güç koşullarda Sibirya'ya sürgüne gönderildiğini, on yıl sonra kentine kavuştuğunda artık bir başkası olduğunu, Avrupa'da geçirdiği yılları saymazsak ölene dek Sen Petersburg'da yaşadığını biliyoruz. Ama bilmediğimiz bir şey var, o da şu: yazar kış kıyamette kenti terk ederken, üstü açık bir kızakta ayakları prangalı olarak Sibirya cehennemine, sonradan <span class="ideitalik">Ölüler Evinden Anılar</span>'da anlatacağı zindana götürülürken mutsuz değildi. Hatta, ağabeyine Sibirya'dan gönderdiği mektupta yazdığı gibi "Petersburg'un içinden son defa geçerken soğuk hava canlandırmıştı" onu, bir anda "ferahlayıvermişti". Beklenmedik olaylar, yeni heyecanlarla dolu bir dünyaya, diyeceğim hayata daha sıkı sarılmasına yol açacak bir serüvenin başlangıcına doğru gittiğinin farkındaydı. Pek sevmediği yazar dostları ile çok sevdiği ağabeyi Mihail ve ailesinden ayrılmak belki hüzün veriyordu ona, ama Kavafis'in şiirindeki gibi bu sonu belirsiz yolculuğu gerçekte ona Sen Petersburg'un bağışladığını, ne olursa olsun bir gün İtaka'ya, onu sonsuza dek beklemeye hazır sevgili kentine döneceğini biliyordu.</p>

  <p class="sagnormal">2002</p>
</body>
</html>
