<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_16"><br class="calibre3"/>
  Irmak, Kent ve Arzu Adında Bir Tramvay<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Önce ırmak vardı. Anakaranın içlerinden döne kıvrıla akıp gelen, buraya, tropikal iklimin nemli sıcağında bu güney denizine karışmadan önce uçsuz bucaksız toprakları, oyduğu dağların yeşil koyaklarını, gür ormanları geçen, geçerken de başka akarsularla, çağlayıp köpüren yeni kollarla zenginleşen çamur rengi bir ırmak. Milyonlarca yıl toprak yığmıştı kıyıya; dev meşeler ile servilerin gölgesinde uzayıp giden göl ve bataklıklarında sıtma ile sarı hummanın kol gezdiği, kırmızı karıncalar ile sineklerin, alaca tüylü göçmen kuşlar ile timsahların, bin bir çeşit börtü böceğin kaynaştığı deltayı, sonradan efsaneleşecek bu cehennem, bu cenneti oluşturmuştu. O zamanlar insan ayağının değmediği bu yörede gökyüzü bulutsuz, toprak çamurlu, sazlıklarda hışırdayan deli rüzgâr, manolyaları kökünden kopartacak kadar sertti. Su kaplumbağaları ile balıkların oynaştığı irili ufaklı yüzlerce gölde sarı, beyaz, çivit mavisi nilüferler açıyor, gökkuşağının renklerini taşıyan kanatlarıyla arılar vızıldıyordu.</p>

  <p class="normal1">Evet, önce ırmak vardı. Minnesota eyaletindeki İtasca Gölü'nden alıyordu sularını, tam 3 780 kilometre kat edip Meksika Körfezi'nde denize dökülüyordu. Giderek genişleyeceğine daralan, derin bir ırmaktı. Derin ve görkemli. Kuzeyden, çok ama çok uzaklardan gelen göçebe kavimler kıyısına gelip yerleştiklerinde ona kendi dillerinde "Mee-zee-see-bee" dediler. Sonra aralarında yirmi boya bölündüler. Bu boylardan Çipevalara göre "İhtiyar Deli Irmak" onların düşmanı Atakapalara göreyse "Suların Babası"ydı. Vaşalar onda tanrısal bir güç buluyorlardı, Koroalar ise eşsiz bir geçim kaynağı. Tümü de Tanrı'nın bağışladığı bu kutsal sudan kendilerince yararlanıyorlardı. "Hiçbir şey uzun yaşamaz / Irmak ve dağlardan başka" diyen büyücünün sözlerine inanmışlardı çünkü. Sonra beyaz adam göründü yeryüzünde, 1519'da ırmağı keşfeden Alonso Alvarez ona kaba saba bir İspanyol'dan hiç de beklenmeyecek şu şiirsel adı yakıştırdı: Río de Flores, yani "Çiçek Irmağı". Bulanık sularına, ağır aksak akışına karşın, ırmağın iki kıyısı da gerçekten bir çiçek cennetiydi. Sümbüller mor mor, pembe pembe açıyor, süsenler salkım söğütlerin köklerinden fışkırıyordu. Beyaz adam önce yerlileri sürdü yurtlarından, sonra bir başka kıtadan zorla getirdiği siyahları köle yapıp toprağa bağladı. <span class="ideitalik">Tom Amca'nın Kulübesi</span>'nden tanıdığımız köleler "İhtiyar Şeytan" adını verdiler ırmağa ve kurutulan bataklıklar üzerindeki pamuk tarlaları ile şekerkamışı plantasyonlarında kuşaklar boyu ter döktüler. İşte bu uzun tarihin, bu cennet ile bu cehennemin tanığıdır Mississippi. New Orleans'ın kuruluşunun da. İberville'in bir haç diktikten sonra kuzeye yöneldiği yerde onun kardeşi Bienville'in, Orléans Dükü'nün adını taşıyan bu kenti nasıl kurduğunu, Fransa'dan gelen ilk göçmenlerin vebayla, sarı humma, sıtma ve insan eti yedikleri söylenen yerlilerle nasıl mücadele ederek yaşadıklarını, sonra Acadia, İspanya, İngiltere ve Karaibler'den gelen başka göçmenlerle karıştıklarını, siyah kölelerin de katılımıyla üreyip çoğalarak melez bir toplum oluşturduklarını sorun anlatsın. General Andrew Jackson'un İngilizlere karşı kazandığı zaferden sonra Güneş Kral'ın (XIV. Louis) adını taşıyan bu bölgenin –Louisiana'nın– Amerika Birleşik Devletleri'ne katılışının öyküsüne de tanıktır Mississippi, güney eyaletleriyle birlikte kuzeye başkaldırıp kanlı bir iç savaşa yol açışının ve yenilginin, yıkımın yaralarını uzun süre saramayışının öyküsüne de.</p>

  <p class="normal1">Irmak bu yörenin belleği olduğuna göre yandan –çoğu kez de arkadan– çarklı gemilerin serüvenini, bu yüzer kumarhaneler ile genelevlerin kazanları patlayıncaya kadar yarışmalarını, aralarında Mississippi'yi üne kavuşturan yazar Mark Twain'in kardeşinin de bulunduğu binlerce yolcunun nasıl boğulup sulara gömüldüğünü ya da daha beteri nasıl timsahlara yem olduklarını anlatabilir size. Korsan Jean Lafitte'in dillere destan serüvenlerini de ondan dinleyebilirsiniz. İspanyol Yahudisi bir anne ile bir Fransız babadan doğan Haiti kökenli bu zarif kaçakçının nasıl korsanlığa başladığını, para ve kadın düşkünlüğünü, İngilizlerin baş döndürücü tekliflerine karşın ülkesine ihanet etmeyerek adamlarıyla General Andrew Jackson'un yanında yer alışını, böylece korsanlıktan halk kahramanlığına terfi edişini ve daha birçok şeyi. Yalnızca kurtuluş savaşını desteklemekle kalmayıp Marx ve Engels'le yazışmalarını örneğin ya da Komünist Manifesto'nun baskı masraflarını karşılayarak devrimci harekete yaptığı katkıyı. Ve hâlâ giz perdesiyle çevrili akıbetini. Bir söylentiye göre çok genç yaşta Meksika'da, bir başka söylentiye göreyse çoluk çocuğa karıştıktan yıllar sonra İllinois'de ölümünü. Onu Yul Bruyner'in canlandırdığı rolde de izleyebilirsiniz, eğer eski Amerikan filmlerine olan ilginiz hâlâ azalmamışsa.</p>

  <p class="normal1">New Orleans'ın kurulduğu yıllarda, pazar günü ailesiyle birlikte kiliseye giden bir küçük kızın yolunu timsahların kestiğini okudum bir kitapta. Oysa şimdi, bütün bu olup bitenlerden sonra Meksika Körfezi'nden tankerler giriyor ırmağa, kuzeye, petrol rafinelerine doğru yol alıyor. Kıyı boyunca depoların önünde vinçler dev bacaklarıyla uzaydan gelmiş acayip yaratıklara benziyor. Irmağın milyonlarca yılda oluşturduğu bereketli alüvyon toprakları sanayi artıklarının tehditi altında. Büyük tonajlı gemilerin de demirlediği Amerika'nın ikinci büyük limanı burada kurulmuş. New Orleans ile Kızılderililerin eski başkenti Baton Rouge arasında tam doksan altı petrokimya fabrikası var. Uçak havaalanına doğru alçalırken gördüm onları. Bir zamanlar avcılıkla geçinen Kızılderililerin gece ayinlerinde yaktıkları ateş değildi bacalarından fışkıran, sanayi dediğimiz ejderin öldürücü nefesiydi.</p>

  <p class="ortayazi">* * *</p>

  <p class="normal1">Eğri büğrü dalları, küçük yaprakları ve toprağın derinliklerine kök salmış gövdesiyle cadı ağacını andıran ulu meşenin gölgesinde oturuyorum. Bir ağaç cennetindeyim. Buranın Amerika'nın en fazla yağmur alan bölgesi olduğu ağaçların gövdelerinden belli. Kalın, sert kabuklu, geniş, çok geniş gövdeler. Ve içlerinden "İspanyol Yosunu" denilen beyaz bir bitki fışkırıyor. Kimi zaman da, katmanlaşan gövdenin üzerinde bitiyor bu yosun, ilkyaz gelip çiçek açtığında beyaz bir köpük gibi rüzgârda salınıyor. Şimdi ilkyaz, İspanyol kâşiflerin gür sakallarına benzettiklerinden olmalı, Kızılderililerin "İspanyol Yosunu" adını verdikleri bitki çoktan çiçek açmış bile. Beni eski günlere götürüyor minik çiçeklerin görüntüsü, beyaz adamın bu kıyıya henüz ayak basmadığı günlere. "İspanyol Yosunu"nun bu zamanlardan kalma güzel bir öyküsü var. Güzel ama biraz acıklı.</p>

  <p class="normal1">Çitimaça kabilesinden gözüpek, yiğit bir savaşçı komşu çadırda gördüğü güzel kıza âşık oluyor. Evlenmeye karar veriyorlar. Düğün hazırlıkları sürerken hastalanıp ölüyor kızcağız. Savaşçı, sevgilisini gömmeden önce onun uzun, siyah saçlarını kesiyor ve ormana gidip bir zamanlar gölgesinde seviştikleri ulu meşenin altına bu kez tek başına oturuyor. Sevgilisinden yadigâr kalan örgülü saçları koklarken bir tel saç havalanıyor rüzgârda, gidip ağacın gövdesine takılıyor. Kök salıp siyah bir bitkiye dönüşüyor derken. Yıllar sonra da, genç kızın ruhu zamanla yaşlandığı için, beyazlaşıyor.</p>

  <p class="normal1">Kanal sokağı ile Saint-Charles Bulvarı'nın kavşağındaki duraktan tramvaya binip son durakta indikten sonra yayan geldim buraya. Gelir gelmez de Çitimaçalı savaşçı gibi ulu bir meşe ağacının gölgesine oturdum. Tramvay hem gidiş hem geliş yönünde de kullanılabilen döner sıraları, ahşap kapıları, ayrıkotlarıyla kaplı rayları ve gıcırtılı tekerlekleriyle çok eski, çok yavaş, neftî yeşildi. Vatmanı elbette siyahtı, yolcuların çoğuysa beyaz. Çiçek açmış İspanyol yosunu rengindeydiler. Eski İstanbul tramvaylarındaki gibi basamaklardan salkım saçak sarkıyorlardı. Ataları New Orleans'ı kurmadan önce köhne Avrupa'nın varoşlarında, Afrika'nın balta girmemiş vahşi ormanlarında yaşamışlar, bazıları Yeni Dünya vaatleriyle, bazılarıysa köle ticareti yapan gemilere zorla, itiş kakış bindirilip Mississippi Deltası'na yerleştirilmişlerdi. Yol boyunca onların serüvenini düşündüm. Çoğu işsiz güçsüz, it kopuk takımıydı. Kürek mahkûmları, kanun kaçakları, serseriler de vardı aralarında, kendi ülkelerinde dikiş tutturamayanlar da. Afrika ve Karaibler'den getirilen siyah kölelerle çoğalan bu insanların torunları çok değil iki yüzyıl sonra dünyanın en zengin, en güçlü, en gelişmiş ülkesini yaratacaklardı.</p>

  <p class="normal1">Uptown'daki gösterişli evlerin, bahçelerinde yedi derya gülleri açan, çimenler göveren konakların arasından geçiyordu tramvay. İkide bir durdukça açık pencerelerin ardından dayalı döşeli salonları, kristal avizeleri, mutfaklardaki beyaz eşya kalabalığını, diyeceğim refah toplumunun tüm belirtilerini görebiliyordum. Oysa kent merkezi, özellikle de eski Fransız mahallesi daha değişik bir mimarînin izlerini taşıyordu.</p>

  <p class="normal1">Orada da dolaşmıştım bir süre, birbirini dikey kesen sokaklar boyunca sıralanan kırmızı tuğlalı, arduvaz çatılı, iki katlı evlere hayran kalmıştım. Dünyanın en güzel dövme demirleri süslüyordu balkonlarını. Tavında dövülen demir dantel gibi işlenmiş, parmaklık ve balkon korkuluklarında gül yapraklarına, buğday başakları ile mısır koçanlarına, salkım salkım üzüm tanelerine dönüşmüştü. Sokak adlarından lokantalara, kahvelerden dükkânlara dek her şey Fransa'yı anımsatıyordu. Fransız Pazarı denilen ve bir zamanlar uzun bacalı gemilerden rıhtıma atıldığında top top hışırdayan kumaşların, pamuklu dokumalar ile ipeklerin açılıp sergilendiği, sebze, meyve, baharat, kuruyemiş, et, balık, incik boncuk her türlü malın alınıp satıldığı Mississippi kıyısındaki en ünlü kahvenin adı da "Café du Monde"du. Karşıda, Fransa Kralı XIV. Louis'nin adını taşıyan Saint-Louis Katedrali'nin gölgesi Jeanne d'Arc'ın heykeline doğru uzuyordu. Orléans kentini –yenisini değil, Fransa'da Loire Irmağı kıyısındaki eskisini elbet– İngilizlerin elinden kurtaran bakire, zırh ve kılıç kuşanıp ata binmişti burada da. Okyanusu aşarak, bir zamanlar fethettiği kentin yenisine gelmişti bu kez. Ama onu ne İngilizlerin ne de Amerikalıların elinden kurtarmayı başaramamıştı. Katedralin tavanında daha dün yapılmış gibi yepyeni duran fresklerin altındaki yazılar da Fransızca'ydı. İsa "Otlayın Kuzularım !" diye sesleniyordu Kudüs tepelerine yayılan sürüye. Ne var ki, Fransız Mahallesi'nin sokaklarında dolaşırken, turizm bürosundaki görevliler de dahil, tek kelime Fransızca bilene rastlamadığımı itiraf etmeliyim. Katedralin önünde fal bakanlar da, renkli giysileri içinde gösteri yapan palyaçolar ile sokak çalgıcıları da İngilizce çalıp İngilizce söylüyorlardı. Belki kent XVIII. yüzyılda kısa bir süre İspanyol yönetiminde kaldığı ya da Meksika çok uzak olmadığı için İspanyolca konuşanlar bile vardı aralarında, ama hiçbiri tek kelime Fransızca bilmiyordu. Eski Fransız Mahallesi'nde yalnızca sokak adları ile kahve adları kalmıştı Fransızlardan yadigâr. Bir de kentin adı tabiî. Yeni Orleans, eskisi gibi bir ırmağın kıyısına kurulmuş, surlarla çevrilmişti. Ama bugün ne bir taş kalmıştı o surlardan ne de bir anı. Köklü Fransız ailelerin izine rastlamak içinse mezarlıklara gitmek, orada, bir metre derinden bile su çıktığından toprakta değil kat kat taş odalarda, mermer lahitlerin içinde yatan ölülerin adlarına bakmak gerekiyordu. Bu ölülerden birinin ilginç öyküsünü okumuştum kent rehberinde. Okur okumaz da dehşete düşmüştüm.</p>

  <p class="normal1">Edmont du Fossat adlı Fransız tüccar iflas edince, Royale Sokağı 1140 numaradaki evini Barthélemy de Macarty'ye satıyor. Macarty de çeyiz olarak kızı Delphine'e bağışlıyor mülkünü. Delphine evlenip La Laurie adını aldıktan sonra, düzenlediği görkemli partiler, konuklarına yaptığı cömert ikramlarla kısa zamanda New Orleans sosyetesinin en parlak genç kadınlarından biri olmakta gecikmiyor. Ne var ki, evindeki zenci hizmetçilerden biri kötü muamele gördüğü gerekçesiyle mahkemeye şikâyet ediyor Madam La Laurie'yi. O zamanlar köle kırbaçlamak suç olmadığı için de şikâyeti bir sonuca ulaşmıyor. Ama efendinin öfkesini dindirmeye yetmiyor bu. Madam, kocasıyla bir olup, evindeki yedi hizmetçinin hepsini birden zincire vurarak yakmaya kalkışıyor. Alevler tüm evi sarınca da oradan uzaklaşıp soluğu limanda alıyor. Sonra da ver elini Fransa. Geride, hizmetçilerin yanık cesetleri kalıyor. Bir de kölelerin özgürlük mücadelesi. Ne var ki, aradan yıllar geçtikten sonra, New Orleans'ın özlemine dayanamıyor Madam La Laurie, kente gizlice dönüp ömrünün geri kalan kısmını aynı mahalledeki bir başka evde geçiriyor, ölünce de, bütün hayırsever Hıristiyanlar gibi, aile kabristanına gömülüyor.</p>

  <p class="normal1">Rehberde, o evin önünden geçerseniz zavallı hizmetçilerin zincir şakırtılarına karışan çığlıklarını duyabilirsiniz, diye yazıyordu. Bir gece vakti geçtim oradan. Duyduğum sadece yandaki caz kulübünden gelen Louis Armstrong'un müziğiydi. Trompetin acı haykırışında o siyah hizmetçilerin alınyazısından da bir şeyler vardı belki; yurtlarından, kök saldıkları topraklardan koparılıp beyazların malikânelerinde, şekerkamışı ve pamuk tarlalarında karın tokluğuna çalıştırılan, başkaldırmaya yeltendiklerinde bedenlerinden kan fışkırana dek kırbaçlanan bu insanların acı öyküsünü yıllar sonra Afrika tamtamlarının ritminden de izler taşıyan caz müziği dile getirecekti.</p>

  <p class="normal1">Cazın New Orleans'ta doğmuş olmasına şaşmamak gerek. Siyah müzisyenlerden oluşan caz orkestralarının yüzyıl başında Storyville Mahallesi'ndeki genelevlerden çıkmış olmasına da. Yosmalarla eğlenmeye gelen pamuk ağaları için çalmıyordu bu orkestralar; atalarının trajik öyküsünü, yoksulluklarını, ezilmişliklerini, kendi iç sıkıntılarını, diyeceğim "blues"larını dile getirmek için çalıyorlardı. Madam La Laurie'nin perili evinin az ötesinde, bir zamanlar zenci kölelerin buluşup dans ettikleri geniş alanda bir park var bugün. Eski adıyla Kongo, yeni adıyla Louis Armstrong Parkı. Orada, yeşil başlı ördeklerin yüzdüğü sakin suyun kıyısında cazın dâhi çocuğu, doğma büyüme New Orleans'lı Armstrong'un heykelini görebilirsiniz. Sağ elinde terini sildiği ünlü mendili, sol elinde trompet vardır. Tunç giysileri içinde gülümsemez. Gerçek hayattakine hiç de benzemeyen ciddi bir eda hâkimdir duruşuna. "Growing Up in New Orleans"ta anlattığı afacan, ele avuca sığmayan siyah çocuk gitmiş, yerine feleğin çemberinden geçmiş bir bilge gelmiştir sanki. Yolunuz bir gün o parka düşerse Armstrong'un heykeline dikkatle bakın. "Blues"un acısını göreceksiniz yüzünde.</p>

  <p class="normal1">Buna karşın anılarında "Her şey nasıl da güzeldi çocukluğumun kentinde !" diye yazıyor ünlü caz ustası, "ne çok eğlenirdik bir bilseniz ! Yoksulduk belki, yokluk yoksunluk içindeydik, ama her yerde müzik vardı. Müzikti bizi hayata bağlayan. Anımsıyorum. Dört ya da beş yaşındaydım. Bana hâlâ eteklik giydiren anacığımla Jane's Alley'de, Brick Row Mahallesi'nde oturuyorduk. Betonla çevriliydi dört bir yanımız, motelden bozma bir yurt odasında kiradaydık. Perdido Sokağı'nda berbat bir yer vardı, duvarları çatlamış, yer yer sıvaları dökülmüş bir konser salonu. Cumartesi akşamları oraya gider, kapıdan içeriye giremesek de dışarda durup müzik dinlerdik. Orkestra çalarken biz çocuklar dans ederdik sokakta. Buddy Bolden'in trompetini ilk orada keşfettim."</p>

  <p class="normal1">Eski bir tramvayı mekân tutmuş caz orkestrasından da söz ediyor Louis Armstrong. Hurdaya çıkmış tramvayların içinde kırık dökük çalgılarla müzik yapan orkestraların birbirleriyle yarıştığını, onları dinlemeye gelen mahalle sakinlerinin, kabadayılar ile pezevenklerin de tekerleklere çomak sokarak müzik şölenine katıldıklarını anlatıyor. Eski tramvaylar der demez de alıp öğrencilik yıllarıma götürüyor beni.</p>

  <p class="normal1">Paris'te, Gaité Sokağı'nda eski bir tiyatrodayım. Ucuz biletle girilen üst balkonun arka sıralarından birinde. Perde caz müziğiyle açılıyor. New Orleans'ın Fransız Mahallesi'ndeyiz. Kowalski'lerin –Stanley ve Stella'nın– ortadan bir perdeyle bölünmüş iki göz odadan ibaret evlerinde. Dışarda, boğucu yaz sıcağında sessiz sokak, içerde genç çiftin hayatına beklenmedik bir anda girip onları da kendi yalnızlığına, kendi cehennemine sürükleyecek Blanche'ın giysi dolabı. Üç saat boyunca iki kız kardeşin, Stella ile Blanche'ın dramına tanık olacağım. İlki kaba saba, yakışıklı ama görgüsüz bir erkekle evlenmiş, ötekiyse ailenin malikânesini sattıktan sonra ilk aşkın onulmaz yarasını erkeklerin kollarında sarmaya çabalamış, alkol ve hazzın girdabına kapılmış. Kız kardeşi Stella'nın evine sığınan Blanche du Bois rolündeki adı gibi beyaz tenli, esmer kadın büyülüyor beni. Yalnızca oyundaki erkekleri değil, seyircileri de baştan çıkarmayı başarıyor. Bataille'ın deyimiyle "Bir pencerenin avluya açılması gibi ölüme açılan arzu"nun rüzgârında savrulup gideceğiz neredeyse. Varoluşumu derinden etkileyen bir çağrıyı, cinselliğin dayanılmaz, karşı konulmaz çağrısındaki yalnızlığı, ölüme bir direniş olarak dile getirilişini ilk onun ağzından duyuyorum:</p>

  <p class="indentmetin">Ölüm... arzunun panzehiri... bir de kalkmış neden diye soruyorsunuz ? Nasıl olur da sorarsınız bunu. Malikânemiz Belle Rêve satılmadan önce bir sürü delikanlı vardı o civarda. Cumartesi akşamları kente gidip zil zurna sarhoş olurlardı. Dönüşte çayırda yalpalarken görürdüm onları... Beni dışarıya çağırırlardı... Blanche !.. Blanche !.. Evdeki yaşlı ve sağır hizmetçinin haberi bile olmazdı... Bazen, gizlice dışarıya süzülerek çağrılarına karşılık verirdim...</p>

  <p class="normal1"><span class="ideitalik">Arzu Tramvayı</span>'nın yazarı Tennessee Williams eşcinsel olduğu için, toplumdaki tabularla mücadelesinde ödün vermediği ve bunun bedelini de fazlasıyla ödediği için cinsel arzuyu bunca dolaysız, böylesine insanî biçimde bir kadın kahramanın söylemine yerleştirebilmişti. Ve ben Gaité Sokağı'ndaki o küçük tiyatroda oyun boyunca duyulan, dipten gelen bir dalga gibi insanı alıp götüren Louis Armstrong'un müziğiyle birlikte genç bir kadının cinsel dünyasını keşfetmiştim.</p>

  <p class="normal1">Stella "Gece bir kadınla bir erkek arasında öyle şeyler olur ki, başka hiçbir şeyin önemi kalmayabilir" diyordu kız kardeşine. Ve hazzın kırbacını yemiş, feleğin çemberinden geçmiş, ama yine de duygusal ve mutlak bir aşk arayan Blanche onu şöyle yanıtlıyordu:</p>

  <p class="indentmetin">"Bu sözünü ettiğin şey hayvanca bir arzu, evet yalnızca arzu, kentin sokalarından gıcırtılarla geçen, şu karşıdaki dar yokuşu tırmanırken her yanı sarsılan eski tramvayın adı gibi."</p>

  <p class="indentmetin">"Peki sen hiç binmedin mi o tramvaya ?"</p>

  <p class="indentmetin">"Buraya gelmek için bindim."</p>

  <p class="normal1">Beni de yıllar sonra aynı tramvay getirdi bu meşe ağacının altına. Çimenlerin üzerine bırakıp gitti. Sırtüstü uzanarak eğri büğrü dalların arasından gökyüzüne bakıyorum. Güneş tam tepede şimdi. Geceye daha çok var. Hava kararmaya başlar başlamaz doğanın yatıştırıcı etkisi de bitecek. Tramvaya binip New Orleans'a geri döneceğim, karnaval kalabalığına karışıp Baudelaire'in deyimiyle "sefih cümbüş"te yerimi almak, Bourbon Sokağı'nda eski evlerin balkonlarından memelerini gösteren kızlara bakmak için.</p>

  <p class="sagnormal">2000</p>
</body>
</html>
