<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_15"><br class="calibre3"/>
  Savaşın Yüzü<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Hollanda'nın öbür kentlerine benzemiyor Rotterdam. Kırmızı tuğlalı evler, kanalların bulanık suyuna yansıyan sivri kuleler, rıhtım boyunca yapraklarını döken ağaçlar yok burada. Hatta, eski limandakini saymazsak, Flaman ustaların resimlerinden tanıdığımız yeldeğirmenleri ile lale bahçeleri de yok. Buna karşılık başı bulutlarda gökdelenler, duman rengi camlarına çelik putrellerin yansıdığı modern yapılar, XX. yüzyıl mimarîsinin en ilginç örnekleri var. Bir de parklar. Ve parklarda sıra sıra dizilmiş heykeller. Kimi 1950'lilerin gerçekçi üslubunda yapılmış, kimi tuhaf materyallerin oluşturduğu yeni biçim arayışlarının ürünü, kimiyse kafası kopmuş Yunan tanrılarını, tapınakların girişini bekleyen antik heykelleri andırıyor. Bir kadın örneğin, ama yalnızca bacakları var. Ya da başsız, yani bakışsız bir erkek, belirsiz bir menzile doğru yürüyen. Hollanda'nın öbür kentlerinde, örneğin Amsterdam'da sıkça rastlanan yosunlu, taş rıhtımlar, Van Gogh'un ölümsüzleştirdiği ahşap kanal köprüleri de yok Rotterdam'da. Ren'in iki yakasını birleştiren asma köprüler var ama. Boşluğa gerili çelik halatlarıyla Orfeus'un lirine benzeyen, genç ve güzel bir kadın kadar endamlı, suyla öpüşür gibi bembeyaz salınan Erasmus Köprüsü örneğin. Başlı başına bir sanat yapıtı bu köprü ve beş yaşında ya var ya yok.</p>

  <p class="normal1">Rotterdam'a geldiğim gün Özcan tüm çekimleri bitirmişti. "Burası sana göre değil" dedi, "aradığın eski yapıları Fotoğraf Enstitüsü'ndeki sergide görebilirsin ancak." Otelin lobisinde oturmuş konuşuyorduk. Daha doğrusu o anlatıyor ben dinliyordum. Ertesi gün göreceğim modern mimarînin en uç örneklerinden, doğanların gelip yuva kurduğu istasyonun yanındaki gökdelenlerden söz ediyordu. Ona kalırsa, bisekletli sarışın kızlar bir yana, bana göre değildi burası. Savaşta yerle bir olmuş, o güzelim eski evlerin yerine gökdelenler dikilmiş, yalnızca Grote Kerk, yani Aziz Lauren Kilisesi ayakta kalabilmiş, deniz seviyesinin altındaki kente adını veren ve onu su baskınından koruyan Rotte Irmağı'ndaki bent bile yıkıldıktan sonra yeniden yapılmıştı. Dar sokaklar da geniş caddelere bırakmıştı yerini. Uzun sözün kısası her şey yeniydi Rotterdam'da, eskiyi çağrıştıran tek mekân yüzyılın başında göçmenleri Yeni Dünya'ya uğurlayan karantina binasıydı.</p>

  <p class="normal1">Özcan'ın izlenimlerini dinlerken lobideki bir afiş dikkatimi çekti. Kalabalık bir kentin siyah beyaz fotoğrafı boydan boya kaplıyordu afişi. Altta "Breitner: eski Rotterdam'ın fotoğrafçısı" yazıyordu. Kaldığımız otelin adı da Breitner'di, 1857-1923 arasında yaşamış ve ömrünün sonuna dek doğduğu kenti anlamaya, eski deyimle söylersek onun büyüsüne nüfuz etmeye çalışmış, aynı zamanda ünlü bir ressam olan sanatçının adını taşıyordu. Hiç yoktan bir de bu iş çıkmıştı başıma. 2001 Avrupa Kültür Başkenti Rotterdam programı çerçevesinde Boymans Müzesi'nde sergilenen Bruegel ustanın desenleri ile gravürlerini görmeye hazırlanırken, adını ilk kez duyduğum bir sanatçının fotoğraflarını görmek zorundaydım.</p>

  <p class="normal1">Breitner'in siyah beyaz fotoğrafları savaşta yıkılmış, taş üstünde taş bırakılmamış bir kentin mutlu günlerini yansıtıyordu. Atlı arabalar ile tramvayların aynı caddelerde gidip geldikleri, kanal boyuna dizilmiş kırmızı tuğlalı, dar cepheli evlerin depolarına yelkenli gemilerin mal taşıdığı, uçarı çocukların parke taşlı avlularda fır döndüğü günleri. O günlerin rüzgârıyla dolaştım Rotterdam'ı. Özcan haklıydı. Daha sonra Boymans Müzesi'nde "aynadaki kadın" konulu nefis bir tablosunu da göreceğim Breitner'in dünyası daha yakındı bana; yıkım öncesinin canlılığını, belki umursamazlığını, saflığını, yoksulluğunu, ama ille de yaşama sevincini çağrıştırıyordu.</p>

  <p class="normal1">Tuhaftır, Rotterdam'a geldiğim gün gazeteler İkinci Dünya Savaşı'ndan kalma bir bombanın bulunduğunu yazıyorlardı. Hedefine ulaşamayan bomba patlamayınca toprağın derinliklerine gömülmüş, tam on bir metreye. Yıllar geçmiş aradan, yarım yüzyıldan fazla bir zaman. Bir temel kazılırken çıkmış ortaya. Belki de, önce taş sanmışlardır, bu dümdüz ülkenin toprağında pek görülmeyen bir taş, bir eski gömüt. Uzmanların bombayı kolayca etkisiz duruma getiremedikleri, her an patlayabileceği söyleniyordu. Ağustos ayındaydık ya, bundan çok daha etkili bir başka bomba Rotterdam'dan uzak bir kentte, Hiroşima'da yıllar önce patlamıştı ya, ister istemez o günleri düşündüm. Ve Marguerite Duras'nın <span class="ideitalik">Hiroşima Sevgilim</span> adlı filmi geldi aklıma. Bu filmdeki Japon oyuncu, kentteki yıkımı görüntülemek için gelmiş Fransız sevgilisine "Sen hiçbir şey görmedin Hiroşima'da !" der. Kadınsa –Japonya'ya barış üzerine bir film yapmak için geldiğinden olmalı– her şeyi, müzeyi, hastaneyi bile gördüğünü söyler. Eriyen demirin, küle dönüşmüş insanların, yerle bir olmuş kentin fotoğraflarını görmüştür. Bense Rotterdam'da savaş öncesinin fotoğraflarını gördüm. Eski kentin yerinde yeller esiyordu. Eski kent bundan böyle Breitner'in fotoğraflarında yaşayacaktı. Kurşunkalem kuleler, küp evler, koni çatılar, fötr şapkalara benzeyen iş merkezleri vardı Rotterdam'da. Künyelerinde Rem Koolmaas, Piet Blom gibi modern mimarînin en yetkin imzalarını taşıyorlardı. İki ayaklı asma köprünün az ötesinde tarihe meydan okur gibi bembeyaz dikilen Erasmus Köprüsü'nü de Ben van Berkel yapmıştı. Dünya öküzün boynuzunda değil, mimarların hünerli ellerinin üzerinde duruyor. Bu gerçeği kabul edip, çağımızın yeni kahramanlarını artık adları ve sanlarıyla tanımalıyız, diye düşünüyorum.</p>

  <p class="normal1">Rotterdam'ın orta yerine bronz bir heykel dikmişler. Boymans Müzesi'nin bahçesindeki havuzun ya da istasyonun az ötesindeki kanalın kıyısında arzı endam eyleyen postmodern heykellerden biraz farklı bir görünümü var. Ellerini, gökyüzünden gelecek bir tehlikeden korunmak istercesine yukarıya doğru kaldıran bir insan. Kalbi yok bu insanın, bağrı delik. Bakıldığında, karşı gökdelenlerin camlarına yansıyan, giderek sıcakta bir serapa dönüşen beton yapıların siluetleri görünüyor. Kocaman avuçları, bükülen iri parmaklarıyla dünyanın yükünü taşıyan bir Atlas sanki. Adaleli bacakları gerilmiş, pazıları şişmiş. Acı ile direnç, korku ile umut bronza karışmış, heykelin bir parçası olmuş. <span class="ideitalik">Hiroşima Sevgilim</span>'de Fransız kadın ile Japon erkeğin Nevers'teki bir ırmak boyunca akıp giden, aktıkça da savaş görüntülerini gündeme getiren konuşmalarını anımsıyorum:</p>

  <p class="normal1">– Sen hiçbir şey görmedin Hiroşima'da.</p>

  <p class="normal1">– Her şeyi gördüm, her şeyi. Barış Alanı'nda on bin dereceydi sıcak. Biliyorum. Barış Alanı güneşin sıcaklığındaydı.</p>

  <p class="normal1">Rotterdam'a bombalar yağarken dünyada yoktum. Ama o bombalardan biri bugün yanı başımda patlayabilir, tüm bir ev halkını ya da bindiğim sarı tramvayı yolcularıyla birlikte havaya uçurabilirdi. Doğru, bir bakıma hiçbir şey görmedim Rotterdam'da. Kentin gerçek ruhunu kavrayabilmem için Breitner'in siyah beyaz fotoğraflarının sergilendiği Fotoğraf Enstitüsü'ne gitmem gerekti. Ama savaşın yüzünü gördüm burada. Boymans'ın duvarındaki bir tablonun içinden bakıyordu. Kurukafa suretindeydi savaş. Oyuk gözleri, oyuk ağzı, oyuk yanaklarında başka kurukafalar, o kurukafaların oyuk gözleri, oyuk ağızları, oyuk yanaklarında da başka kurukafalar taşıyan bir kurukafa suretinde. Savaş, Salvador Dali'nin 1940'ta yaptığı tablodaydı. Boymans Müzesi'ndeki "Savaşın Yüzü" adlı tabloda. 1940 yılında, Dali'nin fırçasıydı tehlikeyi haykıran, 2001'deyse Avrupa'nın kültür başkentinin kalbinde patlamaya hazır bir bomba.</p>

  <p class="normal1">Evet, gökdelenler ile heykeller kenti Rotterdam. Bu heykellerin en eskilerinden biri de Erasmus'a, namı diğer Geert Geertszoon'a ait. Avrupa fikrinin ve hoşgörü kavramının atası sayılan bu büyük hümanistin Rotterdamlı olduğunu buraya gelmeden önce de biliyordum. Ama XV. yüzyıl Avrupası'nda kendi evindeymiş gibi dolaştığını, Paris, Roma, Venedik, Padova, Torino, Cambridge, Basel arasında, elbette o zamanın koşullarına göre, ama günümüz insanının bakışıyla mekik dokuduğunu bilmiyordum. Avrupa üniversiteleri arasındaki öğrenci değişimi programına onun adının verilmesinin nedeni de bu olsa gerek.</p>

  <p class="normal1">Kentin kuytu alanlarından birinde, yıkım günlerinden ayakta kalabilmiş tek eski yapı olan Grote Kerk'in karşısında, kocaman bir kitabın sayfalarını çeviriyor Erasmus. Başında Holbein'ın ünlü portresinden tanıdığımız beresi, üzerinde samur yakalı siyah paltosu var. Eski Yunanca'dan halk diline çevirdiği Tevrat mı sayfalarını çevirdiği kalın kitap, yoksa Avrupa kültüründe bir dönüm noktası sayılan, liberal düşüncenin ilk tohumlarının atıldığı <span class="ideitalik">Encomium Moriae</span>, yani <span class="ideitalik">Deliliğe Övgü</span> mü ? Belki de ömrü boyunca üzerinde çalıştığı, gençlik yıllarından beri derlemekten bıkıp usanmadığı <span class="ideitalik">Özdeyişler</span>'dir. Ya da De <span class="ideitalik">Contemptu Mundi</span>. Üstat endişeli biraz, oldukça da dalgın.</p>

  <p class="normal1">Rotterdam dünyanın en büyük limanı. Yılda tam otuz iki bin şilep yük boşaltıyor buraya; yüz seksen bin nehir gemisi Avrupa içlerine, hatta Tuna yoluyla Karadeniz'e dek mal götürüp getiriyor. Dev tankerlerden pompalanan ham petrol burada depolandıktan sonra bacalarından alev fışkıran rafinerilerde işleniyor. Dünyanın petrol borsası da buradan yönlendiriyor akaryakıt fiyatlarını. Ne var ki, dört yüz vincin gece gündüz çalışmasına karşın in cin görünmüyor ortalıkta. Her şey otomatik çünkü, makinelerin ne el emeğine gereksinimi var ne de insan aklına. Kendi başına buyruk birer dev onlar, dünyamızın yeni sahipleri. Zaten liman da, kentin içindeyken pek belli olmuyor. Onu gerçekten görebilmeniz için varoşların da dışına çıkıp ıssız otoyolda kilometrelerce gitmeniz gerek. Ancak o zaman kendini ele veriyor liman; tankerleri, vinçleri, dağ gibi yığılmış konteynerleri, gemileri rüzgârdan koruyan beton duvarları ve çığlık çığlığa martılarıyla sanayi toplumunun gerçek yüzünü sergiliyor. Doğayı her gün biraz daha kirleten artıkları, kömür ve moloz yığınları, bulanık suya nasılsa gelip konmuş narin kuğularıyla bir başka dünyanın kapısını aralıyor. İnsana yer yok bu dünyada. Yalnızca demir, çelik, petrol ve kömüre yer var. Bir de, kirlenmeyi dengeleyip çevre bilincine örnek olsunlar diye dikildikleri besbelli yel değirmenlerine. Okyanus rüzgârına açık, doğal enerjiyle elektrik üreten bu tuhaf direkler, geleneksel Hollanda değirmenlerinden nasıl da farklı ! Çelik kanatlarıyla dönüp duruyorlar rüzgârda. Ve onlar döndükçe, yüksek voltajlı temiz enerji, her fırsatta kaçıp kurtulmak istediğimiz kentlerimize, evlerimizin içine doğru akıyor Ren Irmağı boyunca. Bu akışı durdurmak mümkün değil belki, ama doğayı kirleten, insan yaşamını tehdit eden nükleer enerji yerine, Rotterdam Limanı'nda üretilen bu tür enerjiye öncelik vermeliyiz diye düşünüyorum. Derken gün batıyor limanda. Önce sular kararıyor, sonra kuğuların beyazı. Yük boşaltan gemilerin adları da okunmaz oluyor. HYUNDAİ'nin, HAPAG-LLOYD'un harfleri giderek siliniyor azalan ışıkta. Petrokimya sanayiinin alev kusan bacaları çok uzaktan, belki başka bir gezegenden gelmiş heyulalara dönüşüyor. Bir kadeh rakının tam vaktidir. Bu ıssızlığı, rıhtım boyunca sıralanıp bacaklarını açmış yosmaları andıran vinçleri, martılara bırakıp kent merkezine dönmek gerek. Orada, nüfusun neredeyse yarısını oluşturan yabancıların oturdukları mahallelerden birinde elbette bir Türk lokantası bulabiliriz. Türk göçmenlerin sayısı tüm Hollanda'da olduğu gibi burada da bir hayli fazla çünkü. Ve bu kıyıdan Karadeniz'e dek giden nehir gemileriyle bizim oraya, Boğaz'ın mavi sularına bir selam gönderebiliriz.</p>

  <p class="sagnormal">2001</p>
</body>
</html>
