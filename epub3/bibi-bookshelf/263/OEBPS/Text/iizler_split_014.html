<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_12"><br class="calibre3"/>
  Tiran'da Tango<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Uçaktan bakıldığında İsviçre'yi andırıyor Arnavutluk. Dorukları karlı dağlar, sarp kayalar, yeşil yamaçların göllere vuran yüzü; suda oynaşan, günbatımında uzayıp koyulaşan gölgeler. Derin uçurumlar da var elbet, çıplak tepeler de. Bu güzel manzarayı yukarıdan görebilmek mümkün, çünkü Albanian Airlines'ın külüstür uçağı oldukça alçaktan uçuyor ve hatırı sayılır bir sürede (bir saat yirmi dakikada) alıyor İstanbul-Tiran arasını. Yine de şanslı olduğumu düşünüyorum. Ya otobüsle gelseydim ! Bu ülkenin, halkı gibi dik başlı, engebeli coğrafyasında yitirseydim yolumu ! Aşağıda mor-beyaz, kadife bir kumaş gibi top top açılan dağlık ülkenin adı dilimizde Arnavutluk, ama ülke halkı <span class="ideitalik">Shqipërisë</span>, yani "Kartal Yurdu" diyor ona, konuştukları dile de, Latince kökenli olmasına karşın <span class="ideitalik">Shqip</span> yani "Kartalca".</p>

  <p class="normal1">Arnavutluk'un, rengini "bu topraklar için dökülen kan"dan alan (Balkanlar'da nedense hep toprak için dökülür kan, bizim de İstiklal Marşımızda olduğu gibi tüm ulusal marşlarda şehitler fışkırır topraktan, nerede bir mezar varsa vatan oradadır, yalnızca Milosevi´c'ten bu yana değil, Kosova savaşından, hatta daha da eskilerden beri biliyoruz bunu) evet, rengini kandan alan bayrağında bir kara kartal var. Kendilerine, gökler fatihi bir yırtıcı kuşu yakıştırdıklarına göre onurlu bir halk olmalı Arnavutlar. Bunda, Arnavutluk dışında yaşayan diaspora nüfusunun (Kosova, Makedonya, Türkiye ve diğer ülkeler dahil dört milyon) ülke nüfusundan (üç milyon) daha fazla oluşunun da payı vardır mutlaka.</p>

  <p class="normal1">Derken İsmail Kadare'nin <span class="ideitalik">Kartal</span> adlı romanı düşüyor aklıma. Yazar haklı. Yalnızca Arnavutluk'un simgesi mi kartal ? Elbette değil. Tek ya da çift başlı, armasında kartal olan ülkelerin sayısı dünyadaki kartal sayısından fazladır belki. Ateşi tanrılar katından çalıp insanlığa bağışladığı için Kafkas Dağları'nda bir kayaya zincirlenmişti Prometeus. Bir kartal her gün ciğerinden bir parça yiyordu. Kadare'nin <span class="ideitalik">Kartal</span>'ında da, yukarıdaki dünyadan aşağıya düşmüş, yani rejim sayesinde eriştiği ikbal günleri artık geride kalmış Max adlı kahraman, sürüldüğü ücra kentin hayvanat bahçesindeki kartala binip yukarıya doğru uçmak, eski yaşamına kavuşmak ister. Yırtıcı kuşa kasaptan aldığı eti, o kalmayınca da kendi etini yedirmeye hazırdır. Yeter ki yukarıya, yitirdiği makama erişebilsin. İnsan ile kartalın anlaşması, Faust'un şeytanla anlaşmasına benzemez ama. Sonunda Max, yitirdiği cennete ve orada kendisini bekleyen sevgilisine kavuşmayı düşlerken, yırtıcı kuşun pençesinde can verir. Kartal da, onun bıçak darbeleriyle, tutsak yaşadığı kafesin bir köşesine serilir. Kıssadan hisse: vatandaş sevgili vatanının, vatan da sevgili vatandaşının kurbanı olmuştur. Şöyle de diyebiliriz: belki tüm dünyada, ama özellikle komünist rejimlerde, yükselişin ne kadar hızlıysa düşüşün de o kadar çabuk olur. Atalarımız boşuna "Düşmez kalkmaz bir Allah !" dememişler. Derken de, sanırım, ne Stalin'in Rusyası'nı ne Mao'nun Çini'ni ne de yüzölçümü ve nüfusta olmasa bile ideolojide onlardan hiç de geri kalmayan, önce Yugoslavya, sonra Sovyetler, sonra da Çin'le bozuşup yoluna tek başına devam eden Enver Hoca'nın, o zamanki adıyla "Rehber"in Arnavutluk'unu, evet sanırım, bu ülkelerin hiçbirini düşünmemişlerdir.</p>

  <p class="normal1">Uçağın camından kartal bakışıyla görülen kartpostal manzara, havaalanına iner inmez düz ovada tek tük serpilmiş tuğla duvarlı evlere, kurumuş dere yataklarında otlayan davar sürülerine bırakıyor yerini. Bir başka ülkeye, hatta, abartmadan söylüyorum, başka bir gezegene indiğinizi hemen fark ediyorsunuz. Havaalanının adı bile bir tuhaf. Ön tarafta "Mother Teresa Airport" yazılı, arka tarafta "Aeroporti Nene Teresa". Ülkenin bu en büyük havaalanı öylesine küçük ki, bodur kontrol kulesinden başka hiçbir yapı göze çarpmıyor. Her yer buraya adını veren azizeye yakışır yoksullukta. Yine de "nene" sözcüğünün büyüsü alıp çocukluk günlerime götürüyor beni.</p>

  <p class="normal1">Üsküp kökenli babaanneme "nene" derdik, o da bize (ağabeyim ile bana) "pupulka". Rumeli şivesiyle konuşurdu Türkçe'yi, büyüyünce ona benim bakacağımı, annemin pençesinden kurtarıp mutlu edeceğimi, hatta onunla evleneceğimi söyleyip dururdu. Çok genç yaşta dul kalmış, iki çocuğundan ilki –amcam– bir yangında, ikincisi –babam– bir otobüs kazasında can vermişti. <span class="ideitalik">Balkanlar'a Dönüş</span>'te, bir ucundan da olsa, anlattım nenemin acıklı öyküsünü, <span class="ideitalik">Sağ Salim Kavuşsak</span>'ta ise anlatının odak noktasına yerleştirdim onu. Annem kızdığında (gelin kaynana kavgası hiç eksik olmazdı evimizden) "Senin Arnavut inadın tuttu yine !" derdi neneme. Belki de Arnavut kökenliydi. Eğer öyle ise, <span class="ideitalik">Balkanlar'a Dönüş</span>'te bu ülke üzerine yazdığım tüm olumsuz görüşleri, önyargıları, alaycı gözlemleri geri alıyorum. Gözlemleri demek de yanlış, bazı görüşler söz konusuydu sadece. O kitabı yazdığımda Arnavutluk'a hiç gitmemiştim çünkü. Shqipërisë, görmediğim tek Balkan ülkesiydi.</p>

  <p class="normal1">Demek ki ilk kez ayak basıyorum muhtemel atalarımın toprağına. Kuşkusuz bu nedenle biraz heyecanlıyım. Ve Enver Hoca cehennemini anlatan bir belgesel çekimi için on yıl kadar önce Tiran'a giden dostum Mesut Tufan'ın oradan gönderdiği kartta yazdıklarını anımsıyorum:</p>

  <p class="indentmetin">Şimdiye kadar gördüğüm en acayip memleket diyebilirim burası için. Yarım asırdan beri zaman durmuş (daha önce de hangi hızla geçtiği ayrı bir soru işareti) ve 90'lı yıllara paraşütsüz düşmüşler. Sanki Kültür Devrimi'nden beri hiçbir bina onarım görmemiş. Kocaman, dört yüz bin nüfuslu bir hayalet şehirdeyim. Eski Stalin heykelinin bulunduğu yerin yirmi metre yanında Türk dönerci var. Karşıda Enver Hoca'nın piramidi hâlâ duruyor. Ve tabiî, Amerikan Kültür Merkezi. Selamlar.</p>

  <p class="normal1">Durum XXI. yüzyılın başlarında da pek değişmişe benzemiyor. İstatistiklere bakılırsa ülke nüfusu artmış, bazı binalar onarılmış, birkaç lüks otel yapılmış ama, yoksulluk, düzensizlik, kargaşa hep aynı. Havaalanı çıkışında, valizimi beklerken yanıma bir polis geldi ve on euro vermem gerektiğini söyledi. "Ayakbastı" parasıymış. Çıkarıp verdim. Paketler, karnı patlamış bavullar, kapkacak dolu koliler, İstanbul'dan alınıp (teşbihte hata olmaz !) "Arnavut kaldırımlarında" satılmak üzere kocaman valizlere tıka basa doldurulmuş bir yığın ıvır zıvır eşya –yatak yorgan denkleri bile– geliyor da, benim ufacık bagajım gelmiyordu. Albanian Airlines'ın kargo servisinin bavul ticaretine öncelik verdiği belliydi. Sonunda dünya güzeli bir polis köpeğinin uyuşturucu var mı diye kokladığı koliler arasında benim valiz de göründü, biraz rahatlar gibi oldum.</p>

  <p class="ortayazi">* * *</p>

  <p class="normal1">Beni karşılamaya gelen arabaya biniyorum, yola koyuluyoruz. Yol, yoldan başka her şeye benziyor. Sıvası dökülmüş evler, yıkık duvarlar, yeni yapıldıkları "gıcır" görünüşlerinden belli "motel restaurant"lar yeşil yamaçlarla birlikte akıp gidiyor camdan. Ve totaliter rejimin simgesi koruganlar tüy dikiyor manzaraya. Manzara, sanki, yıllarca kapalı kalmış, tehdit paranoyası altında yaşamış Arnavutluk'un bu savunma <span class="ideitalik">bunker</span>'lerinden ibaret. Ya da bana öyle geliyor. Uzaktaki dağları görmüyorum. Arada bir bizi sollayan siyah Mercedes'leri de görmüyorum. Gördüğüm yanızca ve yalnızca koruganlar. Yıllarca süren, nice insan öğüten, güzelim yaşamları parçalayıp yok eden bir baskı rejiminin karabasanı onlar. Evet, Can Yücel'in, 12 Mart Darbesi'nden sonra hapse götürülürken ayışığı için söylediği gibi, "tüy dikiyorlar manzaraya" ! Ve uzaktan dev futbol toplarını andırıyorlar. Bazıları yerinden sökülüp üst üste yığılmış, öyle tuhaf ve boş, artık bir işe yaramamanın aykırılığında, bekleyip durmaktalar bir köşede. Askerler çoktan terk edip gitmişler nöbeti, koruganlar tarlafareleri ile kargalara kalmış. Kim bilir nasıl da ıssızdır içleri, karanlık ve ürkütücüdür. Ölü ordunun garip askerleri onlar, Enver Hoca'nın taş neferleri. Duyduğumda doğru olduğuna bir türlü inanmak istemediğim o korkunç söylentiyi anımsıyorum. Enver Hoca, bu beton koruganları yapan mühendisi içlerine koyup el bombası attırıyormuş, sağlamlıklarını sınamak amacıyla. Despot ile mimarı arasındaki evrensel ilişki deyip geçebilirsiniz. Doğru, Fatih de zindana attırmıştı kendi adını taşıyan, onu bu ölümlü dünyada ölümsüz kılacak anıtın, Fatih Camii'nin mimarı Atik Sinan'ı. Firavunların ilk işi de piramitlerini yapan mimarı, labirentin sırlarını ele vermesin diye hemen oracıkta katlettirmek değil miydi ? Ama eski çağlarda değil XXI. yüzyılın eşiğindeyiz artık. Ve yüzyıl biterken, diktatörlerin "aziz naaşları", Enver Hoca'nınki de dahil, anıtlarından çıkarılıp başka yerlere taşındı, heykelleri bir bir sökülüp kaldırıldı kentlerin alanlarından. Geriye adları kaldı yadigâr, bir de askerî ya da ideolojik koruganları. Değil kan kusturdukları halkları, kendilerini bile korumaktan âciz koruganları. Oysa bir zamanlar, Mao yönetimindeki Çin'e yakınlaştığı, "Sovyet revizyonizmi"ne kafa tuttuğu için beğenirdik Enver Hoca'yı. Partizan savaşlarını, kamulaştırmaları, yeryüzünde devrim adına yapılan tüm yanlışları beğendiğimiz gibi.</p>

  <p class="normal1">Bir dönemeci geride bıraktığımızda fabrika bacaları dikiliyor karşıma. Eski propaganda afişlerindekine benzer, proletaryanın mutluluğunu, güler yüzlü emekçilerin atılganlığını simgeleyen köhne fabrika bacaları. Bir de henüz görmediğim, nerede olduğunu bile kestiremediğim Tiran'ı gösteren yol işaretleri. Kentin kenar semtlerine yaklaştığımızı çevrede ansızın beliren çanak antenli, çirkin yapılardan anlıyorum. Siyasî geçmişimle hesaplaşmaktan vazgeçiyorum bir an için. Özünde cömert ve insancıl bir ütopya olan komünizm adına yapılan yanlışların, işlenen cinayetlerin, diyeceğim eski inançlarımızın bilançosu bir başka güne kalsın. Yine de, yeri gelmişken, şu kadarını söyleyeyim:</p>

  <p class="normal1">Arnavutluk'a, yazar dostum Başkim Şehu'nun düzenlediği bir toplantıya katılmak amacıyla geldim. Başkim, Enver Hoca'nın yıllarca başbakanlığını yapan Arnavutluk Komünist Partisi liderlerinden Mehmed Şehu'nun, bir başka deyişle "Halef"in (ona "Ardıl" da diyebiliriz) oğlu. Biz, babasının intihar ettiğini sanıyorduk. Meğer "intihar ettirilmiş". Sırtından kalbine giren kurşun göğsünden çıkmış nasılsa. Hatta, susturucu takılı tabancasından bir değil iki kurşun sıkılmış. Otopsi yapılmadığından ayrıntıları bilmiyoruz. Ölümünün hemen ertesinde kadim arkadaşı, can yoldaşı, yalnızca davasını değil aile sırlarını da paylaşan Enver Hoca tarafından "Yugoslav ve Amerikan ajanlığı"yla suçlandığı, cesedi mezardan çıkarılıp yok edildiği için de hiçbir zaman bilemeyeceğiz. İspanya İç Savaşı kahramanı ve Tiran fatihi Mehmed, kendi evinde, yakınları derin uykudayken intihar mı etti, yoksa öldürüldü mü ? <span class="ideitalik">That is the question !</span> Bir başka soru daha var, o da şu. Başkim, sırf babasının adını taşıdığı, gözden düşen bir siyasetçinin oğlu olduğu için neden tam sekiz yıl hapis yattı ? Zindana kapatılan annesi orada eceliyle mi öldü, yoksa zehirlendi mi ? Kız kardeşinin kendisini bir kuyuya atarak hayatına son verdiği kesin de, ağabeyi Vladimir, resmî ajansların haberlerindeki gibi, bir gece yatağında intihar mı etti, yoksa o da, ailenin tüm bireyleri gibi "Rehber"in gazabına mı uğradı ? Sahi neler oldu Balkanlar'ın bu kuytu kentinde ? Aishilos'un bir trajedisi miydi oynanan ya da çağdaş bir Shakespeare'in yazıp sahneye koyduğu siyasî bir piyes mi ? Danimarka Krallığı'nda kokuşan bir şeyler olduğu kesindi. Başkim, Orestes rolünde miydi, Hamlet'i mi oynuyordu yoksa ? Bu sorulara kesin yanıt verecek durumda değilim. Başkim Şehu'nun, ailesinin başına gelenleri anlattığı <span class="ideitalik">Korkunun Sonbaharı (Vjeshta e ankthit)</span> adlı kitabını okudum gerçi, hatta İsmail Kadare'nin yine aynı trajediyi, o kendine özgü kara mizahıyla ve bilinen gerçeklere bire bir bağlı kalarak yazdığı <span class="ideitalik">Halef</span>'ini <span class="ideitalik">(Pasardhësi)</span> de okudum. Çok şey öğrendim belki, ne var ki Mehmed Şehu'yu kimin öldürdüğü sorusuna yanıt bulamadım. Bana sorarsanız, Lin Biao ya da Troçki örneklerinde olduğu gibi, komünist rejimlerde halefin başına gelen onun da başına geldi, o kadar. Oğlunun kitapta yazdığı gibi, eğer ölmeyip de Enver Hoca'nın yerine geçseydi Arnavutluk'ta hiçbir şey değişmeyecek, baskı yönetimi ve aydın kıyımı olduğu gibi devam edecekti.</p>

  <p class="normal1">Rejim yıkılıp Enver Hoca dönemi sona erdikten sonra Başkim Şehu terk etmiş ülkesini. Şimdi Barcelona'da yaşıyor, Arnavutluk'a ise arada bir uğruyor. Onun gerçek vatanı Arnavutça. Çünkü bu dilde yazıyor kitaplarını. Tıpkı, Paris'e göçen İsmail Kadare gibi. Bir akşam Barcelona'da, babasının katili "Rehber" ile hesaplaştığı <span class="ideitalik">Ago Ymerit'in Son Yolculuğu (Rrugëtimi I Mbramë I Ago Ymerit)</span> adlı romanının Fransızca çevirisini imzalayıp vermişti. Kitabın girişinde, Arnavutluk'un dağ köylerinden birinde ölülere yakılan bir ağıttan şu dize yer alıyordu: "Bu geniş ovadan çıktığında kendi hapishaneni ara". Nasılsa unutmamışım, ülkesinden yüzerek kaçmaya çabalarken sahil koruma muhafızları tarafından öldürülen roman kahramanının hortlayarak Tiran'a geri dönüş öyküsünden çok, bu dize yer etmiş belleğimde. Başkim'in kitaplarındaki karanlık dünyaya, korku ve başkaldırıya, karşılığını yaşadığı büyük dramın ölümcül simgelerinde bulan umutsuzluğa aşinalığımdan olmalı. Arnavutluk'a gelip, Başkim Şehu'nun adını ve trajik geçmişini anıp, İsmail Kadare'den söz etmemek, benim gibi yalnızca bir ülkede değil, o ülkeyi gerçekte var eden yazarlarının, sanatçılarının yapıtlarında da dolaşan bir gezgine yakışmaz elbet. Kitapları dilimize de çevrilen bu küçük ülkenin büyük yazarını tüm dünya tanıyor zaten. Ama onunla nasıl tanıştığımı hiç kimse bilmiyor. Ben de Kadare'yle ilk karşılaşmamı anlatayım hiç olmazsa.</p>

  <p class="normal1">Yıl 1982. "Beşibiryerde" generaller yönetiyor ülkemizi. Kenan Evren Profesör Aldıkaçtı'nın hazırladığı anayasayı alıp kaçmış, Çankaya Köşkü'ne yerleşmiş, beslemek istemediği gençleri asmakla meşgul. Buna karşılık komşumuz Yunanistan'da demokrasi rüzgârları esmekte. Sosyalistler seçimleri kazanıp iktidara gelmiş, Melina Mercouri'yi de kültür bakanı yapmışlar. Bakanın dünyanın dört bucağından Atina'ya davet ettiği yazarlar arasında ben de varım. Vulyagmeni'de, sonradan "Evler" adlı öyküme konu olacak Astir Palas Oteli'nde kalıyoruz. Gece, Plaka'da bir tavernada yazar dostlarla sabaha dek içtiğimiz için, dönüşte bir soğuk duş alıp doğrudan kahvaltıya iniyorum. Toplantıya gölgesiyle (yani kimsenin tanımadığı, büyük bir olasılıkla gizli istihbarat servisi Sigurim'den biriyle) katılan İsmail Kadare'yi bir masada tek başına görüyorum. Tanışmak, tartışmak, Enver Hoca'nın dışarıya neredeyse hiçbir haber sızdırmayan ülkesinde dönen dolapları öğrenmek için bulunmaz fırsat. Çünkü Kadare o sırada Arnavutluk Yazarlar Birliği başkanı ve hiç kimseyle, peşini bırakmayan gazetecilerle bile konuşmuyor, demeç vermekten korkuyor. Arnavut yazarların yurtdışı gezilerinde yabancılarla, özellikle de Amerikalı ve Avrupalılarla konuşmalarına izin verilmediğini bilmediğim için, hemen karşısına oturuyorum.</p>

  <p class="normal1">– Günaydın Mösyö Kadare ! Kendimi tanıtayım. Ben Türk yazar Nedim Gürsel.</p>

  <p class="normal1">– Memnun oldum. Gerçekten Türk müsünüz ?</p>

  <p class="normal1">– Öyle sayılır. Paris'te yaşayan bir Türk yazarıyım.</p>

  <p class="normal1">– Türk olduğunuza pek ihtimal vermiyorum.</p>

  <p class="normal1">– Neden ?</p>

  <p class="normal1">– Çok güzel bir konuşma yaptınız çünkü.</p>

  <p class="normal1">– Evet, ülkemdeki baskıyı kınamak istedim.</p>

  <p class="normal1">– Rumeli'den gelmiş gibi bir haliniz var.</p>

  <p class="normal1">– Babaannem Üsküp kökenlidir. Balkan Savaşı'nda Türkiye'ye göçmüşler.</p>

  <p class="normal1">– Arnavut olduğunuzu ilk görüşte anlamıştım.</p>

  <p class="normal1">– ..........</p>

  <p class="normal1">Ne diyeceğimi, bu büyük yazarın her taşın altından Sihirbaz Mandrake gibi bir Arnavut çıkarma merakını nasıl giderebileceğimi düşünüyordum ki, sözüne devam etti.</p>

  <p class="normal1">– Biliyor musunuz Mösyö Gürsel, devlet başkanınız Kenan Evren de Arnavut'tur.</p>

  <p class="normal1">– General Evren mi ?</p>

  <p class="normal1">– Evet ta kendisi. Evren Paşa !</p>

  <p class="normal1">– Toplantıya katılan yazarlar olarak Türkiye'deki faşist yönetimi kınayan bir bildiri yayımlayacağız, umarım imzalarsınız.</p>

  <p class="normal1">– O başka konu. Biliyor musunuz Evren Paşa Yugoslavya gezisinde Kosova'ya da uğrayıp annesi ile babasının mezarlarını ziyaret etmişti.</p>

  <p class="normal1">Yazarları hapse atan, kitap yakan, genç devrimcileri "asmayalım da besleyelim mi ?" diyerek ipe çeken bir faşist generalin etnik kökeniyle yakından ilgilenmediğimi söyledim. Bu davranışımda 12 Eylül Darbesi'nden sonra iki kitabımın toplatılmasının, dava İstanbul Sıkıyönetim Mahkemesi'nde sürdüğünden Türkiye'ye dönemeyişimin de etkisi vardı elbet, öfkeli ve kırgındım. İşkenceden geçirilen arkadaşlarımın yazgısını, çekilen acıları anlatmak içinse biraz yorgun.</p>

  <p class="normal1">– Nasıl olur, diye devam etti, nasıl böyle konuşabilirsiniz. O sizin cumhurbaşkanınız.</p>

  <p class="normal1">– Evet, diye kestirip attım, üstelik Arnavut.</p>

  <p class="normal1">Aradan birkaç yıl geçmeden Enver Hoca öldü. Evren Paşa da emekli olup Marmaris'e yerleşti. İsmail Kadare ise Paris'e. Atina'da pek de iyi başlamayan ilişkimiz Paris'te yakın bir dostluğa dönüştü. Şimdi düşünüyorum da, nüfusunun neredeyse bir o kadarının ülke dışında yaşadığı dağlık, yoksul ve küçük Arnavutluk'un büyük yazarı İsmail Kadare'ye belki hak vermiyorum ama, milliyetçiliğinin nedenini anlıyorum.</p>

  <p class="normal1">O zaman İsmail Kadare'nin, onu dünyaya tanıtan <span class="ideitalik">Ölü Ordunun Generali</span> hariç, hiçbir kitabını okumamıştım. Sonradan, bu verimli (belki bizim Yaşar Kemal gibi gereğinden fazla verimli !) yazarın, tümünü olmasa bile, bazı kitaplarını okudum. Osmanlı döneminden kaynaklanan bir Türk düşmanlığının hemen hemen tüm tarihsel anlatılarında, özellikle dilimize de çevrilen <span class="ideitalik">Kosova'ya Üç Ağıt</span>'ta çok açık bir biçimde ifade edilmesine karşın, üslubuna, yarattığı dünyaya, eşsiz hayal gücüne hayran kaldım. Balkan halklarının Avrupa'nın bir parçası, Avrupa Birliği'ne girmek isteyen Türklerin ise, bir zamanlar Avrupa'yı haritadan silmek isteyen Osmanlıların devamı olduğu görüşüne de elbette katılmadım. İkide bir öne sürdüğü, gerçekte Osmanlı İmparatorluğu'nu Türklerin değil, devşirme kökenli Hıristiyanların yönettiği savına gelince, burada bir doğruluk payı olmakla birlikte, söz konusu savın özünde fazla bir anlam taşımadığına inanıyorum.</p>

  <p class="ortayazi">* * *</p>

  <p class="normal1">Tiran tuğla duvarlardan, çanak antenli çirkin yapılar ile bozuk kaldırımlardan ibaret değil yalnızca. Kent merkezinde bahçeli güzel evler, ağaçların gölgelediği sokaklar, geniş ve düz caddeler ile şık kahveler de görmek mümkün. Yine de, küçük bir Anadolu kentinden pek farkı yok. Belki bu nedenle sevdim Tiran'ı. Kızları da güzel ve alımlı. İçlerinde sarışın olanlar da var ama, çoğu beyaz tenli ve esmer. Renkli giyinmeyi, piyasaya çıkmayı, sokakta grup halinde yürümeyi seviyorlar. Dar pantolonları çingenepembesi ile çivit mavi arasında gidip geliyor, bluzlar ve tişörtler göbeği açık bırakacak şekilde kısa. Ne var ki, bir zamanlar dünyanın ilk ateizm müzesine sahip olmakla övünen Arnavutluk'ta, kadın erkek, çoluk çocuk herkes din peşine düşmüş. Kendisine uygun bir din arayanların sayısı giderek çoğalıyor. Katolik mi olmak istersiniz yoksa Müslüman mı ? Dilerseniz Protestan da yapabiliriz sizi, depoda ondan da var. Belki de "tek Hak din" Bektaşîliğe eğilimlisiniz, neden olmasın. Ya da Ortodoksluğa. O da olur, yeter ki siz isteyin, ötesini hiç düşünmeyin, biz ayarlarız. Kiliseler ile camiler iç içe artık, ama cemaatleri henüz yok. O da olur yakında, Enver Hoca'nın dayattığı ateizmin izleri giderek silinir. Ve güzelim Arnavut kızları ya haç takarlar boyunlarına ya da çarşafa girerler.</p>

  <p class="normal1">Tüm Balkan kentleri gibi Tiran'ın içinden de bir ırmak akıyor: Ishm. Gördüğüm en cılız su diyebilirim. Belki kışın suyu boldur. Taşmasını önlemek için iki yanına duvar örmüşler, iyice çirkinleşmiş. Dümdüz bir kanal gibi akıp gidiyor kentin orta yerinden. Üzerindeki köprüler de öyle, hepsi birbirinden çirkin, entipüften. Oysa Kadare'nin <span class="ideitalik">Üç Kemerli Köprü</span>'sünden <span class="ideitalik">(Ura me tri harge)</span> biliyorum bu coğrafyada köprülerin önemini. Bir de Andriç'in yazdıklarından. Osmanlı'dan kalma taş köprüleri, her biri başlı başına bir efsane olan o güzelim anıtları görmek için Tiran dışına çıkmak gerekiyor anlaşılan. Küçüklü büyüklü kemerleri, kayalarla bütünleşmiş sayısız ayaklarıyla Mes Köprüsü'nü örneğin ya da Shkumbi Vadisi'ndeki kambur ve ince köprüyü. Gjirokastër'in görkemli, taş konakları ile Berat'ın cumbalı evlerini. Ne yazık ki, Saat Kulesi'nin yanı başındaki Hacı Ethem Bey Camii dışında, Osmanlı mirasının zamanla silindiği ya da hiç olmadığı bir başkent Tiran. XVII. yüzyılın başlarında bölge valisi Süleyman Paşa tarafından kurulmuş. İran savaşlarında büyük yararlık gösteren Süleyman Paşa, kurduğu kentin adını Tahran koymuş önceleri. Bu sözcük zamanla <span class="ideitalik">Tirane</span>'ye dönüşmüş. Bağdat'ta ölen Süleyman Paşa'nın yüreği orada bir mezara gömülmüş, gövdesiyse burada, kendi adını taşıyan türbeye. 1922'de Tiran'a gelen Fransız yazar Roger onun "Caminin yanındaki türbesinde, resimlerle süslü bir kubbenin altında, oğullarıyla birlikte yattığını" söylüyor. Ne yazık ki, ne camiden ne de türbeden bir iz kalmamış. Kentin alanlarından sökülen Enver Hoca, Stalin ve Lenin heykelleri gibi, onlar da yıkılıp gitmişler. Yalnızca cami ve türbe değil, Osmanlı kalesi ile Müslüman mezarlığı da yok olmuş, dervişlerin gece gündüz sema yaptıkları Halvetî Tekkesi de. Bunda komünist rejimin bir sorumluluğu var mı bilmiyorum, ama Enver Hoca'nın yalnızca muhaliflerden değil, evliyalar ile dervişlerden, hacı ve hocalardan da hoşlanmadığı kesin, kendi soyadı Hoca olsa da. Belki bu nedenle benzerlerini Makedonya'nın Kalkandelen, Bosna'nın, Travnik kentlerinde gördüğüm Ethem Bey Camii daha bir önem kazandı gözümde.</p>

  <p class="normal1">Küçük ve serin avlusu, minareye meydan okurcasına göğe yükselen tek servi ağacıyla beton yapıların arasında biraz aykırı duran Ethem Bey Camii XVIII. yüzyıldan kalma bir anıt. Mini minnacık kubbesiyle camiden çok bir konak görünümünde. Topkapı Sarayı'nın Bağdat Kasrı'nı andırıyor biraz. İçeriye girdiğimde duvarları süsleyen resimler, Nâzım Hikmet'in deyimiyle "kurşun kubbeli, çınarlı bir liman"a, yani İstanbul'a götürdü beni. Kat kat yükselen taş yapılara, servilerin gölgesinde göveren çayırlara, mavi sularda demirlemiş tek yelkenli gemilere dalıp gittim. Ve yıllar önce Kalkandelen'deki Alaca Cami'yi gezerken mimar dostum Cengiz Bektaş'a sorduğum soruyu burada, Balkanlar'ın bu en ücra köşesinde bir kez daha tekrarladım kendime: "Bizim Anadolu'da neden yok böyle süslü, nakışlı, göz çelen camiler ?"</p>

  <p class="normal1">Resimlere bakarken yaşlıca bir adam sokuldu yanıma. Önce Alman olup olmadığımı sordu, sonra kendini tanıttı. Caminin imamıymış. İlk kez takkesiz, sakalsız ve koyu yeşil gözlü bir imam görüyordum. Türk olduğumu söyleyince zümrüt gibi parıldadı gözleri. Başımıza ha düştü ha düşecek gibi duran balkonun ahşap parmaklıklarına asılmış duvar halısını gösterdi. Halıda, Süleymaniye'nin dev kubbesi ile ince, uzun minarelerinin arasından ay doğuyordu. "İstanbul'da sekiz sene durdum" dedi Türkçe, "yaa" diye içini çekti, "tam sekiz sene. Cami dediğin büle olur. Büle güzel cami bir daha görmedim hiç". "İyi ama" dedim, "Süleymaniye'nin duvarlarında da resim yok". "O konu başka, dedi, burada var da ne olmuş. Olmuş bir gâvur taklidi !" Ona caminin adını sordum.</p>

  <p class="normal1">– Süleymaniye mi sülersin ?</p>

  <p class="normal1">– Yok canım. Buranın adını sormuştum.</p>

  <p class="normal1">– Ethem Bey.</p>

  <p class="normal1">– Peki kim olur bu Ethem Bey ?</p>

  <p class="normal1">– Kendisi Arnavut'tur.</p>

  <p class="normal1">– İyi de, kimin nesi kimin fesidir, ne yapmış hayatta ?</p>

  <p class="normal1">– Arnavut olur, diye kestirip attı.</p>

  <p class="normal1">İmam için Ethem Bey'in Arnavut olması yetiyordu. Kişiliği, yapıp ettikleri hakkında başka bilgiye ihtiyaç yoktu. İsmail Kadare'nin Atina'da söyledikleri geldi aklıma: "İlk görüşte Arnavut olduğunuzu anlamıştım." Ulusal bilincin en doğal ifadesi miydi bu, yoksa küçük ülkelere özgü bir kompleks mi, bilemeyeceğim. Bildiğim şu ki, tanıdığım Arnavutların her yerde bir Arnavut kökenli Yunanlı, Türk ya da İtalyan aradıkları, bulunca da onu yere göğe sığdıramadıkları. Yıllardır Paris'te yaşayan ressam dostum Ömer Kaleşi'ye de sahip çıkmışlar, hakkında Kadare'nin önsözünü yazdığı bir kitap bile yayımlamışlar. Ethem Bey Camii'nin tam karşısındaki, Opera'dan çok bir anıt mezarı andıran Opera binasının yanındaki kitapçıda gördüm. Ömer üzerine yazdığım bir denemenin Arnavutça çevirisi de yer alıyordu içinde.</p>

  <p class="ortayazi">* * *</p>

  <p class="normal1">İstasyon binasından üniversiteye, kenti kuzeyden güneye kat eden anacaddenin iki yanına sıralanmış resmî yapılar ve parklardan ibaret Tiran. Birbirini dikey kesen ağaçlı sokakları, tek tük caddeler ile ırmak boyunu da unutmuyorum elbet, ama kent, neredeyse, bu anacaddeyle özdeşleşmiş, onun ayrılmaz bir parçası olmuş izlenimi veriyor. Ve tam orta yerde, adını taşıyan alanın merkezinde, kaya görünümündeki beyaz taşlardan oluşan bir kaide üzerinde yükseliyor İskender Bey'in heykeli. Başına boynuz biçiminde bir tolga geçirmiş, önünde dümdüz uzayıp giden caddeye bakıyor. Mağrur ve gürbüz bir savaşçıyı andırıyor, şövalyeden çok. Sağ yanında dik bir kılıç, solunda, iğdiş edilmiş aygırının sağrısına dek inen topuzu var. Ve ayakları iyice yapışmış üzengiye. İskender Bey, namı diğer Gjergj Kastrioti (1405-1468), Arnavutların bu ulusal kahramanı, Edirne Sarayı'nda içoğlanken, yanına bile yaklaşamadığı atın bir parçası olmuş, onunla bütünleşmiş gibi. Terkisinde hakkında yazılan destanlar, belli ki Türklerle savaştan dönüyor. Doğrusu etkileyici, güzel bir heykel. Nasılsa direnmiş zamana, yalnızca Tiran'ın göbeğinde değil, Arnavut halkının gönlünde de yer etmiş. Oysa aynı şeyi, heykelleri 1991 fırtınasında yıkılan öbür "kahramanlar" için söylemek mümkün değil. İskender Bey, Fraşeri kardeşleri saymazsak, Arnavutluk'un tek ulusal simgesi. Üç kardeşin az ilerdeki parkta yan yana dizili büstleri, onun heykeli yanında oyuncak gibi kalıyor.</p>

  <p class="normal1">Arnavut dilinin mimarı bu üç kardeşin en büyüğü Sami Fraşeri'yi Şemsettin Sami adıyla biliyoruz biz. Yalnızca Türkçe'nin ilk sözlüğünü değil, ülkemizde yapılan filoloji alanındaki ilk araştırmaları da ona borçluyuz. Ve, elbette, Türk romanının ilk örneği <span class="ideitalik">Taaşşuk-ı Talat ve Fitnat</span>'ı (1872). Gerçekte, buradaki bazı aydınların öne sürdüğü gibi Arnavutluk'un bağımsızlığını pek fazla savunmamış, Tanzimat Dönemi'nde çıkan, çoğunun başyazarlığını yaptığı gazetelerde bu ülkenin Osmanlı İmparatorluğu'nun ayrılmaz bir parçası olduğunu ısrarla tekrarlamış Şemsettin Sami'nin büstünün, Tiran'ın merkezindeki bir parka, Arnavut milliyetçisi olan iki kardeşiyle birlikte dikilmesine bir anlam veremediğimi itiraf etmeliyim.</p>

  <p class="normal1">Tiran tam bir Mercedes cenneti. Çoğu elden düşme de olsa, Mercedes arabadan geçilmiyor. Tek tük BMW'ler, son model cipler, hatta limuzinler bile var. Belli, bir yerlerden para akıyor ülkeye. Ve büyük olasılıkla mafyanın kasasına gidiyor. Buraya gelmeden önce Arnavutluk üzerine okuduğum bir Fransızca kitaptaki fotoğrafı anımsıyorum. Öyle çok eski değil, 1989'da çekilmiş bir fotoğrafı. İskender Bey Alanı, ortadaki fıskıyeli havuzun çevresinde dolaşan yayalarla dolu. Tek tük bisikletler de göze çarpıyor. Mussolini döneminden kalma bakanlıklardan birinin önüne park etmiş, külüstür bir araba –bir tek otomobil– var o kadar. Birden o fotoğrafta yer almak istediğimi fark ediyorum, Tiran'ı o yönüyle de tanımış olmak, bir zamanlar kızıl bayrakların dalgalandığı Şehitler Caddesi'ni bir uçtan bir uca yürümek, Tarih Müzesi'nin ön cephesini süsleyen mozaikteki coşkulu kalabalığın arasına karışmak için. O yıllar, sonu hüsranla bitse de, umut ve ekmek yıllarıydı. İnsanlığın, Nâzım'ın deyimiyle "büyük insanlığın" kurtuluş ve eşitlik yolunda ilerlediği dönemdi.</p>

  <p class="ortayazi">* * *</p>

  <p class="normal1">Kaldığım otel (Grand Hotel) belli ki yeni yapılmış. Sakin ve konforlu, üstelik Enver Hoca'nın eski villasının tam karşısında. Yani bir zamanlar Tiran'ın "yasak semti" Blok'ta kalıyorum. Hoca'nın konutu, sonradan para yüzü görmüş bir yeni zenginin yazlık evini andırıyor. Fazla bir albenisi yok, bahçe içinde modern bir yapı. Hoca ölüp rejim çöktükten sonra eski sahipleri geri almışlar. Kapısında silahlı nöbetçiler beklemiyor artık.</p>

  <p class="normal1">Başkim Şehu'yla otelin lobisinde buluşuyoruz. Küçük kahvelerin, gece kulüplerinin önü sıra cadde boyunca yürüyoruz. Ağaçların gölgesi bozuk kaldırımlarda uzuyor; hava sıcak ama, yol yakın. Fazla uzağa değil, anacaddenin öbür yanındaki Piramit'e gidiyoruz, orada diğer davetli yazarlarla buluşup Balkanlar'ın akıbetini konuşacağız. Sağda, büyük bir bahçe içindeki villayı gösteriyor Başkim, çocukluğunun ve gençliğinin bu evde geçtiğini söylüyor. Başta da yazdığım gibi, babası Mehmed Şehu'nun da burada, ağaçların arasından belli belirsiz görünen, kapısında hâlâ silahlı nöbetçilerin beklediği bu resmî konutta öldürüldüğünü ya da intihar ettiğini –belki de "intihar ettirildiğini"– biliyorum. Dilimin ucuna gelen soruyu ona sormuyorum ama. Eski yaraları deşmek, üzerine ölü toprağı serilmiş kötü günleri anımsatmak istemiyorum. Uzun bir sessizlik oluyor aramızda. Aklımdan geçenleri anlıyor sanki. <span class="ideitalik">Korkunun Sonbaharı</span>'nda anlattığı, o, hani ne derler –"meşum" mu ?– geceyi düşünüyorum.</p>

  <p class="normal1">1981 aralık ayının 17'sini 18'ine bağlayan gece, Şehuların yenileyip büyüttükleri evlerinde tüm ışıklar yanıyordu. Mehmed Şehu'nun üç oğlundan ikisi, yani Başkim ve Vladimir, eşleriyle birlikte evdeydiler, kızı da öyle, küçük oğlu İskender ise öğrenimini sürdürdüğü İsveç'te. Her şey, İskender'in rejime muhalif bir ailenin kızıyla nişanlanmasıyla başlamıştı. Başta Enver Hoca olmak üzere, (sanki ailenin vasisiymiş gibi) tüm siyasî büro üyeleri karşıydı bu birleşmeye. 17 aralıkta başlayan toplantı geç vakte dek sürmüş, bu konuda özeleştiri yapması beklenen Mehmed Şehu'nun konuşması ertesi güne kalmıştı. Gerçi başbakan, baba olduğunu unutup taşıdığı siyasî sorumluluk gereği, birbirlerini delicesine seven nişanlıları ayırmayı başarmış, böylece partinin onaylamadığı bir evliliği son anda önlemişti ama, yine de özeleştiri yapması gerekiyordu. Hem Kosova'da patlak veren olaylar, Arnavut azınlığın Sırplar tarafından ezilip dışlanması, başbakanı köşeye sıkıştırmış, rakiplerinin durumunu güçlendirmişti. Ama, görünüşte "Rehber"in desteği tamdı. Ne de olsa, biri ötekinin tıpkısıydı, içtikleri su ayrı gitmiyor, aynı mahallede, neredeyse karşıbekarşı oturuyor, kırk yıldır ailece görüşüyorlardı. Partizan savaşından bu yana birlikte yönetmişlerdi ülkeyi. Dökülen kanda olduğu kadar rejimin başarılarında da beraber, yani hem suç ortağı hem takım başkanıydılar. Gelgelelim, son günlerde bir endişedir almıştı "Rehber"i. O öldükten sonra Mehmed geçecekti yerine. Tribünlere Mehmed çıkacak, halk onu alkışlayacak, alanlara onun heykelleri dikilecekti. Kim bilir, belki Kruşçev'in 20. Kongre'de Stalin'e yaptığını Mehmed de ona yapacak, ortak olduğu suçları üzerine yıkacaktı. Hem evini de büyütmüş, devletin kesesinden büyük paralar harcayarak yeni odalar, yeni koridorlar, yeni salonlar ekletmiş, evi ile onun evi arasındaki gizli yeraltı tünelini de, galiba, kapattırmıştı. Bu kadarı da fazlaydı doğrusu. Oğlu İskender'in nişanını bahane edip tepesine binmeli, benzerini ortadan kaldırmalı, her sabah tıraş olurken aynaya sorduğu "Benden güçlü ve güzel kim var ?" sorusuna eski günlerdeki gibi "Sen, yalnızca sen !" yanıtını almalıydı. Evet, ondan önce ölmeliydi halefi. Tek önder oydu çünkü. Devletin bekası için değil, servetin israfı için de değil, onun ikizi olduğu için okkanın altına gitmeliydi Mehmed Şehu.</p>

  <p class="normal1">Çocuklar giriş katındaki odalarında televizyon seyrediyorlardı. Baba Şehu ise, mikrofon yerleştirilmiş olabileceği endişesiyle kendi bürosunda değil, karanlık koridorların birinde eşi Fikret'le alçak sesle konuştuktan sonra, ona etkili bir uyku ilacı alıp yatmasını söyleyerek dinlenmeye çekilmişti. Çok geçmeden çocuklar da yatmış, evde ışıklar sönmüştü. Derken, Mehmed Şehu'nun bürosunda yanan ışık, nöbetçilerin gözü önünde bahçeye süzülen bir gölgeyi aydınlattı. Karlı gecede paltosuna sarılmış bu gölge, İçişleri Bakanı ve istihbarat örgütü Sigurim'in Başkanı Kadri Hazbiu'dan başkası değildi. Mehmed yukarıda, ölümünden sonra bir türlü bulunamayan ünlü mektubunu Enver Hoca'ya yazarken, can yoldaşından hiç olmazsa ailesini bağışlamasını dilerken, o da intihar süsü verilecek cinayetin son hazırlıklarını gözden geçiriyordu. Çok değil, bir yıl sonra, aynı gerekçelerle, yani Şehu'nun başını çektiği komploya karıştığı iddiasıyla kendisinin de tutuklanıp kurşuna dizileceğini bilmiyordu ama.</p>

  <p class="normal1">Bu kadar kurgu yeter sanırım. Aslında kurgu değil, gerçek. Uğruna nice insanın ömrünü adadığı komünizmin gerçek yüzünden ibaret bu anlattıklarım. Siyasî deyimle söylersek, tüm komünist rejimlerde işlenen "saray cinayetleri"nden biri. Ne ilki ne de sonuncusu ne yazık ki. Benzeri cinayetler bugün Kuzey Kore ve Küba'da da işlenebilir çünkü.</p>

  <p class="normal1">Evin bahçesindeki ulu ağaçların yapraklarını hışırdatan rüzgâra dalıp gitmiş olmalıyım ki, Başkim Şehu:</p>

  <p class="normal1">– Ne o, diye soruyor. İlginç bir şey mi gördün ?</p>

  <p class="normal1">– Yok canım rüzgârı dinliyordum sadece.</p>

  <p class="normal1">– Peki ne anlatıyordu rüzgâr ?</p>

  <p class="normal1">– Eski bir masalı.</p>

  <p class="normal1">– Buralarda biraz gevezedir rüzgâr, konuşmadan duramaz.</p>

  <p class="normal1">– Gereğinde susmasını da bilir ama.</p>

  <p class="normal1">Gülümsüyor. Evden bakışlarımı ayıramadığımı görünce eliyle solda, kaldırım boyunca uzanan taş duvarlı, yüksek yapıyı gösteriyor.</p>

  <p class="normal1">– İşte, eski Merkez Komitesi !</p>

  <p class="normal1">Başımı kaldırıp yüksek ve ezici yapıya bakıyorum. Üzerimize yıkılacakmış gibi duruyor. Kadare'nin <span class="ideitalik">Düşler Sarayı</span>'nı <span class="ideitalik">(Nenpunesi: Pallatit Te Endrrave)</span> okuyup okumadığımı soruyor Başkim. Okuduğumu söyleyince yazarın buradan esinlendiğini söylüyor.</p>

  <p class="normal1">Kafka'nın dünyasına benzer bir dünyaya açılan devasa kapılar, karanlık koridorlar, bürolar, masa ve iskemleler, kat kat raflar ve o raflarda yığılı tozlu kâğıtlara kargacık burgacık harflerle yazılmış düşler, imparatorluğun dört bucağından derlenip rüzgârdan hızlı arabalarla buraya, başkentin bu ıssız sokağındaki saraya getirildikten sonra alım, dağıtım, eleme ve yorum bölümlerinde değerlendirilen tüm düşler, burada rejimin karabasanına dönüşüyordu demek. Kadare'nin "Tabir Saray" adını verdiği Merkez Komite Binası'nın karşısındaydık. Romanda anlatıldığı gibi padişah, çeşitli kademelerden geçtikten sonra kendisine dek ulaşan "aslî düş"ün yorumu sayesinde Başvezir Köprülü'nün hazırladığı komployu ortaya çıkarmış, tüm Köprülü ailesini (onların destanını söyleyen ozanlarla birlikte) katlettirip huzura (siz buna kafa esenliği de diyebilirsiniz) kavuşabilmişti. Kadare'nin <span class="ideitalik">Düşler Sarayı</span>'nda anlattığı, tam karşıdaki evde, yani 1981 yılının aralık ayında Şehuların başına gelen felaketin bir alegorisi, Osmanlı dönemine uyarlanmış bir versiyonuydu demek. Başvezirin gözden düşüp katledildiği gece, düşler sarayının avlusunda alışılmadık bir hareketlilik göze çarpıyor, ağzı köpüklü atların çektiği siyah arabalar bir gidip bir geliyor, devletin zirvesinde bir dolap döndüğü söylentisi başkentte kulaktan kulağa yayılıyordu. Ve ertesi sabah, konağından alınıp saraya götürülüyordu başvezirin kesik başı.</p>

  <p class="normal1">– Sana bir tek şey sormak istiyorum. Babanın öldüğü günün sabahı nasıldı burası ?</p>

  <p class="normal1">– Erkenden uyanıp işe gitmek için dışarı çıktığımda bir şeyler olduğunu, başımıza bir felaket geldiğini anladım.</p>

  <p class="normal1">– Nereden anladın peki ?</p>

  <p class="normal1">– Kadare'nin romanındaki gibi resmî arabaların gidiş gelişinden.</p>

  <p class="normal1">– Bir başkalık mı vardı hareketlerinde ?</p>

  <p class="normal1">– Evet. Tango yapar gibiydiler.</p>

  <p class="normal1">Resmî arabaların tangosunun, sert hareketlerle bir ileri bir geri giden, birbirini hem tutkuyla sevip hem nefret eden, birleşip ayrılan, kenetlenen, sevişirken dövüşen bir çiftin tangosundan farklı olmadığını düşünüyorum. Demek ki, bir zamanlar Buenos Aires'in batakhanelerinde muhabbet tellallarının kendi aralarında, erkek erkeğe yaptıkları tangoyu, Tiran'da siyasî büro üyeleri arabalarıyla yapıyordu o sabah. Ve arabalarıyla değil, birbirleriyle de değil, gerçekte ölümle tango yaptıklarının farkında bile değildiler. Çünkü yönetmek, hükmetmek yetmiyordu onlara, yönettikleri insanların gönüllerinde taht kurmak, hayallerinde de yer almak istiyorlardı.</p>

  <p class="normal1">Yakıcı bir güneş var Tiran'ın üzerinde. Kent ilkyazın sisinden, eskinin karanlık günlerinden sıyrılmış, gördüğü karabasanın etkisiyle gerinip esneyen bir kedi sersemliğinde yayılıp yalpalıyor.</p>

  <p class="sagnormal">2004</p>
</body>
</html>
