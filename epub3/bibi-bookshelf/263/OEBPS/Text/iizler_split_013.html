<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_11"><br class="calibre3"/>
  Radimlija'nın Taşları<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Mostar'dan Stolac yoluna saptığımızda bitki örtüsü değişmedi yalnızca; kayalık, boz tepeleri, bu coğrafyanın yazarı Necati Cumalı'nın deyimiyle "Viran Dağlar"ı geçtikten sonra mavi dağlar da göründü. Ama çok uzaktaydılar. Kapalı gökyüzünün altında ufuk çizgisine dizilmiş, öyle bir başlarına, yalnız ve hüzünlü. Bizse bağlar arasından geçiyorduk. Bodur asma kütüklerinden sarkan üzümlere uzak dağların rengi vurmuş gibiydi. Mor, mavi, yer yer zümrüt yeşiliydiler. Bu yeşili nerede görsem Neretva düşüyordu aklıma. Dik yamaçların dibindeki derin yatağında akıp gidiyordu ırmak, az önce otobüsün camından görmüş, her zamanki gibi bakmaya doyamamıştım. Döne coşa hızlanıyordu sular, zamanı, artık geçmişte kalan acı ve yıkım günlerini sürüklercesine. Savaşın izleri tümüyle silinmemişti. Ne yüzlerden ne belleklerden ne de denize yakın bu kara ikliminden. Yol boyunca mezarlar görmüştüm. Bir kilisenin yanında kara mermerden Hırvat mezarları, taşlarındaki ay yıldızlarıyla minarelerin gölgesinde uzayıp giden Müslüman mezarları. Karışık bir mezarlık dikkatimi çekmişti. Müslüman ya da Katolik, ölüler iç içe, kardeşçe yatıyorlardı hep birlikte. Toprak ıslaktı. Sarık biçiminde taşlar kayalık yamaçlardan yuvarlanıp gelmiş, gelinciklerin arasına karışmış gibiydiler. Köylerin içinden geçiyorduk. Çan kuleleri ile kubbelerin arasından. Onarılan, yeni yapılan evlerin yanı sıra yanmış yıkılmış, yalnızca duvarları ayakta kalmış evler de sıralanıyordu. Çoğu Müslüman evleriydi. Savaşta Hırvat milislerin saldırısına uğramış, roket yağmuru altında çatıları uçmuş, ocakları sönmüş evler. Can çekişmiyorlardı artık. Barış manzarasına ayrıkotları gibi eklenmiş, isli ve korkunç, savaştan arta kalan duvarlarıyla öylece duruyorlardı. Seferis'in dizelerini anımsadım:</p>

  <p class="indentmetin">Ev diye neyim varsa çekip aldılar elimden</p>

  <p class="indentmetin">Zaman çığrından çıkmış bir zamandı: savaşlar, yıkımlar, sürgün.</p>

  <p class="normal1">Çığrından çıkmış zamanlar geride kaldı belki, ama barış Bosna-Hersek'in bu ücra bölgesinde hâlâ çok kırılgan, nekahat dönemindeymiş gibi yalpalıyor. Yoğun bakıma, ilgiye, sürekli gözetime ihtiyacı var.</p>

  <p class="normal1">Derken, Stolac'a varmadan yolun kıyısına gelişigüzel serpilmiş taşların önünde duruyoruz. Bu taşlar başka taşlar. Bu taşlar Bogomilcilerin mezar taşları. Öylesine kocaman, yoğun ve kaba. Bu yörede Osmanlı zamanında doruğuna erişen taş işçiliğinden nasibini almamış mezarların arasında dolaşıyorum. Kimi insan suretinde, kimi haç. Bazılarıysa yalnızca kümbet biçiminde bir bloktan ibaret. Çoğunun üzerinde kabartma insan figürleri var. Eteklerinin altından görünen cılız bacaklarına oranla çok büyük ellerini ve parmaklarının beşini de güneşe doğru uzatan erkek ya da çocuk figürleri. Bogomil inancı kökenleri Zerdüşt dinine dek uzanan, Hıristiyanlık tarihi boyunca Katolik Kilisesi tarafından sapkınlıkla suçlanmış bir inanç, izlerine yalnızca Bosna-Hersek'te değil, Bulgaristan'dan Kuzey İtalya'ya, hatta Atlantik kıyılarına dek gelip Toulouse bölgesine yerleşen Katarosçuların törelerinde de rastlamak mümkün. Ama burada, XII. yüzyılın başlarından itibaren inançlarını gizliden gizleye sürdüren Bogomilciler Osmanlı'nın bölgede egemenlik kurmasıyla birlikte Müslüman olmuşlar. Onlar Sırpların Ortodoksluk, Hırvatların Katoliklik adına kırıp geçirdikleri Müslümanların ataları. Belki bu yüzden içedönük, gizemli bir yaşamın izdüşümü yansımış sanatlarına.</p>

  <p class="normal1">Mak Dizdar'ın Bogomil kültüründen esinlenerek yazdığı, kitabe biçimindeki kısa şiirleri okuyorum. "Ölüm aydınlatır / Yuvadan yıldızlara giden yolu" diyor birinde. Buna benzer bir ifadeye Saraybosna'da savaşta ölenlerin mezar taşlarında da rastladığımı anımsıyorum. İzzet Sarayliç vardı yanımda. Kitabeyi o çevirmişti, "SMRT" sözcüğünü vurgulayarak. Savaş günlerindeydik. Keskin nişancılar kenti çepeçevre saran tepelerdeydiler, biz ise aşağıda, "çarnaçar" ve savunmasız. Su kuyruğunda bekleyen sivil halka, çoluk çocuğa bile ateş açıyorlardı. Ölümle iç içeydik. İçinde bir tek sesli harf bile taşımayan sözcük ancak "ölüm" olabilir diye düşünmüştüm o zaman. Şimdi de öyle düşünüyorum. Mak Dizdar da, İzzet Sarayliç de ayrıldılar aramızdan. Dizdar'ı 1970'lerde Necati Zekeriya'nın Türkçe'ye çevirdiği şiirlerinden, Sarayliç'i kuşatma altındaki Saraybosna'da tanımıştım. İkisi de eski Yugoslavya'nın iyi şairlerindendiler. Sahi, Yugoslavya adında bir ülke vardı bir zamanlar. Halkların bir arada, kardeşçe yaşadığı, yalnızca mal alım satımında değil kültür alışverişinde de bulunduğu, aralarında kız alıp verdikleri, altı cumhuriyet ile iki özerk bölgeden oluşan federal bir ülke. Şimdiyse aynı coğrafyada ufak tefek, her biri kendine dönük, aşırı milliyetçi devletçikler var. Örneğin Bosna-Hersek'teyiz ama her yerde Hırvat bayrakları dalgalanıyor. Ezan seslerinin yankılandığı tepelerde devasa haçlar da var. Memedalija Mak Dizdar ile İzzet Sarayliç'in yuvadan yıldızlara doğru çıktıkları o dönüşü olmayan yolculukta yalnız olmadıklarını düşünüyorum. Savaşta ölen iki yüz bin Boşnak da eşlik ediyor onlara. Sağ kalanlarsa çoktan terk etmişler burayı, arkalarında yaslı topraklar, yıkıntılar bırakarak. Ve gidenlerin çoğu geri dönmemiş bir daha. Radimlija'nın toprakla bir olmuş, doğayla halleşip kaynaşmış taşları da suskun. Ve herkes, gerçekleşeceğine pek inanmasa da, uzun süreli bir barışın özlemini çekiyor.</p>

  <p class="sagnormal">2004</p>
</body>
</html>
