<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_13"><br class="calibre3"/>
  Kederli Düşüncenin Dansı Tango<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Buenos Aires'te, Café Tortoni'nin arka bölümündeki kırmızı perdeli, loş salonda oturmuş tango dinliyorum. Yalnızca dinlemekle yetinmiyorum elbet; sahnede tango yapan genç bir çifti seyrediyorum bir yandan da. Kadın çok esmer, çok güzel ve çekici; erkekse topuklu, pırıl pırıl iskarpinlerinin üzerine düşen geniş paçalı pantolonu, dik duruşu, briyantinli saçlarıyla eski bir filmden çıkıp gelmiş gibi. Üzerinde kruvaze ceket, boynunda kırmızı bir fular var. Kadın erkeğin fularıyla uyumlu, ince topuklu kırmızı ayakkabılar, güzel bacaklarını daha da güzelleştiren siyah file çoraplar, her hareketinde üzerinden sıyrılan yırtmaçlı, dar bir etek giymiş. Dudakları aralandığında kışkırtıcı bir gülüş yerleşiyor kocaman ağzına. Sonra, erkeğin onu yöneten adımlarıyla birlikte yüz çizgileri birden sertleşiyor. Bakışları çok daha yakıcı şimdi, ince, uzun boynuysa dimdik. Erkeğin kollarına bırakıyor kendini. O an, iki gövdenin beraberliğinde eşsiz bir uyum görüyorum. Ama yalnızca o an. Sonra kadın birden uzaklaşmak istiyor, sırt dekoltesini hırsla kavrayan erkeğin egemenliğinden kaçıp kurtulmak... Erkek bırakmıyor ama, geri adımlarını yakından izliyor kadının, topukları üzerinde dönüp eğildikçe üzerine abanıyor. Kadın, dirseklerine dek siyah eldivenle örtülü kolunu çekerken tüm zarifliğiyle çifte atar gibi yokluyor erkeği, sonra bacaklar bir anda kenetleniyor. Ayrıldıklarında erkeğin ekseninde dönmeye başlıyor diz üstü çöküp kalkarak, yırtmacından görülen geniş kalçalarını kıvırmadan bacakları üzerinde yaylanarak. Karşıbekarşı durup sahneyi kat etmeye başlıyorlar derken. Arkası seyircilere dönük piyanistin, kucağındaki bandoneonu bir anne sevecenliğiyle tutan gözlüklü, yaşlı adamın, köşede ayakta duran gitaristin önünden hızla geçiyorlar. Bu kez kadın kollarıyla hapsediyor erkeği, istekli bakışlarıyla kendine doğru çekip yanağını yanağına yapıştırıyor. Ayrılıyorlar bir an, sonra yeniden kavuşuyorlar. Giderek hızlanıyor adımları, kadın erkeğin hareketlerini tersinden tekrarlıyor. Ama her defasında yeni bir figür yaratıyor erkek, belki kadını yorarak teslim almak istiyor. Öylesine sıkı tutuyor ki belini. Bunca yakın olmasalar dans eden herhangi bir çift sanabilirsiniz, oysa danstan öte bir şeyler var davranışlarında. Erkek üzerine coşkuyla gelen kadını diziyle kaldırıp havalandırırken, kadın sağ bacağıyla bir engel aşıyormuşçasına onun bedenine yapışıyor. Az önce dövüşüyor gibiydiler, şimdiyse sevişiyor gibi. Nedense aklıma tango salgınının dünyayı kasıp kavurduğu yıllarda Winston Churchill'in söyledikleri geliyor: "Peki ama neden ayakta !"</p>

  <p class="normal1">Yazıyla güçbela betimlemeye çalıştığım bu dans figürlerini umarım tüm ayrıntılarıyla görüntülemeyi başarır Sinan. Kocaman fotoğraf makinesiyle ön masalardan birine yaslanmış fırsat kolluyor çünkü. Kadın adama sarılıp kanatlanırken basacak deklanşöre. Ve yalnızca tango yapan çiftin değil, XX. yüzyılın başında bu ülkeye ayak basan tüm göçmenlerin yurt özlemi; liman işçilerinin oturdukları izbelerin, kentin kenar mahallelerini haraca bağlayan kabadayıların, genelevlerde yaşanmış tüm tutkuların, aşklar ile cinayetlerin, acılar ile ihanetlerin öyküsü de çıkacak fotoğrafa.</p>

  <p class="normal1">Tangonun kökeni tam olarak bilinmiyor. Ama XX. yüzyılın bu en uzun ömürlü dansının ve onunla birlikte oluşan kültürün Buenos Aires'ten çıktığı kesin. Evet her şey burada, Río de la Plata'nın, çamur rengi bu uçsuz bucaksız ırmağın Atlantik'e döküldüğü yerde başladı. Karaibler ile Río de la Plata'nın limanları arasında gidip gelen gemiler yalnızca mal değil, değişik ülkelerin kültürlerini de taşıyorlardı Yeni Dünya'ya. Afrika'dan getirilen siyah köleler, melez kadınlar, yerliler ile Avrupa kökenli göçmenler elbette her zaman uyum içinde olmasa da coğrafya ve ekonominin dayattığı belli koşullarda birlikte yaşıyorlardı. Kölelik tarihe karışmamıştı henüz, Yeni Dünya'da yaşam belki bir cehennemdi. Ama ister istemez toprak sahipleri ile ırgatlar, efendiler ile köleler zorunlu bir alışveriş, bir ilişki ağı içindeydiler. İşte bu karışımdan doğan müzikle, yani Küba kökenli <span class="ideitalik">habanera</span>'larla pampada söylenen <span class="ideitalik">milonga</span>'ların tangoyu doğurmuş olabileceği akla yakın gibi görünüyor. Ama bazı araştırmacıların öne sürdükleri gibi tango, İspanyolca "dokunmak" anlamına gelen <span class="ideitalik">tangir</span> fiilinden türetildiğine göre, doğrudan genelevlerde ya da kentin liman mahallesi La Boca'nın karanlık, dar sokaklarındaki batakhanelerde doğmuş da olabilir.</p>

  <p class="normal1">XIX. yüzyılın sonu ile XX. yüzyılın başlarındaki iki büyük göç dalgası, Sicilya, Calabria ve Endülüs'ün işsiz güçsüz takımı ile yoksul insanlarını Güney Amerika'nın bu ıssız topraklarına sürüklediğinde, Buenos Aires'in kenar mahallelerinde tango için uygun ortam çoktan oluşmuştu. Göçmenlerin pek azı aileleriyle gelmişlerdi çünkü. Toplumun alt tabakalarındandılar. Kadınsız, umarsız ve avareydiler. Kıraç topraklarını, kalabalık ailelerini geçindiremeyen çift çubuklarını bırakarak Napoli ya da Barcelona'dan büyük gemilere binmişler, azık torbalarıyla Atlantik'i geçip Río de la Plata'ya demir atmışlardı. Suç işlemeye eğilimliydi bazıları. Bazılarıysa zaten ülkelerinde yasadışı eylemlerinden dolayı aranmaktaydılar. Genelevde çalışan bir kadının sırtından geçinmek mezbahada sığır kesmekten ya da kentin zengin mahallelerine öküz arabalarıyla erzak taşımaktan daha çok işlerine geliyordu. Akdeniz güneşinde yanmış, genç ve yakışıklıydılar. Deyim yerindeyse "bıçkın" delikanlılardı. Ama, "bıçağın karanlık parıltısından" da bir şeyler vardı bakışlarında. Tango, ilk başta işte bu insanların dünyasını yansıtan, genelevde çalıştırdıkları kadınlarla ilişkilerini, bıçak dövüşlerini, kıskançlıklarını dile getiren bir ezgi ve dans biçiminde ortaya çıktı. Ağza alınmayacak sözlerle, çete başlarının, yani <span class="ideitalik">compadrito</span>'ların dillere destan serüvenleriyle bir repertuvar oluşturdu. Okurların hoşgörüsüne sığınarak bu repertuvardaki şarkı adlarından bazılarını anmakta bir sakınca görmüyorum: "Bırak İçinde Kalsın", "Sürtük", "Hırpala Beni !", "Neden Girmiyor !", "Kıvamında Kaltak". Yalnızca şarkı adlarını anmak olmaz elbet. O dönemin ünlü tangolarından bazılarının sözlerini de aktarayım:</p>

  <p class="indentmetin">Ben delikanlı adamım</p>

  <p class="indentmetin">Düşmanımı kıskançlıktan çatlatırım</p>

  <p class="indentmetin">Koluma takıp haspayı</p>

  <p class="indentmetin">Sokağa çıkartırım</p>

  <p class="indentmetin">&nbsp;</p>

  <p class="indentmetin">Ya da:</p>

  <p class="indentmetin">Sökül papelleri kaltak</p>

  <p class="indentmetin">Yersin yoksa bir güzel patak !</p>

  <p class="normal1">Kabadayı ağzıyla yazılmış, genellikle fahişelerin dostlarıyla ilişkilerini anlatan bu sözlerin dışında, özlem dolu, kederli, yalnızlıktan yakınan başka tangolar da vardı elbet. İşte bir göçmenin Hamburg'dan getirdiği ve o zamandan bu yana tango orkestrasının vazgeçilmez çalgısı, "orta direği" olan bandoneondan başka gitar, keman ve daha sonraları piyano –hem de kuyruklu piyano !– eşliğinde söylenen bu tür tangolara bir örnek, Nicolas Olivari'nin <span class="ideitalik">La Violeta</span>'sı:</p>

  <p class="indentmetin">İtalyan göçmen Domingo Polenta</p>

  <p class="indentmetin">Pis masaya dayamış dirseğini</p>

  <p class="indentmetin">Dalmış düşünmekteydi ülkesini</p>

  <p class="indentmetin">Derken uzaktan gelen bir ezgi</p>

  <p class="indentmetin">Aldı götürdü kederini</p>

  <p class="normal1">Tangonun cinsel özelliğinden yeterince söz edildiğini, ama şiddete yönelik yönlerine pek değinilmediğini yazıyor Borges 1930'larda. Ve <span class="ideitalik">Evaristo Carriego</span>'nun tangoyla ilgili bölümünde, ahlakdışı tangoların bile aynı zamanda cesareti övdüklerini, Arjantinlilerin kendileriyle ilgili imajlarının oluşumuna katkıda bulunduklarını belirtiyor. Erkekliği öven, dolayısıyla kadını aşağılayan bu tür tangoların yalnızca olumsuz nitelikler taşımadığını, özlem, tutku, gibi konuları ironiyle işleyerek halk arasında yayıldıklarını eklemeyi de unutmuyor. Zaten, Arjantin'in en ünlü yazarı Borges'e bakılırsa, genelev yaşamının da kendine göre bir etik anlayışı var. Tangoysa, bu anlayışın en uç örneği. Yalnızca Buenos Aires'in kenar mahallerine, marjinallelerine değil kentin toplumsal tarihine tutulan bir ayna. Río de la Plata'nın tüm devinimini, önce liman mahalleleri ile genelevlerini, burjuvazi tarafından benimsenip salonlara, şarkılı kahvelere, görkemli tiyatro sahnelerine taşındıktan sonra ise yoksul-zengin ayrımı gözetmeden tüm yaşamını yansıtıyor. Hatta, daha da ileri giderek, tango kültürünü Balzac'ın <span class="ideitalik">İnsanlık Komedyası</span>'yla karşılaştırıyor yazar.</p>

  <p class="normal1">Buenos Aires genelevlerinde doğan ve uzun süre yönetim tarafından yasaklanan tangonun 1910'larda Paris'in seçkin gece kulüplerinde baş tacı edilmesi, zenginler tarafından sevilip beğenilmesinden sonra Arjantin'e "soylu bir kültür" olarak geri dönmesi de ilginç bir olgu. O zamandan bu yana çok şey değişmiş olsa da tangonun modasının geçtiği, artık Arjantinlilerin bile ilgi göstermedikleri turistik bir eğlenceye dönüştüğü doğru değil. Bu yıl, yüzüncü yıldönümü kutlandığı için, kentin turistik gezi programları tango gösterilerini de içeriyor. Casablanca, Maracaibo gibi kulüplerin önüne park etmiş turist otobüslerini görebilirsiniz her gece. Ama yalnızca San Telmo'da değil, kentin her yerinde tango var. Zaten San Telmo'nun <span class="ideitalik">tanguería</span>'larına da yalnızca yabancılar gitmiyor. Parke taşlı küçük alanlarda, La Boca'nın teneke kaplı gecekondularına çıkan gölgeli, dar sokaklarda tango yapan genç yaşlı birçok insana rastlamak mümkün. Bu kültür eski plaklarda, toplumun ortak bilincinde yaşamıyor yalnızca, günlük gerçeğin bir parçası olmuş, şu ya da bu ölçüde insanların hayatına da girmiş. Kitapçılarda ciddi araştırmaların yanı sıra resimli tango kitapları vitrinleri süslemeye devam ediyor. Kentin ünlü alışveriş merkezi Florida'da kaset ve plak satan dükkânların önünden geçerken tango ezgileri duyuyorsunuz. Her ay çıkan ve bedava dağıtılan tango dergileri, tango öğrenebileceğiniz okullar, çeşitli uluslararası etkinlikler düzenleyen ve bilimsel araştırmalar yapan bir tango akademisi, tangoyla ilgili sürekli yayın yapan bir TV kanalı bile var. Kendi payıma, bu kanal sayesinde tangoyla içlidışlı olduğumu söylemeliyim. Geceler sıcak ve uzundu. Geç vakit otele döndüğümde ya da sabah uyandığımda, "Kanal Tango"yu açıyor, kendimi müzik ve dansın büyüsüne bırakıyordum. Bir süre sonra, figürlere dikkat etmeye, dansın özünü kavramaya çalıştım. Her biri ayrı bir ad taşıyan yedi temel figürün dansçılar tarafından nasıl çoğaltıldığını, öne ve arkaya atılan adımlarla başlayan hareketin tam ve yarım dönüşlerle nasıl hızlandığını, giderek çılgınca bir tempoya dönüştüğünü gözlemledim.</p>

  <p class="normal1">Karmaşık duyguları çağrıştıran bir dans tango. Romantikleşmeden, yani burjuvazi tarafından "gasp" edilmeden önce it kopuk takımının, fahişeler ile liman işçilerinin tek eğlencesi, neredeyse tek yaşama biçimleri olmuş. Bu nedenle adımlar köşede pusuya yatmış bir serseriye karşı önlem alırcasına mütereddit, bakışlar böylesine sert ve yakıcı. Geneleve ulaşmadan, bir polis baskını sırasında gizlendiği yatağın altından çıkarılan bandoneonun eşliğinde, çalıştırdığınız kadına sarılamadan, karanlık sokakta şişlenebilirsiniz. Hasmınız mutlaka bir fırsat kolluyordur çünkü. Ya mahalledeki ünününüzü ya yakışıklılığınızı ya da genelevdeki otoritenizi kıskanıyordur. Belki de eskiden kalma bir alıp veremediği vardır sizinle. La Boca'nın izbelerinde birlikte yaşarken aileleriniz arasında bir dalaş çıkmış, bıçaklar çekilmiş, akrabalar ölmüş de olabilir. O zamandan bu yana öç almak isteğiyle yanıp tutuşuyordur tıpkı Sicilya'da sürüp giden kan davalarındaki gibi. En beklemediğiniz anda, eğer gerçek bir <span class="ideitalik">compadrito</span>'ysa bıçak dövüşüne davet edecektir sizi, yoksa, yani bir <span class="ideitalik">malevo</span>'ysa, sessizce yaklaşıp arkadan vuracaktır. Ve polis hiçbir zaman teslim almayacaktır onu. Eğer gerçek bir <span class="ideitalik">compadrito</span>'ysa, mahalle komiserine verdiği sözü tutarak ertesi gün kendiliğinden gelip teslim olacak, <span class="ideitalik">malevo</span>'ysa kodeste değil pampada alacaktır soluğu. Sığır çobanı goşoların arasına karışıp izini kaybettirecektir. Borges sayesinde tanıdığımız Buenos Aires marjinallerinin şairi Evaristo Carriego, Martin Fierro adlı bir serseriden söz ederken şöyle diyor:</p>

  <p class="indentmetin">Sakinleşince doğa</p>

  <p class="indentmetin">Ortalık yatışınca</p>

  <p class="indentmetin">Yüreğinde keder</p>

  <p class="indentmetin">Çayıra doğru yürüyor her akşam</p>

  <p class="indentmetin">Nasıl da zordur</p>

  <p class="indentmetin">Geceler boyu</p>

  <p class="indentmetin">Tanrı'nın yarattığı yıldızların</p>

  <p class="indentmetin">Yarışını seyreylemek gökyüzünde</p>

  <p class="indentmetin">Ve yaşamak</p>

  <p class="indentmetin">Bir cinayetin anısıyla</p>

  <p class="indentmetin">Yırtıcı hayvanların eşliğinde</p>

  <p class="normal1">Carriego'nun, genç yaşta veremden ölmeden önce bu dizeleri yazdığı yıllarda, yani yüzyılın başlarında, yalnızca sığır sürülerinin çoğaldığı, topraktan fışkıran otlakların rüzgârda dalgalandığı bir düzlük değildi pampa. İspanyolların katlettiği yerlilerin ruhları ufka dek uzayıp giden boşlukta dolaşırken serseriler, kentten kaçıp bu ıssız doğaya sığınan evsiz barksızlar da, katillerle birlikte cirit atıyorlardı orada. Bu insanların çoğu kente geri dönmediler. Pampada yeni bir yaşam kurdular kendilerine. Ve öldükten sonra, yörede hâlâ söylenen bir halk türküsündeki gibi, "Hıristiyan toprağına değil / Otlağa gömülmek" istediler.</p>

  <p class="normal1">Tangoda, en azından ilk başlarda, romantik duyguların yeri olmadı pek. Ama genelevlerin, yaşlı mamalar ile genç fahişelerin, çok şık giyinen <span class="ideitalik">compadrito</span>'ların dramı her zaman vardı. Başta sert kalıplı, siyah fötr şapka, kruvaze ceket, o zamanki Fransız modasına uygun bol pantolon, yüksek topuklu iskarpin, uzun fular, pembe gömlek ve parmaklarda bol yüzük. Benzerlerine Brecht'in <span class="ideitalik">Üç Kuruşluk Operası</span> ile Haldun Taner'in <span class="ideitalik">Keşanlı Ali Destanı</span>'nda rastladığımız bu bıçkınların kendi aralarında, bazen de onların deyimiyle söylersek "piliçleri"yle tango yaptıklarını düşünün ! Dans ederken birbirlerine sevda sözleri fısıldamıyorlardı kuşkusuz. Ama, kendi raconlarına göre seviyor, kıskanıyor, ihanet ediyor, ölüyor ve öldürüyorlardı. Bütün dünyada olduğu gibi Türkiye'de de bir kesim Cumhuriyet balolarında tango yapar, Missouri gemisinin İstanbul'a geldiği yıllarda genç kızlar "Çiçekçi Kız", "Sevdim Bir Genç Kadını" gibi tangolarla gözyaşı döker, Seyyan Hanım'ın içli sesiyle hayal kurarlarken, bu gerçeğin farkında mıydılar acaba ? Hiç sanmıyorum. Arjantin televizyonunda tango kanalının geceyarısından sonra erotik filmler göstermesi de ayrı bir konu, tango kültürünün "aslına rücu" etmesi gibi bir şey. Kimi okurları düş kırıklığına uğratmak pahasına da olsa, tangonun çoğu kez erkek erkeğe yapıldığını söylemeliyim. Kadınlarla yalnızca genelevde ilişki kurulabilen bir ortamda böyle olması da doğaldı. Buenos Aires'e gelmeden önce Paris'te izlediğim bir tango gösterisinde, Arjantinli dans grubu "Tango Pasión"un Parislilere gerçek bir tango şöleni sunduğu o güzel gecede, Omar Ocampo ile Juan Corvalán'ın birbirlerine sarılıp iki <span class="ideitalik">compadrito</span> gibi dans edişlerine tanık oldum. Tangonun hamurunda erkek ve "erkeklik" var, ne yapalım ki gerçek böyle. İşte Carriego'dan birkaç dize daha:</p>

  <p class="indentmetin">Sokaktan gelip geçenler</p>

  <p class="indentmetin">En yakası açılmadık iltifatlarla</p>

  <p class="indentmetin">Katılıyorlar La Moracha'ya</p>

  <p class="indentmetin">İki pezevenk tuhaf hareketlerle tango yapıyor.</p>

  <p class="normal1">Tango erkeğin kadına sunduğu bir dans, onu elde etmenin, tutmanın, deyim yerindeyse hem simgesel hem gerçek anlamda "çalıştırmanın" bir yolu.</p>

  <p class="normal1">Bu söylediklerim elbette tangonun çıkış dönemi ve "eski kuşak" diye adlandırılan ilk bestecilerin repertuvarları için geçerli. Paris'ten tüm dünyaya yayıldıktan sonra Arjantin'de de genelevden salona, kenar mahalleden kent merkezine terfi etti tango. Onu sokağa taşıyan laterna oldu, merkezde yayılmasını sağlayansa sessiz sinema. Burjuvazi özel salonlarda dans ederken, sinema salonlarında halk Rudolph Valentino'nun filmlerini tango ezgileri eşliğinde izliyordu. Ve yine sinema, tango tarihinin en büyük efsanesini, sözlerini Pascual Contursi'nin yazdığı "Kederli Gecem"le üne kavuşan Carlos Gardel'i yarattı.</p>

  <p class="normal1">Gardel, Toulouse'da, evlilik dışı bir ilişkiden doğmuş, iki yaşındayken annesiyle birlikte Uruguay'a göç etmişti. Şarkı söylemeye de Montevideo'da başladı. Sonra Buenos Aires'e taşındılar. Carlos kentin kenar mahallelerini, genelevlerini, limandaki izbeleri, hapishaneleri ile karakollarını keşfetti. İlk tangolarını buralarda söyledi. Yine de, Buenos Aires değil, Paris üne kavuşturdu onu. Josephine Baker'den Maurice Chevalier'ye, Mistinguett'e dek, o dönemin pekçok ünlü şarkıcısının ve Fransa Cumhurbaşkanı Gaston Doumergue'in hayranlığını kazandı. Arjantin'e döndüğünde uluslararası bir yıldızdı artık. New York'un en pahalı oteli Astoria'ya yerleşmişti ama, asıl taht kurduğu yer, genç kızların kalbiydi. Yakışıklıydı çünkü, dokunaklı bir sesi vardı. Uzun yıllar, evlenmeden, genç bir kızla nişanlı kaldı. Böylece tüm genç kızların düşlerinde olası bir eş niteliğini koruyabildi. Onların hayal dünyasını süsledi, yoksul yaşamlarının tek sevinci olmayı başardı. Çevirdiği filmlerle büyük bir servet kazandı. 25 haziran 1935'te, henüz kırk beş yaşındayken Medellín'de bir uçak kazasında öldüğünde, Arjantin halkının belleğinde yaşayan bir efsaneydi çoktan. Bugün de Eva Peron'la birlikte, Arjantin'in en ünlü siması sayılıyor. Halkın gönlünde yaşamaya devam ederken, efsanesi de dillerde dolaşıyor. Arjantinliler Carlos Gardel'in mezarına, tıpkı Eva Peron'unkine yaptıkları gibi, her sabah Río de la Plata'nın suyundan, tangolu gecelerin ışıklarından, kentin gökdelenleri üzerinde masmavi parıldayan gökyüzünden renklerini alan çiçekler bırakıyorlar. Bazıları, mezarı başında, Meryem Ana'ya yaptıkları gibi, adak adıyorlar. Hastalıklarını iyileştirmesini, dertlerine çare bulmasını diliyorlar. Ve "Kederli Gecem" adlı tangoyu her geçen gün biraz daha kederli, yani biraz daha güzel söylediğine inanıyorlar:</p>

  <p class="indentmetin">En güzel günümde</p>

  <p class="indentmetin">Beni terk eden küçüğüm</p>

  <p class="indentmetin">Kalbimi acılar içinde</p>

  <p class="indentmetin">Ruhumu öksüz bıraktın</p>

  <p class="indentmetin">Seni deli gibi severdim</p>

  <p class="indentmetin">Tek hayalim tek neşemdin</p>

  <p class="indentmetin">Bir mecnunum şimdi</p>

  <p class="indentmetin">Kafayı çekip duruyorum her akşam</p>

  <p class="indentmetin">Aşkını unutmak için</p>

  <p class="normal1">"Kederli Gecem" o zamana dek dansa eşlik etmek için genellikle söylenmeden çalınan tangoyu şarkıya dönüştürdü. Ve ayrılıktan, özlemden, içkiden, terk edilen sevgiliden, elbette gecenin karanlığından, sabaha karşı sokakların ıssızlığından söz eden yüzlerce tangonun yazılmasına yol açtı. Duygularını hep içe atan ya da yeterince ifade edemeyen sıradan insanlar hüzünlü aşklarının, yalnız yaşamlarının gerçeğini bu şarkılarda bularak tangoyu benimsediler. Bu arada sokak kadınlarının dramını, yakışıklı muhabbet tellalları tarafından aldatılıp Fransa'dan Buenos Aires'e getirildikten sonra lüks randevuevlerine satılan, fuhuş ve alkolün batağından kurtulamayan genç kızların acıklı öykülerini dile getiren şarkılar da bestelendi. Bunların içinde en ünlüsü çok uzun süre dillerden düşmeyen "Milonguita"ydı. Konusunu gerçek bir olaydan alan bu tango bir bar kadınının portresini çizerken; gerçekte gövdelerini satarak yaşamak zorunda kalan tüm kadınların acısını haykırıyordu:</p>

  <p class="indentmetin">Anımsa Milonguita</p>

  <p class="indentmetin">Chiclana Sokağı'nın gülüydün bir zaman</p>

  <p class="indentmetin">Kısa eteğin ve örgülü saçlarınla</p>

  <p class="indentmetin">Estertica'ydı adın</p>

  <p class="indentmetin">Şimdi Milonguita'sın</p>

  <p class="indentmetin">Gecenin ve hazzın çiçeği</p>

  <p class="indentmetin">Barlarla pavyonların gülü</p>

  <p class="normal1">Sonradan valilik tarafından yasaklanacak randevuevlerinde zengin erkeklerin en çok Fransız kadınlarına rağbet ettikleri biliniyor. Bu kadınlar, Paris'e özel olarak gönderilen delikanlılar tarafından baştan çıkarılıyor, Río de la Plata kıyılarına ayak basar basmaz da kadın tüccarlarına pazarlanıyorlardı. Bir dönemin tangolarında işte bu iğrenç ticaretin yansımasını buluyoruz. Yoksul mahalle kızlarının zengin yaşam özlemleri, giderek sefahatin girdabına kapılarak fuhuş dünyasına sürüklenmeleri de, repertuvarın önemli izleklerinden birini oluşturuyor. "Milonguita" böyle bir genç kızın öyküsünü anlatıyor işte. Bazı belgeler bir zamanlar adı Mari Ester Dalto olan, barlarda Milonguita adıyla çalışan on dört yaşında bir kızın gerçekten yaşadığını, Chiclana Sokağı 3148 numarada oturduğunu ve çok genç yaşta öldüğünü doğruluyor. Pascual Contursi'nin "Dere Çiçeği"nde ölümsüzleştirdiği "küçük" gibi:</p>

  <p class="indentmetin">Henüz on dördündeydin</p>

  <p class="indentmetin">Kapıldın tangonun çağrısına</p>

  <p class="indentmetin">Şık giysilerin olsun istedin</p>

  <p class="indentmetin">Para ve mücevherlerin</p>

  <p class="normal1">Avrupa'ya gidip orada kalan, her geçen gün yurda dönme umudunu biraz daha yitiren, kendini Paris'in bohem yaşamına kaptırmış Arjantinlilerin serüvenleri de tango sözlerinin ayrılmaz bir parçası oldu. İkinci Dünya Savaşı öncesinde Carlos Gardel'in en sevilen tangolarından biri, Paris'te Buenos Aires'i özleyen, dışarda kar yağarken bekâr odasında doğduğu kentin güneşli sokaklarını, geride bıraktığı dostlarını, eski sevgililerini düşleyen bir göçmenin yalnızlığını anlatıyordu.</p>

  <p class="indentmetin">Hayatın sillesini yemiş</p>

  <p class="indentmetin">Dolaşırken serseri gibi</p>

  <p class="indentmetin">Yolum buraya düştü</p>

  <p class="indentmetin">Sevgili Buenos Aires</p>

  <p class="indentmetin">Artık bu uzak kentte düşlüyorum seni</p>

  <p class="indentmetin">Nasıl da güzel olmuşsundur kim bilir</p>

  <p class="indentmetin">Ben oralardan gideli</p>

  <p class="indentmetin">Paris'te duygulu Montmartre'da</p>

  <p class="indentmetin">Tene saplanan bir hançer her anı şimdi</p>

  <p class="indentmetin">.......</p>

  <p class="indentmetin">Bir akşam ölüm bir çukura atacak beni</p>

  <p class="indentmetin">Elveda Buenos Aires ne yazık</p>

  <p class="indentmetin">Bir daha göremeyeceğim seni</p>

  <p class="normal1">Son yıllarda, özellikle Piazzola'nın yorumlarıyla yeniden gündeme gelen tangonun en büyük yaratıcılarından Enrique Santos Discépolo, "kederli düşüncenin dansı" olarak tanımlıyor tangoyu. Genellikle dışadönük ve neşeli olan tüm halk danslarının tersine tango kederli günleri, bir daha dönmeyecek sevgilileri, özlemden kahrolan yalnız erkek ile düşkün kadının acılı yaşamını anlatıyor bize. Kuşkusuz bu nedenle hâlâ yaşayan, bugün de söylenen bir şarkı, insanı alıp götüren melankolik bir ezgi, kışkırtıcı bir dans, diyeceğim kendini sürekli yenileyen bir kültür. Evet, bugün de başlı başına bir kültür, hatta bir kült, tango.</p>

  <p class="sagnormal">1998</p>
</body>
</html>
