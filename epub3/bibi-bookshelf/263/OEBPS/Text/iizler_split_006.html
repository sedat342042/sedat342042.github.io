<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_4"><br class="calibre3"/>
  Prag'da Günler<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="solbaslik">Birinci gün: yağmurun sesi</p>

  <p class="indentmetin">yağmurlar içindeydi Prag</p>

  <p class="indentmetin">bir gölün dibinde gümüş kakma bir sandıktı</p>

  <p class="indentmetin">kapağını açtım</p>

  <p class="indentmetin">içinde genç bir kadın uyuyor camdan kuşların arasında</p>

  <p class="indentmetin">saçları saman sarısı kirpikleri mavi</p>

  <p class="sagnormal">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nâzım Hikmet</p>

  <p class="normal1">Bende Prag'a gitme isteğini uyandıran, ergenlik çağımdan bu yana her kitabını ilgiyle, biraz da çekinerek, hatta korkarak, o umutsuz ve karanlık dünyasının gizlerine tümüyle varamadan okuduğum Kafka'nın bu kentte yaşamış olmasıydı diyebilirim. Gerçi Bohemya'nın başkenti, <span class="ideitalik">Bir Savaşın Tasviri</span> hariç, doğrudan yer almıyordu Kafka'nın yapıtında. Ama eski, dar sokakları, karanlık pencereleri, koridorları, ıslak dehlizleri, tavan araları, köstebek yuvasını andıran geçitleri ve Şato'suyla neredeyse her cümleye sinmiş, her sözcüğün ardına saklanmış gibiydi. Sonra Nâzım Hikmet'in "Pırağ'da Vakitler" şiiriyle karşılaştım. Kenti ikiye bölen Vltava Irmağı'nın hızıyla akıp giden dizeler düpedüz büyüledi beni. Ne var ki yaşamı boyunca umudu, gelecek güzel günlere olan inancını haykıran şair Prag'da "hasretlerle delik deşik" olduğunu yazıyor, barok yapıların şafakta ağır ağır aydınlanışını betimlerken "yaldızlarda kararmış keder"den söz ediyordu. Ve yine Prag'da yazdığı "Son Otobüs"te "İyice yaklaştı bana büyük karanlık / Dünyayı telaşsız, rahat / seyredebiliyorum artık" diyordu.</p>

  <p class="normal1">Yıllar sonra yolum Prag'a düştüğünde, Kafka'dan Kundera'ya, Hrabal'den Nezval'e, Meyrink'ten Rilke'ye açılan bir okuma yelpazesinde –bu adlara Angelo Ripellino'nun <span class="ideitalik">Praga Magica</span>'sını da eklemeliyim– efsane kentin yazınsal çağrışımlarından kolayca sıyrılıp çevreyi "telaşsız ve rahat" seyredemeyeceğimi anladım. Üstelik, tam sokağa çıkmaya hazırlanırken bir de yağmur başlamaz mı ! Ama ne yağmur ! Otelde beklemek zorunda kaldım. Nisan yağmurudur geçer diye de pek fazla kaygılanmadım. Yanılmışım. Dinmek bilmedi gün boyu, bıktırdı usandırdı. Şimdi gel de Nezval'in ünlü kitabının başlığını anımsama ! Şair, sokaklar boyunca sürüklediği yalnızlığını, kimi zaman dumanlı bir şarap mahzeninde, "sıvı ekmek" tabir edilen biraların köpürdüğü bir <span class="ideitalik">hospoda</span>'da yoksul ressamlarla paylaşır ya da tüm gerçeküstücü sanatçılar gibi kentin rastlantısal güzelliklerinin peşinde dolaşırken, boşuna "yağmur parmaklı" dememiş Prag için. Kent, çatı katındaki odamın penceresinden baktığımda bir kristal sürahiyi andırıyordu. İnce, uzun boyunlu, zarif ve kırılgan bir Bohemya sürahisini. Hem Kafka'nın şatosu kadar ulaşılmaz, hem elimi uzatıp dokunabileceğim kadar yakındı. Evet, uzanıp bir dokunsam ses verecek, öylesine saydam ve duyarlı. Sudan çıkmış balık gibi de ıslak, allı pullu. Uzakta, ırmağın sol yakasındaki Hradcany tepesine tüm görkemiyle çöreklenmiş, Başkanlık Sarayı da dahil sayısız pencereler ile yüksek duvarlı yapılardan oluşan, siyasal erkin odağı Şato, arduvaz çatıların ardında Svaty Vita Katedrali'nin gotik hayaleti ve önde ağaçlı teraslar; küf yeşili barok kubbelerin altına sığınmış gümüş kanatlı melekler ile sivri kuleler, kırmızı kiremitli çatılar, Malá Strana'nın yokuşları ile arka bahçeleri, kuytu avlular ve ırmak boyunun yalnız ağaçları dokunsam ses verecekler. Sonra Karel Köprüsü'nü bekleyen heykeller, sıra sıra dizilmiş öbür köprülerin çelik putrelleri, eski kentte Belediye binasının duvarından çıkmaya hazır otomatlarıyla Hanus Usta'nın saati, evlerin açık sarı, pembe, vişne çürüğü cepheleri ve aşağıdaki tramvay yolunun kaldırımlarından kara tabutlar gibi geçen şemsiyeler, onlar da "Artık vakit tamam !" dercesine ses verecekler dokunsam.</p>

  <p class="normal1">Yağmurda bile büyüsü bozulmuyordu Prag'ın, renkler silinmiyordu. Bulunduğum yerden karşı tepelerin yamacına serpilmiş mahallelerin merdivenli sokaklarını göremiyordum ama, Şato'nun ardında bir heyula gibi dikilen katedralin canavar suretindeki oluklarından akan yağmur sularının oralarda bir yerde bulunması gereken Simyacılar Sokağı'na doğru yokuş aşağı aktığını, akarken de taş avluları, dar geçitleri, henüz yanmayan sokak fenerlerinin sıralandığı granit kaldırımları yunup arındırdığını, nice kanlı olaya tanık olmuş Şato'yu siyasetin kirlerinden temizlediğini tahmin edebiliyordum. Hem Kafka'nın deyimiyle "günbatımının kemirdiği kuleler" kentindeydim, hem İtalyan ressam Arcimboldo'nun, portresini rengârenk meyveler toplamı olarak yaptığı melankolik hükümdar II. Rudolf'un kentinde.</p>

  <p class="normal1">Gerçi Rudolf'tan daha ilerde de söz edeceğim ama, bu Arcimboldo'nun işleri üzerinde durmalıyım biraz. Prag'ı benimseyip bu kentte oturan, dolayısıyla da saltanatı boyunca Habsburg imparatorluğunun başkentini Viyana'dan Bohemya'nın kalbine taşıyan Kral Rudolf'un portresinden başlayayım önce: alnın yerinde bir kavun, yanakların biri elma öbürü şeftali, gözler yerli yerinde ama biri kiraz öteki dut, burun diye bir armut aşağı doğru sarkmakta, saçlar salkım salkım üzümler ile buğday başaklarından ibaret, dudaklarda iki fındık ve sakal yerine iri mi iri, üstelik de dikenli bir atkestanesi. Yakından bakıldığında pazardan yeni gelmiş bir meyve sepetini andırıyor hükümdar, uzaktan bakıldığında normal bir insanı. Tuhaf bir çalışma yöntemi diyebilirsiniz. Mevsimine göre meyve, sebze ve bitkilerden oluşan yüz çizgileri yakın planda bir hilkat garibesinin korkunç ifadesini taşıyor, uzak plandaysa rengârenk bir yüzün büyüsünü. Simyanın başkenti Prag ile Arcimboldo'nun sanatı arasındaki ilişki de buradan kaynaklanıyor kuşkusuz. Yalnızca gereksiz eşya koleksiyoncusu, ıvır zıvırın hamisi Rudolf'un portresini yapmamış ressam, imparatorluğun kütüphanecisi Wolfgang Lazio'yu da, açık ve kapalı, sayfaları eprimiş cilt cilt kitap yığını olarak çizmiş. Av hayvanları ile derisi yüzülmüş kümes hayvanlarından, domuz butları ile bıldırcın etinden ibaret portreler de var, Kral Rudolf'un ölümünden sonra dünyanın dört bir yanına saçılmış, olağanüstüyle iğrençliğin sınırını zorlayan portreler. Neyse ki bu portreleri bin bir renkli çiçeklerden oluşanlar dengeliyor biraz. Onları, yağmurun dinmesini beklerken birer birer gözden geçirdim. İşte "Dört Mevsim" dizisinin ilki, yani 1563'te Prag'da yapılmış Yaz: profilden bir insan yüzü, ama dişleri üzümden, çenesi armuttan, görülen tek yanağı elmadan; burnun yerinde bir salatalık var, kulak bir arpa başağı. Sonra tencereler, sahanlar, tavalar, yumurta ve sümüklüböcek kabuklarından oluşan <span class="ideitalik">Aşçının Portresi</span>. Arcimboldo, yeraltı güçleriyle geceye hükmü geçen, melankoli illetinden mustarip, yarı deli yarı bilgin Kral Rudolf'un tüm maiyetini resmetseydi kim bilir nasıl bir garabet şenliği çıkardı ortaya, simya ve yıldızbilim, hortlaklar dünyası ile yeryüzü kim bilir nasıl bir oluşumda birleşir, günümüze nasıl bir karnaval suretinde ulaşırdı. Şato'daki bir şölende çişini fazla tuttuğu için ölen, altın protez burnuyla çevresine dehşet salan, yıldızbilimci Tycho Brahe'nin portresi örneğin. Ya da yaptığı büyülü aynada melekleri seyreden, kuşlarla konuşabilen John Dee. Kulaklarını cellata teslim ettiği için sağır lakabıyla anılan İskoçyalı Edward Kelley. Sık sık şeytanı çağırmakla yetinmeyip, üvey oğluna otopsi yapmaya çalışırken mumya suratlı karısı Abigaila tarafından basılan Scotta. Ve aralarında Kepler gibi çok önemli bilginler ile, Dürer ve Bruegel gibi sanatçıların da bulunduğu daha niceleri.</p>

  <p class="normal1">Diyeceğim, yağmurda bile Arcimboldo'nun tabloları ile simyacıların imbiğinden süzülmüş gibi altın sarısıydı gökyüzü, Vltava'ysa bazen kül rengi, bazen yeşil. Karel Köprüsü'nün taş kuleleri de her zamankinden daha siyah ve korkunçtu. Yağmurda bile caddeler kalabalık, yolcular tramvaylarda salkım saçaktı. Derken, gürleyen gökle birlikte kentin uğultusu da doldu odaya, pencereyi kapatmak zorunda kaldım. Ve Nâzım'ın "gereğinden genç yüreğinin" acısını paylaşarak daha sakin, tüm pencerelerde perdelerin inik olduğu, tramvayların ıslak rayların üzerinden bomboş kayıp gittiği, "bir gölün dibinde, içinde genç bir kadın uyuyan gümüş kakma bir sandık" olarak hayal etmeye başladım Prag'ı. Orada, yağmurun altında yeryüzünün en güzel kentlerinden biri, sandıkta uyuyan genç kadının "elini çektiği bir eldiven gibi" boşalıyordu. Artık ne Şato umurumdaydı, ne Strahov Manastırı'nın soğan başlı kuleleri ile beyaz duvarları. Ne az sonra yanacak olan sokak fenerlerini düşünüyordum ne de Prag'ın büyüsünü. Çatıda kuşların –yoksa Yahudi mezarlığından kalkıp otelin damına konan kargaların mı ?– ayaklarıyla dolaşan yağmurun tıkırtısına bırakmıştım kendimi. Yatağa uzanıp uzun süre Nâzım'ın şiirindeki sandığı hayal ettiğimi anımsıyorum. Acaba ne vardı içinde ? Gerçekten bir kadın mı, şairin bitip tükenmek bilmeyen yurt özlemi mi yoksa ? Belki de sandığın içinde Prag'ın başka yüzünü de bana gösterecek bir gümüş ayna gizliydi. Sürgün şiirlerinden birinde yine "Prag dedikleri bir gümüş ayna" diye yazmamış mıydı, bir otel odasında sırtüstü uzanmış ölümü beklerken ya da ona genç görünse de artık kocalmaya başlayan yüreğinin kanına batırdığı ekmek lokmalarını Lejyonerler Köprüsü'nden martılara atarken ? Bir ara dalmışım. Uyandığımda yağmur dinmişti. Damlalar çatıda kuşların ayak tıkırtısıyla dolaşmıyordu artık. Caddenin uğultusu da tramvay gıcırtılarına karışmıyordu. Sokağa çıkıp kalabalığa karışmadan önce bavuluma bir göz attım. Yerinde yoktu. Kalkıp dolaba baktım, orada da yok. Derken kapı çalındı. Açtım. Kimseyi göremedim. Eşikte bir sandık duruyordu. Gümüş kakma, çıngıraklı bir sandık. Açar açmaz bir dudağı yerde bir dudağı gökte bir cin dikildi karşıma. Daha "Dile benden ne dilersen" demeden kentin kanlı tarihini anlatmaya başladı.</p>

  <p class="solbaslik">İkinci gün: cinin anlattıkları</p>

  <p class="indentmetin">Prag ! Ah Prag ! Yurdumun taş yürekli kenti !</p>

  <p class="sagnormal">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Karel Hynek Mácha</p>

  <p class="normal1">"Tarihin çok eski devirlerinde buraya gelen Slav kabilelerinden Çeklerin, Prenses Libuse'nin kehanetine uyarak bugün Şato'nun bulunduğu yerdeki ormanın derinliklerine daldıklarını, orada yine kehanet uyarınca evinin eşiğini onarmakta olan bir yaşlı adam görüp, eşik anlamına gelen Prag kentinin temellerini attıklarını da tüm ayrıntılarıyla anlatabilirim sana. Çünkü ben, böyle cin olduğuma bakma, gerçekte saygın bir bilginim. Çok yaşadım, çok gördüm şu dünyada. Kurulduğunda ahşap duvarlar ile barakalardan oluşan Şato'nun tarih boyunca yaşadıklarına, bu kente sevdalanan sizin Nâzım'ın deyişiyle ‘ölmüş bir yıldızdan uçup gelen kuşlar'a benzeyen heykelleriyle Karel Köprüsü'nün ırmağa dev bir kemik olarak düşmesine de tanıklık ettim. Kraliçenin günah çıkartırken anlattığı sırlarını kral IV. Václav'a söylemediği için Vltava'ya atılan Nepomuklu Aziz Jan'ınki başta olmak üzere, köprünün üzerindeki tüm aziz heykellerinin, bu arada sizin yeniçeri heykelinin de öyküsünü bilirim. Ama anlatması uzun sürer. Yeniçerinin öyküsünü, yağmur dinip de gezmeye çıktığında belki kendi ağzından dinlersin. Çünkü geceyarısından sonra, ortadan el ayak çekilip ırmaktan yükselen sis kenti perde perde sardığında, heykeller aralarında konuşmaya başlar.</p>

  <p class="normal1">Her neyse, uzatmayayım. Bu kentin tarihi, bana sorarsan cinayetler tarihidir. Yalnızca Prag'ın değil tüm Bohemya'nın koruyucusu, aziz Václav örneğin. Kardeşi tarafından katledilmiştir. Çok iyi bir insandı oysa. Bu ülkeye de az yararı dokunmadı. Aziz dediğime bakma, gerçekte yiğit bir kraldı. Bana inanmıyorsan git, onun adını taşıyan ünlü alandaki heykeline bak. Dört azizin eşliğinde, bir elinde sancak, at binip işgalcilere yalın kılıç direndiğini göreceksin. Hangi işgalcilere mi ? Onu da sen tahmin et artık. Ben nereden bileyim mi diyorsun ? Beri dur da söyleyeyim öyleyse. Sovyet tanklarına elbet. 1968 ağustosunda Dubcek ve arkadaşları ‘Güler Yüzlü Sosyalizm' adını verdikleri rejimi uygulamaya kalkışınca XX. yüzyıl tarihine ‘Prag Baharı' olarak geçen, senin kuşağının yüreğinde bir umut gibi yeşeren o insancıl sosyalizm anlayışı ‘Büyük Ağabey'in hiç de hoşuna gitmemiş ve bir şafak vakti Varşova Paktı'na bağlı ülkelerin tankları işgal etmişlerdi Prag'ı. Keman kaşlı Brejnev bir yana, görüntüleri benimki kadar korkunç olmasa da benden daha güçlü olan Kremlin'deki canavarların, tüm dünyayla alay edercesine ‘normalleştirme' adını verdikleri bu süreci protesto etmek için, üniversite öğrencisi Jan Palac da işte o meydanda kendini yakmıştı. Halk, mezarı başında diz çöküp mum diker hâlâ, ziyaretçisi yaz kış hiç eksik olmaz."</p>

  <p class="normal1">Cin doğru söylüyordu. Karlı bir ocak günü genç adamın gövdesinden fışkıran alevlerle ısınmıştı Václav Alanı, nasıl unuturum ! O zaman, "Kadife Devrim"e, yani aynı alandan halka seslenen başkan Havel'in müjdelediği özgürlük günlerine dek Prag'ın neredeyse yirmi yıl boyunca "normalleştirilmeye" devam edileceğini bilemezdim elbet. O yıllarda Prag'a çok sık gelen Nâzım Hikmet'in, nedense hiçbir şiirinde Letna Parkı'ndan kente bıyık buran Stalin heykelinden söz etmediğini bilemeyeceğim gibi. Gerçi Yirminci Kongre'den, yani Kruşçev raporuyla Stalin'in cinayetlerinin ortaya çıkmasından sonra, komünist rejimi olmasa da kızıl diktatörü eleştiren şiirler yazmıştı şair, "taştandı tunçtandı alçıdandı kâattandı iki santimden yedi metreye kadar / çizmeleri dibindeydik şehrin bütün meydanlarında / bıyıkları lokantalarda içindeydi çorbamızın" demişti ama, 1963 yılına dek gölgesi Vltava'ya vuran Stalin heykelini de hep görmezden gelmişti. Onun gördüğü Prag'ın barok yapıları, Kara Kule'nin altın kaplama damı ve bir öğle vakti Şato'nun oradaki kestane ağaçlarına inen "berrak, nazlı, serin" mavilikti. Bir de Václav Caddesi'nin vitrinlerindeki oyuncak kurtlar, ayılar, sarı bacalı vapurlar ile pırıl pırıl otobüsler. Yurt özlemiyle yanıyordu yüreği, oğlu Memet'i İstanbul'da bırakmıştı. Belki bu nedenle Stalin heykeline değil vitrindeki oyuncaklara bakmayı yeğliyordu. Gece Faust'un evini bulup kapısını çalacaktı, Mephistopheles'le bir anlaşma yapmak için:</p>

  <p class="indentmetin">Kapıyı çalıyorum</p>

  <p class="indentmetin">Bu evde ben de senet vereceğim şeytana</p>

  <p class="indentmetin">ben de kanımla imzaladım senedi</p>

  <p class="indentmetin">Ne altın istiyorum ondan</p>

  <p class="indentmetin">ne bilim, ne de gençlik.</p>

  <p class="indentmetin">Hasretlik cana yetti,</p>

  <p class="indentmetin">pes !</p>

  <p class="indentmetin">Beni İstanbul'uma götürsün bir saatlik...</p>

  <p class="normal1">Artık o günlerdeki gibi uzak değil İstanbul, "Demirperde" kalkalı on yılı geçti. Ve nice sular aktı Prag köprülerinin altından. Türk Havayolları aktarmasız uçuyor Çekistan'in başkentine. Sahi, Slovakya bağımsızlığını ilan edeli beri Çekoslovakya yok artık, Çekistan ve Slovakya diye, kavga etmeden boşanmış iki ayrı devlet var.</p>

  <p class="normal1">"İşte" diye anlatmaya devam etti cin, "eski at meydanı Václav Meydanı adını alana dek daha neler neler oldu. Belki Jan Palac kendini yaktı ama, bu olaydan beş yüz yıl önce, Katolik Kilise'ye başkaldıran bir başka Jan'ı, Jan Hus'u Engizisyon ateşe verdi. Onun da heykeli eski belediye binasının tam karşısında, T´yn Kilisesi'nin gotik gölgesinin vurduğu meydandadır. Ülkenin bağımsızlığı için savaşan Çek soylularının kelleleri de, Beyaz Dağ yenilgisinden sonra bu meydanda uçurulmuştur."</p>

  <p class="normal1">Yağmur dinmeye yüz tutmuştu. Tarihte olan bitenleri, kan ve ateşle yoğrulan ülkenin geçmişini dinlemek değil, Prag'ı gezmek istiyordum artık. Ama cin, ben dışarıya çıkmadan cinliğini yaptı yine; Habsburg yöneticilerinin Şato'nun pencerelerinden atılmasıyla başlayan olayları bir çırpıda anlatıverdi:</p>

  <p class="normal1">"Bohemya'da güçlenen Protestan akım, Kral Rudolf'un 1612'de tahtı kardeşi Matthias'a bırakmak zorunda kalmasından sonra Prag'dan Viyana'ya taşınan Habsburg yönetimine karşı siyasal bir ayaklanmaya dönüştü. Merkeziyetçi Katolik hükûmet ile bağımsızlık yanlısı Protestan güçler arasında çatışma kaçınılmaz olmuştu. İki taraf Bílá Hora (Beyaz Dağ) denilen Prag'a hâkim bir tepede savaşa tutuştular. Sizin gelmiş geçmiş en büyük tarihçilerinizden birinin deyimiyle ‘mübalağa cenk oldu'. Ve kaybeden tarafın elebaşlarının kafalarını, yine sizin gelmiş geçmiş en büyük şairlerinizden birinin deyimiyle ‘pancar koparır gibi' koparmak için kent merkezinde darağaçları kuruldu.</p>

  <p class="normal1">1621 yılının sıcak bir haziran günü yirmi yedi Çek soylusu, idam mangası ve atlı askerlerin eşliğinde kent merkezine doğru Şato'dan yola çıkarıldılar. Vltava kıyısına geldiklerinde trampetler çalmaya başladı. Karel Köprüsü'nden geçerken, bağımsızlığı uğruna ölüme gittikleri kentlerine son bir kez daha baktılar. Meydana geldiklerinde cellat Jan Mydlar –evet, onun da adı, rastlantı bu ya, Jan idi !– kafileyi elinde kılıcıyla ayakta karşıladı. Yalnızca gözlerini açıkta bırakan yüzündeki siyah örtü sabah rüzgârında hafifçe kımıldıyordu. Hükûmetin ileri gelenleri de, siyah giysileri içinde, protokole uygun olarak belediye binasının balkonunda yerlerini almışlardı. Halk aşağıda, başların kesileceği kütüklerin sıralandığı yüksek platformun önünde bekliyordu. Önde yer kapmak için itişip kakışanlar, birbirini çiğneyenler vardı. İdam edilenleri mezara götürecek tabutlar en önde, akacak kanı emmek için serpilmiş kumun üzerinde duruyordu. Kurbanların çığlıklarını bastırmak istercesine trampetler daha hızlı çalmaya, halk sabırsızlanmaya başlamıştı ki, keskin kılıç ilk başı gövdeden ayırdı. Sonra ikincisine geldi sıra, sonra üçüncü ve dördüncüye. Cellat, kafalar düştükçe kasılan boyunlardan fışkıran kanı durdurmak için her birine bir ilmik atmayı da ihmal etmiyordu. Onuncu idamdan sonra biraz yorulur gibi oldu. Kılıç da körelmeye başlamıştı. Şişkin pazıları, terleyen iriyarı gövdesiyle, Karel Köprüsü'ndeki aziz heykellerine inat, Eski Yunan tanrılarını andırıyordu. Yardımcısı terini silerken, yandaki mahzenden fıçı büyüklüğünde bir bardakla bira getirdiler. Cellat Jan bir dikişte at sidiği gibi köpüren soğuk birayı yarıladı, kalanını kana bulanmış kum zemine döktü. Ve bıraktığı yerden sürdürdü işini. Ne var ki, geri kalanların kafasını kesmeden önce sağ kollarını kesti. Prag Üniversitesi Rektörü Doktor Johannes Jessenius'un ise dilini kopardı. Yirmi yedinci kurbanın kafasını da gövdeden ayırdıktan sonra, kalabalığın alkışları ve giderek yavaşlayan trampet sesleri arasında, kollar ile kesik dili, başsız gövdelerin yanına özenle yerleştirdi. İşini bitirmişti artık. 1622'de ailesine teslim edilen Slik'in başının dışında, yirmi altı bağımsızlık savaşçısının kesik başları, halka ibret olsun diye, tam on yıl boyunca meydandaki çelik kafeslerinde asılı kaldı. Bu olanlar kanlı Prag tarihinin ne ilk ne de son trajedisiydi."</p>

  <p class="normal1">Dinleyecek gücüm kalmamıştı artık. Cine susmasını söyledim, hiç oralı olmadı. Bunun üzerine tutup zorla sandığa soktum şom ağızlıyı, kapağını da sıkıca kapattım. Gümüş kakma sandığı Vltava'ya atmak üzere sokağa çıktığımda yağmur dinmiş, gökkuşağı Şato'nun üzerinde parıldamaya başlamıştı. Prag'ı gezebilirdim artık.</p>

  <p class="solbaslik">Üçüncü gün: sokaklarda</p>

  <p class="indentmetin">Bu kentin göz kamaştırıcı görüntüsünde mimarînin epik şiiri gizli.</p>

  <p class="sagnormal">Rainer Maria Rilke</p>

  <p class="normal1">Beş bölgeden oluşuyor kent merkezi. Eski Kent (Staré Mesto), kuruluşu yedi yüzyıl önceye dayanmasına karşın Yeni Kent olarak adlandırılan Nové Mesto, ünlü Yahudi mezarlığı ile sinagogların bulunduğu, kuzeye doğru kıvrılan cadde ile Paris Sokağı'ndaki yeni yapıların arasında sıkışıp kalmış Josefov, ırmağın sol yakasındaki Malá Strana ve yukarda, Şato'nun çevresine kümelenmiş evler ile parklardan oluşan Hradcany. Vltava'nın iki kıyısı boyunca, limana giriş sırasını bekleyen gemiler gibi duraklarda peş peşe dizilen sarı kırmızı, yavaş ve gıcırtılı tramvaylardan birine binip ya da daha güzeli, caddeleri birbirine birleştiren geçitlerle iç avlulardan geçip, yokuşları inip çıkarak, malta taşı döşeli dar sokaklarda yürüyerek Prag'ı dolaşabilirsiniz. Bu arada yalnızca Karel Köprüsü'nde değil, Vltava'nın üzerindeki on üç köprüden herhangi birinin üzerinde durup kentin eşsiz görüntülerini yakalamanız da mümkün. Hele hava güzelse, pırıl pırılsa ortalık. Gizemli bir mavi, arduvaz çatıların üzerindeki gökyüzüne gelip durmuşsa, hiç kıpırdamadan, koyulmadan, öyle tek başına, yukardan kente meydan okuyorsa. Ya da vakit çok erkense. Karel Köprüsü'nün taş ayaklarından yükselen sis yavaşça örtüyorsa heykelleri. Hava puslu, köprünün kuleleri ile yosunlu duvarlar ıslaksa. Kimseler görünmüyorsa ortalıkta. Sonra, gün ağarıp sis açıldıkça kendini kat kat ele veren Malá Strana'nın barok yapıları hâlâ gizlerini koruyorsa. Ya da ne bileyim, Kampa Adası'ndaki şeytan deresinin akışıyla dönen eski su değirmeni zamanı ağır ağır öğütüyorsa. Evet, günün her saatinde, ama özellikle gündoğumları ile günbatımlarında, Prag'ın büyülü bir kente dönüştüğü kesin. Felsefe taşını elde etmeye çabalayan simyacılar ile teleskopun ucundan gezegenlerin devinimini gözleyen gökbilimciler boşuna mekân tutmamışlar burayı. Kral Rudolf boşuna Şato'daki sarayının tüm pencerelerini kapattırıp, duvar kapılarını ördürüp, mutlak ve karanlık yalnızlığına çekilmemiş. Kafka, kendi yarattığı dünyanın labirentinde, başında siyah melon şapkası, soluk almakta bile güçlük çekerek, umutsuzluğun sınırlarını zorlayarak, düşe kalka dolaşmamış. Ve gerçek sessizliğe, var olabildiği tek alan olan beyaz kâğıdın, sözcüklerin ve gece lambasının sessizliğine kavuşabilmek için Simyacılar Sokağı 22 numaradaki o tek katlı, bir göz odadan ibaret eve boşuna sığınmamış. "İnsan yazarken, hiçbir zaman yeterince yalnız olamaz. Çevreniz hiçbir zaman yeterince sessiz değildir, gece tümüyle gece olmamıştır henüz."</p>

  <p class="normal1">Sahi, ne diyordum ! Prag'ın gizlerinden söz ediyordum sanırım. Demem o ki, çanlarıyla puslu havayı, demir tekerlekleriyle vitrinleri titreten tramvaylarla da dolaşabilirsiniz kenti, ama en iyisi yaya dolaşmak. Mesafeler çok uzak değil çünkü, sokaklarsa alabildiğine çekici. Kalabalığa karışıp kendinizi günün akışına bırakmanız yeter. Ben de öyle yaptım. Şair Nezval gibi rastlantısal güzellikleri, günlük yaşamın olağanüstü yönlerini, ayrıntıların beklenmedik şaşırtıcılığını keşfe çıktım. Neler mi gördüm ? İki kapı arasında Mucha'nın bir yapıtını örneğin. Yeni Dünya'da mor sıvalı bir ev, Şato'da eski fenerleri gün boyu yanan çıkmaz bir sokak gördüm. Strahov Manastırı'nın kitaplığında içi saman doldurulmuş bir timsah, çatısında üç güzel martı vardı. Dünyanın tüm böcekleri, bin bir çeşit renkleri ve tuhaf kabuklarıyla cam vitrinlerde sergileniyordu. Ve bir kahvenin tozlu rafında unulmuş <span class="ideitalik">Rudé Pravo</span>'nun eski sayıları eskinin olağanüstü günlerinden söz ediyordu. Sonra Vltava'da, Mississippi'nin çamur rengi sularında yüzer gibi yol alan, timsahlarca izleniyormuş duygusu uyandıran, yandan çarklı bir gemi. Siyah beyaz kuğular. Kıyıda bir süre daha dursaydım, <span class="ideitalik">Varoluşun Dayanılmaz Hafifliği</span>'ndeki Tereza gibi, akıntının sürükleyip götürdüğü tahta bankları, büyük aşkların tanığı o alçakgönüllü nesneleri bile görebilirdim. Ama acelem vardı. Akşam olmadan bizim yeniçeri heykelinin bulunduğu yere varmalı, öyküsünü kendi ağzından dinlemeliydim. Adımlarımı hızlandırarak tunç mantosunun içinde hâlâ dimdik duran Jan Hus'un heykelini ardımda bırakıp Karel Köprüsü'ne doğru yöneldim. Hanus Usta'nın saati, ben tam önünden geçerken çalmaya başladı. Bir süre havarilerin dansını seyrettim. Sırayla çıkıp arzı endam ettiler. Onları insanoğlunun zaaflarını simgeleyen heykelcikler izledi: gurur, cimrilik, zevk ve iskelet suretinde ölüm, peş peşe geçtiler. Sonra yukarda bir horoz öttü. Ve kavuğu taştan bir Türk, Nâzım'ın deyişiyle "melül ve mahzun" somurttu aşağıda. Köprüye vardığımda hava kararmak üzereydi. Solda, Kampa Adası'na bakan korkuluğun yanı başında yeniçeri heykelini bulmam güç olmadı. Sağ kolu arkada, Rodin'in düşünen adamını anımsatan sol eli çenesinin altındaydı. Taş duvara dayamıştı dirseğini. Yuvarlak göbeği, belinden sarkan yatağanı, sarkık bıyıkları ve sarığıyla çok uzaklardan, belki bir bozkır kalesinden ya da İstanbul'daki bir kışladan geldiği belliydi. Peki ne işi vardı burada ? Bir zamanlar Viyana kapılarına dayanan Türkler, Bohemya'yı tarihin hiçbir döneminde istila etmediklerine göre, Prag'da ne arıyordu ? Ne arayacak, zindanın önünde nöbet tutuyordu elbet. Daha dikkatli bakınca demir parmaklıkların önündeki köpeği de gördüm. Her ikisi de ürkütücüydüler. Zindanda inleyen, gün ışığını görebilmek için birbirini çiğneyen savaş tutsaklarını bekliyorlardı. Yeniçeriye öyküsünü anlattırmadım. Ezbere bildiğim bir öyküydü çünkü. "Kan, yağma ve talan, var biraz da sen oyalan !" diye başlayan bir öykü. Malá Strana'nın sokaklarına doğru hızla uzaklaştım oradan. Şato'ya vardığımda çoktan akşam olmuş, ışıklar yanmıştı. Yıllar önce İstanbul'da, Galatasaray Lisesi'nin yatakhanesinde bir kış gecesi, dışarda kar yağarken yorganı başıma çekip cep lambamın ışığında okumaya başladığım Kafka'nın cümleleri geçmiş günlerin içinden çıkıp geldiler, puslu Prag akşamına birer birer dizildiler:</p>

  <p class="indentmetin">Gecenin bir vakti köye vardı K. Köy karlara gömülmüştü. Şato tepesinden iz eser yoktu ortada; sis ve zifiri karanlık tepeyi kuşatıyor, büyük şatoyu ele veren en sönük bir ışık olsun seçilmiyordu.</p>

  <p class="normal1">Hayır kar yağmıyordu. Şato gecenin içinde yanan ışıklarıyla pırıl pırıldı. Ama yine de bir şeyler kalmıştı Kafka'nın dünyasından. Artık Prag'da dolaşırken gerçekte bu dünyanın içinde dolaşacağımı biliyordum.</p>

  <p class="solbaslik">Dördüncü gün: Kafka'nın dünyasında</p>

  <p class="indentmetin">Gecenin onundan sabahın altısına dek yazdım. Öylesine uzun süre oturakalmışım ki, eklem yerleri kireçleşen bacaklarımı masanın altından çekmem hiç de kolay olmadı (...) Saate son kez baktığımda ikiyi gösteriyordu, hizmetçi salona girdiğindeyse son cümleyi yazıyordum. Sonra birden ortalık maviye kesti. Pencereden baktığımda köprünün üzerinde yürüyen iki adam gördüm. Aşağıdan bir araba geçti.</p>

  <p class="sagnormal">Franz Kafka</p>

  <p class="normal1">Güne otel odasında Kafka okuyarak başladım, sonra yürüyerek, Ferdinand Sokağı 20 numaradaki eski ve yüksek bir yapının ikinci katını aydınlık, geniş pencereleriyle boydan boya kaplayan Café Louvre'a geldim. Bir dönem yazarın çok sık devam ettiği, Prag Çevresi diye bilinen diğer yazar arkadaşları Felix Weltsch, Oskar Baum ve Max Brod'un yaptıkları gibi, filozof Brentano'nun çömezleriyle ateşli tartışmalara girişecek yerde bir köşeye çekilip sessizce onları izlediği bu kahvede belki bir izi kalmıştır diye. Oysa Prag'ın her yeri Kafka'yla, daha doğrusu onun yapıtının yan ürünleriyle dolu. Kafka, hediyelik eşya olarak her yerde, ama gerçekte hiçbir yerde değil. <span class="ideitalik">Dava</span>'da, anlatının ana eksenini oluşturan mahkemenin bir örneği sanki. Ya da, K'nın tüm çabalarına karşın bir türlü ulaşamadığı, içine giremediği, ona hep uzaktan görünen Şato gibi. Evet, yazar ölümünden yıllar sonra bir tüketim nesnesine dönüşmüş, Harry Potter'in başına gelen, bir ölçüde onun da başına gelmiş. Eski kentin sokaklarını dolduran turist kalabalığının içinde <span class="ideitalik">Şato</span>'yu, <span class="ideitalik">Dava</span>'yı hatta bu romanların hacmi göz önünde tutulursa bir uzun öykü sayılabilecek <span class="ideitalik">Değişim</span>'i, hadi onlardan da vazgeçtim, bir ya da iki kısa hayvan öyküsünü okuyanlar da var mıdır bilmiyorum ama, çoğunluğun bir Kafka tişörtü, Gregor Samsa'yı cisimleştiren bir hamamböceği biblosu ya da Bohemya kristali üzerinde biraz aykırı duran bir Kafka portresiyle yetindiğini söyleyebilirim. Sonunda kısa ömrünü çarçabuk tükettiği kent sahip çıkmış yazara, Kafka'yı tükete tükete bitiremiyor.</p>

  <p class="normal1">Gün Kafka'yla başladı, onun izini sürerek devam etmeli diye düşünüyorum. Ne var ki, yağmurun yine eli kulağında. Değil dışarıya çıkmak, oturduğum yerden kalkmak bile gelmiyor içimden. Köpüklü, sıcak mı sıcak, böylesi ancak Orta Avrupa kentlerinin eski, güngörmüş kahvelerinde bulunabilen kapuçinomu bir <span class="ideitalik">toscani</span> eşliğinde yudumluyorum. <span class="ideitalik">Toscani</span> uzun, içimi de sert mi sert. Söndükçe yakıyorum. Zaman pekâlâ geçiyor işte. Kafka okumadan, ille de onu düşünmeden, düşlemeden geçiyor. Prag'da bulamam endişesiyle Paris Havaalanı'ndan bir paket <span class="ideitalik">toscani</span> almıştım. Boşuna endişelenmişim. Burada da her şey var. Burada da her şey satılık. Yeter ki paran olsun. Prag'ın çok hızlı ve kötü bir biçimde değiştiğini, eski komünist ülkelerin başkentlerinin çoğu gibi Amerikanlaştığını, bir an önce gidip görmezsem hayal kırıklığına uğrayabileceğimi söyleyen dostlarıma hak veriyorum. Eski kentteki barok yapıların teker teker Amerikalı zenginler tarafından satın alındığını söylemişlerdi. Kafka'nın doğduğu ev de onların arasında olmasın ! Az önce, buraya gelirken önünden geçtim. Tüm kapıları kapalıydı. Jan Hus'un heykeline bakan öbür yapılar gibi yıkanıp arınmamış, cephesi onarılmamıştı. Fazla albenisi olmayan, kül rengi taş bir yapıydı zaten, üç katlı ve kasvetliydi. Duvarda Kafka'nın bir büstü vardı, yazarın 1883'te bu evde doğduğunu belirten ibarenin üzerinden yüzünü alana doğru çevirmiş, eski kentin dar sokaklarına bakıyordu, Kavafis'in ünlü şiirindeki gibi o sokakların labirentinde yolunu yitirmiş, o sokaklarda yaşlanmıştı sanki. Daha doğrusu yaşlanmadan, etkisinden bir türlü kurtulamadığı babası ve onu yeterince korumayan annesi henüz hayattayken, en verimli çağında dünyaya veda etmişti. Tedirgin ve uyumsuzun biriydi zaten. Yaşasa ne olacaktı ? Veremin de yardımıyla erken göçüp kurtulmuştu bir bakıma. Hem toplum dışlamıştı onu, hem yakın aile çevresi. Gregor Samsa gibi bir hamamböceğiydi, evin bir köşesinde, kendi halinde yaşayan, herkesten, kız kardeşlerinden bile korkan. Öldüğünde kırk bir yaşındaydı. Yalnız yaşamış, çile çekmiş, değeri sonradan anlaşılan benzersiz bir yapıt bırakmıştı ardında. XX. yüzyılın tüm trajedilerini, en azından üç kız kardeşi ile "hayatının kadını" Milena'yı yakacak Nazi cehennemini önceden sezmişçesine umutsuzluğa kapılmış, sağlığında yayımlanan birkaç küçük kitap dışında elyazması olarak bıraktığı romanlarını ve günlüğünü yok etmesini istemişti can yoldaşı Max Brod'dan. Evet, Dr. Franz Kafka'dan, 1883-1924 yıllarında bu kentte yaşamış, Prag'ın sokaklarını arşınlamaktan hiç yorulmamış, tatil ya da tedavi amacıyla, bir de sevgilileriyle buluşmak için çıktığı kısa yolculuklar dışında (Dora Diamant'ın sevecenliğinde ömrünün son altı ayını geçirdiği Berlin hariç) hep Prag'da yaşamış bu "yılgın" yazardan, bu "çağ kaçkını"ndan tek bir iz bile kalmamalıydı.</p>

  <p class="normal1">Oysa, Kafka'nın izleriyle dolu Prag. Örneğin oturduğu evler, gittiği okullar, uğradığı kahveler, çalıştığı sigorta şirketi hâlâ ayakta. Spor yaptığı yüzme havuzu ile Vltava'nın eski rıhtımları da. Gerçi yandığı için tümüyle yeniden yapılan doğduğu ev ile eski kentin arasında sıkışıp kalmış Yahudi gettosu, o on yaşındayken yıkılmış ama, sinagoglar ve mezarlık hâlâ duruyor. Oraya da gittim elbet, üst üste yığılı, kimisi ayakta, kimisi yıkılıp neredeyse toprağa karışmış mezar taşlarını gördüm. Ve üzerlerindeki İbranîce yazıları. Karga çığlıklarıyla doluydu her yer. Kentin tüm ağaçları sanki bu mezarlıkta toplanmış, kargalar dallara yuva kurmakla yetinmeyip özgürlüklerini ilan etmişlerdi. Lanetli mahallenin tüm sokaklarına, iç karartıcı avlu duvarlarına, sinagogların çatılarına bile tünemişlerdi. Ve Belediye binasının saatinde akrep ile yelkovan ters yönde yarışıyor, birbirlerini kovalayıp duruyorlardı. Onlar böyle tersine döndükçe, zaman da geriye doğru işliyor, kapanmış yaralar yeniden kanamaya başlıyordu. Bir zaman olmuş, burada, bu kendi içine kapalı mekânda da insanlar yaşamış, sevmiş, sevilmiş, sonra da efendime söyleyeyim, yük trenlerine doldurulup yakılmak üzere toplama kamplarına götürülmüşlerdi. Saçlarından sicim, yağlarından sabun yapılmıştı. Kafka yaşamamıştı bu vahşeti, ama işin sonunun kötüye varacağını sezmiş, yapıtlarına sinen korkuda XX. yüzyıl tarihinin bu en büyük kıyımını da (elbette dolaylı olarak) haber vermişti. Peygamber değildi o. Bir Çek Yahudisi'ydi.</p>

  <p class="normal1">Doğduğunda Avusturya-Macaristan İmparatoru Franz Joseph'in tebaasındaydı, öldüğünde Çek Cumhuriyeti vatandaşı. Bu hızlı değişime pek ayak uyduramadığını, aslında dış dünyanın onu pek fazla ilgilendirmediğini söyleyebiliriz. Yine de, yaşadığı dönem, bir dünyanın yıkılıp yeni bir dünyanın, o güne dek Avrupa tarihinde benzeri görülmemiş bir şiddet ortamının serpilip geliştiği yıllardı. Kuşkusuz bu nedenle, <span class="ideitalik">Ceza Sömürgesi</span>'nde yaptığı gibi, kaynağı belirsiz bir suçun tenine işkenceyle nakşedildiğini anlatmaya kalkışmıştı. Umutsuz ve uyumsuz, ille de karamsardı.</p>

  <p class="normal1">Bohemyalı bir Yahudi ailesinden gelen Franz Kafka'nın Alman dilinde yazdığını, Çeklerin gözünde bir Alman, Almanların gözünde bir Yahudi, Yahudilerin gözünde ise bir Çek olduğunu, bu nedenle herkes tarafından dışlandığını, babası Hermann Kafka'nın otoriter kişiliği altında ezildiğini, sürekli bir korku, bir endişe içinde yaşadığını biliyoruz. Bu korkunun, yabancılaşmanın, yalnızlık arayışının, derin umutsuzluğun izdüşümlerini yalnızca duygusal ilişkileri ile yapıtlarında değil, bir ölçüde yaşadığı kentte de bulmak mümkün. Ne var ki, Kafka'nın yapıtlarında Prag'ın, doğrudan değil, yazarın dünyasının bir alegorisi olarak dolaylı bir biçimde yer aldığını söyleyebiliriz. İşte bu alegorinin ilk uğrağında, Café Louvre'dayım. Ve <span class="ideitalik">Bir Savaşın Tasviri</span>'nde gerçek Prag'ı, sokakları, köprüleri, köprülerindeki kabartma heykelleri ve meyhaneleriyle ilk ve son kez doğrudan adlandırdığı kenti okuyorum. O da, ancak ilk bölümde, çünkü hemen kendine özgü bir dünya yaratıyor yazar, hayal gücünün ürünü kendi peyzajına çekiyor okuru, yalnızca karanlık bir ormanda değil, iç içe geçen değişik öykülerin arasında da yolumuzu yitiriyoruz... Ne var ki, tanıştıkları evin hizmetçisi tarafından "gecenin içine salınan" iki kafadarın Prag serüveninde, Kafka'nın kente bakışı tüm ayrıcalığıyla belli ediyor kendini.</p>

  <p class="indentmetin">Düşüncelerim o anda birbirine karışıyordu, çünkü Moldau (Vltava'nın Almanca adı) ile öte yakadaki semtler aynı karanlık içersinde serilmiş yatıyordu. Karşıda birkaç ışık yanıyor ve kendilerinden tarafa bakan gözlerle oynuyordu. Aradaki yolu geçerek ırmak korkuluğuna vardık ve burada durduk. (...) Gece vakti bir ırmak başında dikilince, çokluk yapıldığı gibi durup dururken iç geçirdim, ama sonra yola devam edecek oldum. Ne var ki Tanışım suya bakıyor ve kımıldamıyordu. Derken daha çok sokuldu korkuluğa, ayakları gelip demire dayandı. Dirseklerini korkuluğa yaslayıp, alnını ellerine gömdü. Peki sonra mı ? Sonra ben üşüyordum, paltomun yakasını kaldırmadan yapamadım. Tanışım ansızın gerindi; sırtı, omuzları ve boynu hep birden katıldı gerinmeye; gergin kolları üzerinde dinlenen belden yukarısı korkuluktan ileri taştı.</p>

  <p class="normal1">Anlatıcının Tanış diye adlandırdığı, karlı Prag gecesinde yanından ayrılmayan, ay ışığında ince, uzun gölgesi "sırık gibi" uzayan bu tuhaf kişi, yazarın benzeri bir bakıma. İçinde taşıdığı, ona acı ve suçluluk duygusu veren cini. Nereden mi çıkarıyorum bunu ? Ondan kaçmak, kurtulmak isteyişinden, ama her defasında ona yenilişinden:</p>

  <p class="indentmetin">Kaçacaktım ve bu pek kolay olacaktı. Az sonra sola, Karel Köprüsü'ne kıvrılırken, ben sağa Karel Sokağı'na atacaktım kendimi. Sokak eğri büğrüydü ve karanlık kapılar, henüz açık meyhaneler vardı burada.</p>

  <p class="normal1">Anlatıcı, benzerinden kaçmak şöyle dursun, iyice teslim alır onu. Üzerine binerek at gibi tırısa kaldırır. Ve kentin dışına çıkarlar. Orada, sokak ve caddelerin bitip kırın başladığı geniş düzlükte, her şey mümkündür artık. Yazar istediği gibi hayal gücünü koşturacak, kendi peyzajını yaratacaktır.</p>

  <p class="indentmetin">Üzerinde at koşturduğum yol taşlı ve yabana atılmaz ölçüde de bayırdı; ama işte böyle oluşu hoşuma gitti ve yolu tutup daha da taşlı ve bayır yaptım. Tanışım tökezledikçe, yakasına yapışıp çektim yukarı ve ahlayıp pofladıkça da kafasına indirdim yumruğumu. Beri yandan bu iyi havada atla gezintimin ne denli sağlığıma yararlı olduğunu hissettim ve Tanışımı daha da zıvanadan çıkarmak için karşıdan bize doğru uzun süreli darbeler halinde bir rüzgâr estirdim.</p>

  <p class="normal1">Öykünün sonuna doğru, tekrar kente döndüklerinde, "Yukarıdaki tepede küçücük bir odada oturur gibi oturuyorduk" diye yazar. "Yan yanaydık, ama birbirimizden hiç de hoşlanmıyorduk; ne var ki birbirimizden fazla da uzaklaşamazdık, çünkü kesin ve sağlam duvarlar vardı çevremizde."</p>

  <p class="normal1">Prag'ın, Kafka'nın varoluşunda giderek bir alın yazısına dönüştüğünü, çekip gitmek istese de ondan kurtulamadığını, henüz on dokuz yaşındayken Oskar Pollak'a yazdığı mektupta söylediği gibi "kentin cırnaklarını etinde hisettiğini" düşünüyorum. Bir gün, odasının penceresinden Eski Kent Meydanı'na bakarken, yanındaki İbranîce öğretmeni Friedrich Thieberger'e söyledikleri geliyor aklıma: "İşte şu liseye gittim, sonra, biraz ilerideki üniversiteye. İşyerim de bakın biraz solda, tam şurada gördüğünüz yapı. Tüm hayatım bu küçük daire içinde geçti." Dairenin, bu kısır döngünün dışına çıkabilmesi için ne kadar zorlandığını, ömrünün son altı ayını geçirdiği, ama daha önceleri de iki kez nişanlanıp bir türlü evlenemediği Felice Bauer'i görmek uğruna defalarca gidip geldiği Berlin'in Prag'a bir alternatif oluşturabilmesi için nelere katlandığını, oradan ailesine gönderdiği mektuplar sayesinde öğreneli çok olmadı. Prag'ı bırakıp Berlin'e taşınmanın, orada kendisini çok genç ve sevecen bir kadın beklese de neden "Napolyon'un Rusya seferi kadar güç" olduğunu ise hâlâ anlayabilmiş değilim. Çünkü Kafka'nın, gençlik yıllarından beri, hiçbir zaman Prag'a tutkuyla bağlanmadığına, ne var ki içindeki cinden kurtulamadığı gibi bu büyülü kentten de vazgeçemediğine, bir bakıma ona mecbur olduğuna inanıyorum. "Babaya Mektup"ta yazdığı gibi, oturduğu koltuktan dünyaya hükmeden baba figüründe cisimleşen, yalnızca siyasî değil ataerkil aile otoritesini de simgeleyen Şato'dan kurtulmak pek kolay değildi yazar için. Oysa, uzak ülkelerin özlemiyle yanıp tutuşan, ne var ki çıktığı denizaşırı yolculuğu yarıda bırakıp ilk fırsatta Paris'e dönen Baudelaire gibi, Kafka da <span class="ideitalik">"Any where out of the world"</span> derken okyanusa yelken açmıyor, gece odasında yapayalnız, lambasının ışığında kendi dünyasını yaratıp oraya sığınıyordu. Belki lanetli bir kentti Prag, simyacıların, büyücülerin, karanlık bakışlı cellatların kentiydi. Hatta bu yüzden, başlarda bırakıp gitmek istemişti doğup büyüdüğü, ilk aşklarını yaşadığı, köprüleri ile kemerli geçitlerini, dar sokakları ile kasvetli avlularını, dumanlı kahvelerini, genelevlerini –evet, arkadaşlarıyla kimi zaman hoşça vakit geçirdiği genelevlerini bile– ezbere bildiği kenti. Ama Prag peşini bırakmamış, zayıf ve korunmasız bir bebek gibi onu kollarına almış, sarıp sarmalamış, ve sonunda boğmuştu. Yapıtlarında, özellikle de ölümünden sonra Max Brod'un yayımladığı romanlarında bu boğuncun öne çıktığı görülür. <span class="ideitalik">Amerika</span> adıyla yayımlanan yarım kalmış romanında ise, bir başka ülkeye gidip oraya yerleşme isteği, gençliğinden beri içini yakan bu özlem, hiçbir kuşkuya yer bırakmayacak biçimde kendini belli eder.</p>

  <p class="normal1">Kafka'nın Prag'ı terk edip başka bir kente yerleşme tasarısını, kendi yazdıklarından çok, bize sonradan anlatılanlardan biliyoruz. Örneğin birlikte kentin altını üstüne getirdikten, kiliselerine girip çıktıktan, sokaklarını arşınlayıp köprülerini geçtikten, tepelerine tırmandıktan sonra Janouch'un, Kafka'ya atfettiği şu sözlerden:</p>

  <p class="indentmetin">Karel Köprüsü'nden Vltava'nın sol yakasına geçerek Malá Strana'nın kulelerinin gölgesinde dolaştık. Sonra Saksonlar Sokağı boyunca yürüyüp Büyük Manastır Meydanı'na geldik, oradan da, daracık Prokopska Sokağı'na saptık. Yumurta pazarının içinden geçip Bretislavova Sokağı'nı yürüyerek Aziz Jan tepesinin geniş basamaklı merdivenlerine tırmandık. Oradan da, Nerudova boyunca dümdüz aşağıya, Malá Strana'daki tramvay durağına dek indik. Kafka köprüdeki heykeller hakkında bilgi verdi bana, ayrıntılarını gösterdi. Dükkânların tabelalarına varıncaya dek her şeyi biliyordu. Sonra bana dönerek şöyle dedi:</p>

  <p class="indentmetin">"Biliyor musunuz, bir kent değil burası, zamanın engebelerinde dalgalanan okyanusun dibi. Gördüğünüz şu yuvarlak kayalar aslında tutkularımız ve soğumuş düşlerimiz. Bir sualtı dalgıcı gibi dolaşıyoruz aralarında. Belki çok ilginç ama, sonunda insan havasızlıktan boğulur gibi oluyor. Yukarıya çıkmazsa kan basıncından ciğerleri patlayabilir. Bir zaman ben de oturdum burada. Gitmeliydim. Olmadı."</p>

  <p class="normal1">Max Brod'a da, birkaç kez, Prag'da bunaldığını, bu kentte hiçbir geleceği olmadığı için çekip gitmek istediğini söyler. Ne var ki, bu "lanetli kent", Kavafis'in şiirindeki gibi peşini bırakmaz. Başka deniz, bir başka yol yoktur ona.</p>

  <p class="normal1">Oturduğum masadan kalkmadan önce pencereden dışarıya bakıyorum. Yeri göğü sarsarak bir tramvay geçiyor aşağıdan. Yine Kâmuran Şipal'in çevirisinden "Yola Çıkış"ı, çok kısa da olsa (buraya alacak kadar) Kafka'nın kaçış ikilemini özetleyen bu Baudelaire tarzında yazılmış öykücüğü, ya da düzyazı şiiri, bir kez daha okuyorum:</p>

  <p class="indentmetin">Atımı ahırdan alıp gelmesini buyurdum. Uşağım ne dediğimi anlamadı. Kendim gittim, eyerleyip bindim üzerine. Uzaktan bir boru sesi işitip, "Bu nedir" diye sordum. Uşağın bir şeyden haberi yoktu ve bir şey de işitmemişti. Kapıda beni durdurup sordu: "Bey nereye gidiyor ?" "Bilmem" dedim, "buradan uzağa işte, buradan uzağa, hep uzağa buradan, ancak böylelikle hedefime ulaşabilirim." "Demek hedefini biliyorsun ?" diye sordu uşağım. "Evet" diye cevapladım, "söyledim ya. Buradan uzağa; bu işte hedefim."</p>

  <p class="ortayazi">* * *</p>

  <p class="normal1">Vltava'nın sol yakasına ulaşmak için Karel Köprüsü'nden geçmedim bu kez. Irmağın ortasındaki adanın da üzerinden aşan Lejyonerler Köprüsü'ne saptım, oradan da Malá Strana'nın dar sokakları ile kuytu avlularına. Köprünün üzerindeyken Nâzım gibi martılara ekmek atmadım; belki "yüreği hasretten delik deşik" şair gibi henüz kocalmaya başlamadığımdan, belki de bu yaşımda, "saçları saman sarısı kirpikleri mavi" bir kadına sırılsıklam âşık olmadığımdan. Oysa genç ve esmer güzeli bir kadın vardı yanımda, yağmur altında onunla birlikte dolaşmıştım Prag'ı, ama ondan hiç söz etmemiştim. Yeri geldiği için söylüyorum işte, yoksa çoğu kez yalnız dolaşıyorum kentleri, kendimle bir kahveye oturup kendimle konuşuyorum. Ve bu sabah Prag'da olduğu gibi, dolaştığım kentlere damgasını vurmuş yazarların anısı bırakmıyor peşimi. Artık onlarla düşüp kalkıyorum, gençliğimdeki gibi fahişelerle değil.</p>

  <p class="normal1">Lejyonerler Köprüsü'nden martılara ekmek atmadım ama, Şato'yu gördüm. Zaten kentin neresinde olursanız olun görmemek mümkün değil Şato'yu. Bu kente sevdalanan Nâzım'ın, Vitezslav Nezval'in ölüm haberini aldığında yazdığı gibi "yelkenlerini açıp çok uzaklara gitmemişti", hayır ! Yüksek duvarları, kule ve pencereleriyle dokunacak kadar yakınımdaydı. Görkemli, meçhul ve ezici. Kafka'nın neden orada, Simyacılar Sokağı'nda cüce bir ev kiralayıp kendini yazmaya verdiğini, yıllar önce <span class="ideitalik">Uzun Sürmüş Bir Yaz</span>'da Oğuz için söylediğim gibi, neden "dışarıya kapanmanın aslında içeriye açılmak" olduğunu daha iyi anlıyorum şimdi. Ve onu çok seven kız kardeşi Ottla'nın önerisiyle, kentin uğultusundan, komşularının hırgüründen kaçıp sığındığı Simyacılar Sokağı 22 numaradaki evin neden o kadar küçük ve dar, o ölçüde de sakin olduğunu. <span class="ideitalik">Golem</span>'in yaratıcısı Meyrink'in Prag'ı konu alan romanlarında Eski Kent karmaşanın, Şato ise düzenin simgesiymiş, öyle yazıyor elimdeki rehber. Bu bir turist rehberi değil, edebiyat rehberi. Doğrudur herhalde. Demek ki bir zamanlar Vltava'nın sol yakasında düzen ve iktidar, sağ yakasında kargaşa egemenmiş. Oysa şimdi iktidarı her yerde hissetmek mümkün. Görünmeyen, toplumsal kurumların içinde eriyen, günlük yaşamın hemen her düzeyinde karşılaştığımız, öyle soyut ve ulaşılmaz değil, somut iktidar mekanizmalarını. Yeniden Kafka'ya, <span class="ideitalik">Şato</span>'nun artık ezberlediğim ilk sayfasına, kâhyanın K'ya söylediklerine dönüyorum:</p>

  <p class="indentmetin">"Bu köy şatonundur. Burada oturan ya da geceleyen bir kimse, bir bakıma şatoda oturur ya da geceler. Bu da ancak Kont'un izniyle olabilir. Sizinse böyle bir izniniz yok veya hiç değilse bunu göstermediniz."</p>

  <p class="normal1">Burada bir ilişkiler ağı söz konusu elbette, Şato kendi dışına yayılmış, insanı kuşatan, giderek köyü, yani tüm toplumu da içine alan bir iktidar mekanizması oluşturmuştur. Totaliter anlamda bir düzen hem mekâna hem de, <span class="ideitalik">Ceza Sömürgesi</span>'nde olduğu gibi insan bedenine damgasını vurur. Zayıf ve kırılgan bedeninde işte bu damgayı taşıyan Praglı Kafka'yı, Simyacılar Sokağı'ndaki bir göz oda ile çatı katından ibaret evine giderken hayal ediyorum. Ev, turistik eşyalarla birlikte kitap da satılan mavi boyalı bir dükkâna dönüşmüştü, gidip gördüm geçen gün. Neredeyse benim boyumdaydı. Kafka, yirmi küsur yaşında geçirdiği sağlık muayenesinden bildiğimiz kadarıyla 62 kilo ve 1,82 boyunda olduğuna göre, acaba nasıl giriyordu kapıdan içeriye. Ama, yazı masasına oturduğunda, dünya genişliyor, sürekli değişen, biçimden biçime giren kendi yarattığı mekânlarda dolaşıp duruyordu. Işığın peşine düşmüştü ama karanlıktı her yer. Yalnızlığı arıyordu, ama kadınlardan da kolay vazgeçemiyordu. Simyacılar Sokağı'ndaki evde de, dünyaya kapısını kapatmıştı işte. Lambasını yakıp yazmaya başlayabilirdi artık. Onu, masasında, beyaz kâğıdın karşısına geçmiş hayal kurarken düşlüyorum. Önünde küçük bir pencere. Aşağısı uçurum. Doğru söylüyorum, gidip gördüm çünkü. Az sonra, Şato'ya yeniden tırmanacağım. Yazarın penceresinden bir kez daha bakacağım aşağıya, uçurumun dibinde dalları kar tutmuş bodur ağaçları göreceğim "Geyik Çukuru" denilen dik yamaca bakarken başı dönüyor muydu ? Ve Berlin'de onunla evleneceği günü bekleyen Felice'ye yazdığı mektuptaki gibi "gece, yeterince gece" değil miydi henüz ? Oysa, yıllar sonra Kafka üzerine söz alan yazarlar arasında çok özel bir yeri olan Maurice Blanchot'nun deyimiyle, yazarken yapıtının içinde "meyvedeki çekirdek" gibiydi. Öyle yalnız, güvencede. Ama insan, kendini ne denli tecrit etse de, varoluşunu yapıtıyla özdeşleştirip bir başka dünya yaratsa da, içinde yaşadığı, soluk alıp verdiği dünyanın, "insanların dünyası"nın bir parçasıdır.</p>

  <p class="normal1">Kafka, yazdığı öyküye ("Köy Doktoru") son noktayı koymadan, gece geç vakit çıkıyor ininden. Şato'nun karlı sokaklarından birinde, başında siyah şapkası, üzerinde siyah takım elbise, kolalı beyaz gömlek ve kravat, bastonuyla karda izler bırakarak gözden yitiyor. Ona yakışan da bu zaten. Uzağa gidemediğine göre, bu kentte yaşayıp burada öleceğine göre, kaybolmak Şato'nun sokaklarında. Sonra da, Baudelaire gibi felçten değilse bile, bir sanatoryumda veremden ölmek.</p>

  <p class="normal1">Lejyonerler Köprüsü'nden kente bakıyorum ama, Prag'da değil Kafka'nın dünyasında dolaşıyorum, o dünyanın algıladığım mekândaki izdüşümlerini bulmaya çalışarak. Benimkisi boşuna bir çaba belki. Biliyorum, Kafka kendi gerçeğini kurar, yeni bir dünya yaratırken, bu nefis görüntüye, barok kuleler ile kubbelere, Vltava'nın köprülerine, kentin yaşayan sakinleri kadar canlı duran heykellere kapatıyordu penceresini. Kendi ıssızlığına demir atıyor, beyaz kâğıdın yalnızlığında var olmayı deniyor, yaşadığımız dünyadan, gece geç vakit çoğumuzun yaptığı gibi, elini ayağını çekiyordu. Ve heykeller ile gece kuşlarına kalıyordu kent. Bir de eski Yahudi mezarlığındaki kargalara.</p>

  <p class="normal1">Prag'da yeşil çok az, parkları saymazsak ağaç da pek yok gibi. Eski kentin dar sokaklarının açıldığı alanlar da, bulvarlar da, parke taşlı caddeler de, hemen hemen ağaçsız. Yeşil, küf yeşili olarak, siyah kulelerin arasından görünen kubbelerde var yalnız, bir de kenti çevreleyen tepelerde. En iyisi kışın gelmek buraya, ırmağın buz tuttuğu bir günde Lejyonerler Köprüsü'nden martılara ekmek atmak. Onlar, çığlık çığlığa dalaşıp birbirleriyle kapışırken de, ekmeğin bir zamanlar aslanın ağzında olduğunu düşünmek. Ve, Kafka'yı değil, gelecek güzel günleri anlatan yazarları okumak bir kez daha, "Güzel günler göreceğiz çocuklar" diyen Nâzım Hikmet'i anarak, bize boşuna vaat ettiği "ekmek ve gül" günlerinin bir türlü gelmeyişine, geçmişin bugünden belki daha güzel, çok daha anlamlı oluşuna, zamanın kısa zamanda öğüttüğü sosyalist gerçekçi yazarların "makûs talihi"ne pek fazla üzülmeden, hayıflanmadan.</p>

  <p class="solbaslik">Beşinci gün: Paul Leppin'in Prag'ı</p>

  <p class="indentmetin">Gece ruhunu karartan evlerin önü sıra yürürken görüyordu kendini.</p>

  <p class="sagnormal">Paul Leppin</p>

  <p class="normal1">Paul Leppin'in adına Prag dönüşü bir kitapta rastladım. Bohemya başkentinin XX. yüzyıl başındaki atmosferini en iyi yansıtan yazar diye söz ediliyordu kendisinden. Kitaplarını Almanca yazdığı, Max Brod'un onu Kafka'yla karşılaştırdığı, hatta <span class="ideitalik">Severins Gang in die Finsternis</span> adlı romanını <span class="ideitalik">Şato</span> ayarında bulduğu da belirtiliyordu. Claude David, <span class="ideitalik">Kafka</span> biyografisinde yazarın Prag'ın şiirsel atmosferine tümüyle yüz çevirdiğini, yapıtının kentten hiçbir iz taşımadığını, aslında Kafka'nın yıldızının Prag'la hiçbir zaman barışmadığını, ondan nefret ettiğini söyler. Bir ölçüde doğruluk payı içerse de, aşırı bir yargı bana kalırsa. Rilke'nin Prag üzerine yazdıkları da, edebiyat tarihi açısından önemli olmayabilir, ama şairin bu kentten fazlasıyla etkilendiğini biliyoruz. Şöyle ya da böyle, o da Kafka gibi, çıktığı dönüşsüz yolculukta Prag'ı içinde taşımıştır çünkü.</p>

  <p class="normal1">Paul Leppin'in romanını Fransızca çevirisinden bir solukta okudum. Gerçekten de, kenti tüm boyutlarıyla kavrayan, bir roman kahramanı gibi anlatının ana eksenine yerleştiren, hiç kuşkusuz Prag üzerine yazılmış en iyi kitaplardan biri olduğunu söyleyebilirim. 1914'te, Birinci Dünya Savaşı'nı izleyen günlerde yayımlandığında –belki de bu yüzden– kimsenin ilgisini çekmemiş. Yazar, 1924'te sahnelenen <span class="ideitalik">Der blaue Zirkus</span>'la belli bir başarı elde etmişse de, sonradan unutulup gitmiş, işgal sırasında Naziler oğlunu katletmişler, o da kendi köşesine çekildikten birkaç yıl sonra, kentin kenar mahallelerinden birindeki evinde, gençliğinde Praglı bir fahişeden kaptığı frengiye yenik düşerek ayrılmış bu dünyadan. Bu "yaşanası" dünyadan demeyeceğim, çünkü <span class="ideitalik">Severins Gang in die Finsternis</span>'in kahramanı Severin, tıpkı yaratıcısı gibi, hiç de yaşanası bulmuyor dünyayı. Tam tersine varoluşsal bir sıkıntı, nedenini açıklayamadığı, ama bilincini her gün biraz daha kuşatan bir tedirginlik duyuyor. İçinde yaşadığı toplumla uyum sağlamak şöyle dursun, nefret ediyor ondan. Özyıkım eğilimini, önce kadınlara, sonra yakın çevresine yöneltiyor. Çünkü intihar edemeyecek kadar seviyor kendini. Ama kendinden çok sevdiği, tutkuyla bağlandığı, bir türlü vazgeçemediği bir şey daha var: Prag'da gece yürüyüşleri.</p>

  <p class="normal1">Demir Özlü <span class="ideitalik">Sevgilim İstanbul</span> adlı kitabım üzerine yazdığı bir yazıda, kentlerin şiirini yakalamaya çalışan, dış mekânları tüm boyutlarıyla, en küçük ayrıntılarına varıncaya dek betimleyen, betimlerken de onlara yalnızca tarihsel bir işlev değil aynı zamanda gerçekçi bir topografya da bağışlayan yazarları, Nietzsche'nin bir sözünden yola çıkarak "sokağa bırakılmış" yazarlar olarak tanımlıyordu. Paul Leppin de sokağa bırakılmış bir yazar. Çünkü kahramanı, Prag kentinin damarlarında dolaştığını hissediyor. Ona yaşama sevinci, uyum sağlayamadığı bir dünyaya direnme gücü veren de bu zaten. Kent, bir tiyatro dekoru gibi, gölgelerden, karanlık ve dar sokaklardan, taş duvarlı, soğuk kiliselerden ibaret değil yalnızca. Sessiz alanlar ile Vltava'nın ıssız rıhtımlarından da ibaret değil. Bütün bunların yanı sıra, Leppin'in Pragı'nda basık meyhaneler, dumanlı havayı titreten kemanlar, düşkün kadınlar, dilenciler, birbirine karışan diller ve kendilerini bohem yaşamın girdabına kaptırmış uyumsuz, sıradışı insanlar var. Kafka'nın düşsel mekânlarındaki sessizlik, terk edilmişlik duygusu, burada yerini bazen karanlık, bazen de renkli bir dünyaya bırakıyor. Severin, içinde yaşadığı kenti bir uçtan bir uca kat etmekle kalmıyor, her sokağın, her avlunun, her taşın, her ağacın, hem biçimini hem kokusunu tanıyor. Gece, ırmağın iki yakasındaki ışıklara dalıp gitmiyor sadece, asma köprüden gelen zift kokusunu da içine çekiyor. Kızını hamile bıraktığı sahafın dükkânındaki eski kitapların üzerine tüneyen kargayı zehirlerken, kendisinin de Prag kenti tarafından zehirlendiğinin, onun kölesi olduğunun farkında bile değil. Kazığa bağlı bir hayvan gibi, eski kentin sokaklarında dolaşırken, aslında kendi etrafında dönüp duruyor. Kafka'nın sözünü ettiği kısır döngüde gidip gelmekte, ne var ki, <span class="ideitalik">Ceza Sömürgesi</span>'nin yazarı gibi kendini dışarıya kapatacak yerde sokağa bırakmakta, orada kentin tensel varlığıyla bütünleşmektedir. Yalnızca mimarîsine değil, beylik deyimle söylersek, "taşı toprağına" da âşıktır kentin.</p>

  <p class="indentmetin">Rüzgâr dinmiş, hava ağırlaşmıştı. Kentin üzerine karanlık çöküyordu. Evlerin üzerinde, koyu mavi bulutlar toplanmış, ışık giderek azalmıştı. Başı yerde, caddenin kalabalığını yararak ilerlemeye çalışıyordu Severin. Yüreğinde sınırsız bir sıkıntı büyüyordu. Cebindeki nesnenin ağırlığını gövdesinde taşıyor gibiydi. Bir gün kentin varoşlarında gezinirken bulup evine getirdiği bir taştı bu.</p>

  <p class="normal1">Paul Leppin bir manzara ressamı duyarlığıyla Prag'dan görüntüler çiziyor. Her zaman siyah beyaz değil bu görüntüler. Kışın, kar manzarasının içersine ay ışığında parıldayan ırmağı, yaz güneşinin aydınlattığı caddelere at arabaları ile tramvayları, akşam serininde seyrana çıkan yüzü tüllü, başı şapkalı kadınları yerleştirmesini biliyor. Sokak fenerleri ise, Nerval'in intiharını haklı çıkaracak kadar göz alıcı onun dünyasında. Barok mimarînin, sivri kuleler ile küf yeşili kubbelerin şiirini de katıyor manzaraya, kentin başkalaşımlarını paletinde boya karar gibi yayıyor yazının alanına. Plastik öğeler de taşıyan bir üslup yaratmayı deniyor. Bu üslubu biraz aşılmış, hatta gereğinden fazla romantik bulanlar olabilir. Ama, kentin bugünkü atmosferinden çok da farklı olduğunu kimse söyleyemez.</p>

  <p class="indentmetin">İşte bu sabahlardan birinde kentin değişen, biçimden biçime giren yüzünü keşfetti. Ardında binlerce sokak geriliyor, o vadinin yamacından inerken Vysehrad Kalesi'nin altından Vltava Irmağı akıp gidiyordu. Ateşteki korlar gibi ışık huzmeleri parıldıyordu suda. Yıkık kalenin surlarından otlar fışkırmıştı. Severin, gece ruhunu karartan evlerin önü sıra yürürken görüyordu kendini; şimdi, sabah aydınlığında tüm kuleleriyle önüne dikilen kenti daha güzel buluyor, üstelik gizeminden de hiçbir şey yitirmediğini düşünüyordu.</p>

  <p class="normal1">Bu yürüyüşler sırasında kentin gizemini keşfetmeye çalışan roman kahramanı, gerçekte kendi labirentinde, onu yıkıma götürecek ruhsal bunalımın çıkmaz sokaklarında dolaşıyor. Ve, her defasında, Şato'ya karşı, Karel Köprüsü'nün üzerinde buluyor kendini. Bir süre ırmaktan yükselen soğuk rüzgârın uğultusunu dinliyor. Akşam da, tam o anda iniyor çatıların üzerine, suyu yavaşça örtüyor. Evet, romanda kenti değil, ırmağı örtüyor akşam. Sonra da, Severin'in daralan yüreğine çöküyor. Diyeceğim, kahramanının psikolojisini kente, kentin görüntüsünü ise kahramanının psikolojisine ustalıkla yansıtıyor yazar. Köprüde fazla oyalanmadan, alışverişe çıkmış kalabalıktan bir an önce uzaklaşmak, kendi dünyasına sığınmak üzere, bugün ne yazık ki yerinde yeller esen Radetzky'nin heykeline, oradan da nemli, dar sokaklara sapıyor. Şato'ya çıktığında kent ayaklarının altındadır artık. "Hain duvarları" ve "kör pencereleri"yle insanları uykuda boğmaya hazırdır. "Severin, Şato'nun avlusuna gelince başını çevirdi" diye yazıyor Leppin, "her yer karanlıktı. Prag aşağıda, ışıktan gözyaşlarıyla ayaklarının altında uzanıyordu." Tam o anda, suyu çekilmiş, Şato'nun daracık sokaklarında çoktan kaybolmuş bir kuyunun derinliklerinden geliyormuş gibi bir havlama duyulur. Kent gizini ele vermemiş, ama yazar okuru kendi dünyasının karanlığına çekmeyi başarmıştır.</p>

  <p class="normal1">Paul Leppin'in romanını okuduktan sonra Prag'a dönmek istedim yeniden. Orada asıl görmem gereken şeyi görmediğim gibi bir duyguya kapılmıştım. Karanlık kuyunun dibinden gelen köpek havlaması gerçekte Prag'ın çağrısıydı. Kafka'nın kenti, çevremde ağını örmeye başlamış, dönüşü olmayan bir yolculuğa çağırıyordu beni.</p>

  <p class="sagnormal">2001</p>
</body>
</html>
