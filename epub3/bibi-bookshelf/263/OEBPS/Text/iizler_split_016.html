<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_14"><br class="calibre3"/>
  Buenos Aires<br class="calibre3"/>
  ya da<br class="calibre3"/>
  Sevgilisi Olmayan Gölge<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">Her şey burada, çamur rengi bu uçsuz bucaksız ırmağın Atlantik'e döküldüğü yerde başlamış. Yani Río de la Plata'nın ağzında. Zaten, kentin en eski mahallesinin adı da, İspanyolca "ağız" anlamına gelen La Boca. Yüz elli yıl kadar önce Yeni Dünya'ya yelken açan göçmenlerin, aylarca süren deniz yolculuğundan sonra bu limana demir attıklarında nasıl şaşırdıklarını, hatta korktuklarını, ama kendilerine yeni bir yaşam kurmaya geldikleri için de hiçbir zaman umutsuzluğa kapılmadıklarını tahmin edebiliyorum. Çünkü denizden farksız, ötegeçesinin değil görünmek ancak saatlerce yol aldıktan sonra ulaşılınabildiği Río de la Plata'nın kıyısındayım. Bir zamanlar dünyanın en güzel okul gemisi olan Sermiento uzun yelken direkleri, güvertesinde paslanan topları ve yuvarlak, sarı bacalarıyla sıcakta uyukluyor. Aylardan şubat oysa, ama Güney Yarıküre'de şubat yılın en sıcak ayı. La Boca'nın güneşli, dar sokaklarında dolaştım az önce. Tangonun doğduğu, efnanesi hâlâ dillerden düşmeyen kabadayılar ile küçük fahişelerin uğrak yeri olmuş batakhanelerin izi bile kalmamıştı. Tango sokak ortasında, gitar ve bandoneon eşliğinde devinen profesyonellerce turistler için yapılıyordu artık. Ve bir zamanlar göçmenlerin barındığı izbeler, nice umudun kırıldığı, zengin olma hayallerinin söndüğü oteller, sıtmadan titreyen Sicilya köylüleri ile veremli İspanyolların dramına tanık olmuş ahşap ve köhne yapılar turistlere eşya satan dükkânlara dönüşmüştü. La Boca yeni boyanmış teneke kaplı konutları, bahçeli evleri, terk edilmiş depolarıyla bir kenar mahalle görünümündeydi hâlâ. Borges'in ilk şiirlerinde söz ettiği iç avluları gizleyen duvarlar, "gökyüzünün bir yokuş iner gibi evin içine girdiği" patio'lar yerli yerindeydi. Kimi bahçeleri ayrıkotları kaplamış, eşiğe sandalyeler çıkarılmış, yaşlılar pencerelerin ardına dizilmiştiler. Ama mahallenin yüzyıl başındaki gibi mezbaha işçiliği ile deri ihracatından geçinmediği belliydi. Sepiciler ile salhaneler tarihe karışmışlardı çoktan. Borges'in kör olmadan önce bakışlarıyla renklendirdiği "serseri sokaklar"ı boşuna aradım. "Gölgemin bile sevgilisi yok Buenos Aires'te" diyordu bir şiirinde ünlü yazar. Pampada çoğalan sığır sürülerinin istila orduları gibi sokaklara dalarak her şeyi altüst ettikleri, sokakları savaş yerine çevirip doklara saldırdıkları günleri düşledim. O zamanlar, uçsuz bucaksız düzlük buradan başlıyor, kıtanın içlerine doğru binlerce kilometre boyunca uzanmadan önce, henüz tuğla duvarlı depoların yapılmadığı yıllarda rüzgârla burada buluşuyor olmalıydı. O zamanlar hayvanların açık havada çığlık çığlığa, goşolar tarafından kocaman bıçaklarla boğazlandıktan sonra yağları ile derilerinin çıkarılıp bir kan gölüne dönüşen boş arsalara öylece bırakıldıklarını, köpekler ile kuzgunların ziyafetinden geriye yalnızca iskeletlerin kaldığını okumuştum kitaplarda. Ve Buenos Aires'in barakalardan oluşan –adı üstünde– Barracas Mahallesi'ndeki bir izbenin anısı hâlâ belleğimde yaşıyordu. Ernesto Sabato'nun unutulmaz kahramanı Alejandra, fabrika bacaları ile salhanelerin arasında sıkışıp kalmış bir gecekonduda yaşamına son vermişti. Gizemli, tuhaf bir kadındı yanlış anımsamıyorsam; uzun boylu, çok esmer, çok gençti. Ona hayran sevgilisi, Buenos Aires'in lağımlarını geniş caddelerine yeğliyordu nedense. Güneşli, sakin parklarda dolaşırken gerçekte bilinçaltına, hepimizin içindeki o belirsiz karanlığa, yeraltı dünyasının dehlizlerine doğru yol alıyordu. Belki bu nedenle, Buenos Aires deyince birbirini dikey kesen caddeleri, gökdelenleri, geniş alanları ve temiz giyimli kalabalığıyla modern bir kent gelmiyor aklıma. Bu kentin gizlediği, ilk bakışta görülmeyen mekânları, pampadan esen kan kokulu deli rüzgârı ve limana demirlemiş gemilerden kente yayılan iri fareleri düşünüyorum.</p>

  <p class="normal1">Paris'ten yola çıkıp on sekiz saat uçtuktan sonra, okyanusun öbür yakasında bir Avrupa kenti bulacağımı hiç ummuyordum doğrusu. Buenos Aires, metrosu, gece yaşamı, şık kahveleri ve barlarıyla, Güney Amerika'nın Parisi sayılabilir. Ya da, eski yapıları, anıtları ve geniş caddeleriyle İkinci Dünya Savaşı yıllarının Madridi. Kentin gizemli dünyasına girmek, küflü eşyalarla dolu iç avluların, bodrum katlarının, loş kahveler ile batakhanelerin havasını solumak için Buenos Aires'i anlatmış yazarların, özellikle de Cesares, Sabato ve La Boca'nın bir bodrum katında "evrenin tüm mekânlarının birbirine karışmadan buluştukları" Alef'i keşfeden Jorge Luis Borges'in yapıtlarını okumak gerek. Buenos Aires'in kuruluş efsanesini anlatan eski bir şiirinde şöyle diyor yazar:</p>

  <p class="indentmetin">Çamurlu ve dalgın Río de la Plata'dan</p>

  <p class="indentmetin">çıkıp gelen gemiler bir vatan getirdi bana.</p>

  <p class="normal1">Evet, her şey burada, o zamanlar masmavi akıp giden, eski söylencelere bakılırsa suyu bile içilen Río de la Plata'nın kıyısında başlamış. Kentin kurucusu Juan de Garay'dan önce bir başkası, Borges'in deyimiyle "denizkızları ile canavarların, pusulayı çıldırtan taşların denizi"nden karaya çıkan Portekizli Juan Diaz gelmiş buraya. Amacı Pasifik'e giden yolu bulmakmış. Ne var ki 1516 yılında, ırmağın kıyısına ayak basar basmaz, insan eti yiyen Guaranilerin sofrasında son bulmuş yaşamı. Bu nedenle, Buenos Aires'in gerçek kurucusu Juan de Garay sayılıyor. Ondan önce, ilk yerleşim birimini 1536'da kuran ama yöreyi terk edip giden Pedro de Mendoza da var. Her ikisinin de adı La Boca'daki sokaklara verilmiş, ne var ki 1936'da, kentin dört yüzüncü kuruluş yıldönümünü kutlamak için, dünyanın en geniş caddesi 9 Temmuz –tam 140 metre !– Juan de Garay'ın 1580'de çizdiği ilk kent planındaki mahallelerin yıkılmasıyla açılabilmiş. Trafik ışıklarının kırmızı kaldığı süre içinde geçmeniz mümkün değil bu caddeyi. Ancak yarısına dek ulaşabiliyorsunuz. Sonra, araba seline kapılıp sürüklenmeden bir soluk almanız gerekiyor. Bu fırsattan yararlanıp bu kez bir başka "en büyük"ü, dünyanın en büyük tiyatrosu Colón'u seyretmek isterseniz, caddenin ortasındaki yeşil alanda bir banka oturabilirsiniz.</p>

  <p class="normal1">Dışarıdan bakıldığında öyle çok çarpıcı bir görünümü yok bu hacimli, beton yapının. Ama içerisi loca ve balkonları; kırmızı kadife koltukları, kristal avizesiyle gerçekten görülmeye değer. 1908'de Verdi'nin <span class="ideitalik">Aida</span> operasıyla açılan Colón'da Enrico Caruso'dan Maria Callas'a, Arthur Honegger'den İgor Stravinsky'ye çağımızın en büyük sanatçıları moda bir deyimle söylersek "sahne almışlar". Ve uzun süre yüksek sosyetenin izleyebildiği repertuvara, Peron'un sayesinde halk müziği ve tango da girebilmiş. Sanat yaşamına Maldonado kıyısındaki bir mahalle kahvesinde başlayan ünlü tango bestecisi Osvaldo Pugliese'nin ancak 1985'te, seksen yaşının baharında Colón'da konser verebildiğini duyunca hiç şaşırmadım. Çünkü Arjantin burjuvazisi kendi kültürünü dışladı her zaman. Avrupa'dan, özellikle de Paris'ten gelen her şeyi benimsedi, demokrasiye değilse bile hep Batı kökenli sanat ürünlerine sahip çıktı. Tango yasağını da, Carlos Gardel Paris'te ünlendikten sonra kaldırdı ancak. Bugün de Arjantin, öbür Güney Amerika ülkelerinden ayrı bir konumda görüyor kendini. Örneğin Brezilya gibi "melez", Bolivya gibi "yoksul", Küba gibi "komünist" olmamakla övünüyor.</p>

  <p class="normal1">Buenos Aires'te refah içinde yaşayan insanlar, yeşil alanlar, Recoleta'da çok pahalı kahveler, belki dünyanın başka hiçbir ülkesinde olmayan "köpek gezdiriciliği" gibi ilginç meslekler de gördüm, ama her defasında Río de la Plata bir mıknatıs gibi kendine doğru çekti beni. Orada, onarıldıktan sonra lüks lokantalara, diskotek ve kahvelere dönüştürülmüş eski depolar boyunca yürürken yüzyıl başında limana demirleyen gemileri, güverteden rıhtıma endişeyle bakan göçmenleri düşündüm. Yeni bir yaşamın, sonu belirsiz bir serüvenin, belki hiçbir zaman gerçekleşmeyecek bir hayalin peşindeydiler. Ocaklarını söndürmüş, evlerini, barklarını, ailelerini, doğup büyüdükleri toprakları terk edip buralara gelmiş, deniz kadar engin bir ırmağın kıyısına ayak basmışlardı. Kim bilir ne güçlükler, ne tuzaklar, ne engeller bekliyordu onları. Buenos Aires tek katlı evleri, barakaları, pampadan limana dek gelen öküz arabalarıyla Avrupa kentlerinden nasıl da farklıydı ! Çoğu burada yeni bir yaşam kurdu kendine, ama bazıları da alkolün, yeraltı dünyasının, fuhuş ve kumarın batağında yok olup gitti. Kent büyüyüp geliştikçe, yeni caddeler açılıp modern yapılar kuruldukça eski görünümünden sıyrıldı. Giderek Güney Amerika'nın en "uygar", en "Avrupalı" kenti oldu ama, aynı coğrafyayı paylaştığı öbür kentlerin, örneğin Montevideo ile Asunción'un siyasî kaderini de paylaşmak zorunda kaldı. Ayaklanmalar, katliamlar, askerî diktatörlükler gördü. Nazilere kucak açtıktan yıllar sonra "Kayıp Anneleri"nin dünyada öncülüğünü de yaptı. İstanbul'da Galatasaray Lisesi'nin önünde toplanan Cumartesi Anneleri'nin benzerleri, askerî diktatörlük döneminde Buenos Aires'te Mayıs Alanı'nda toplanıp kayıp çocuklarının hesabını soruyorlardı yönetimden. Sonunda çoğunun, işkence edilip helikopterlerden Río de la Plata'nın çamurlu suyuna atıldıkları anlaşıldı. Ve bu olay kara bir leke gibi sürüldü kentin alnına.</p>

  <p class="normal1">Bugün sokaklarında bir tek siyaha rastlayamayacağınız Buenos Aires ne yazık ki kozmopolit bir kent değil. Avrupalı olmakla övünen beyazların kenti yalnızca. Kim bilir belki de bu yüzden bir başka rekora daha sahip. Kişi başına en fazla psikanalistin düştüğü yer. Diyeceğim Buenos Aires, adı gibi temiz havasından çok tangoları, modern yapılarından çok efsaneleri, ortalama insanlarından çok yazarlarıyla var benim için. Bir de eşsiz <span class="ideitalik">maté</span> çayıyla tabiî.</p>

  <p class="normal1">Bu çay Paraguay'da biten bir ot kaynatılarak hazırlanıyor. Latince adı <span class="ideitalik">İlex paraguariensis</span> ama Arjantin var olalı beri halk <span class="ideitalik">hierba maté</span>, yani "maté otu" diyor ona. Ve gümüş ya da tahta bir kapta uzun süre kalabiliyor. Bu kapları yanlarından hiç ayırmıyor Arjantinliler. Sokakta, işte, nerede olursa olsun matélerini yudumlamaya bayılıyorlar. Elbette keyif için içiyorlar ama, uzun süre, açlığı bastıran bir işlevi de olmuş bu çayın. Yoksul yerli halk ve köleler matéyle avunmuşlar yıllar boyu. Gümüş kaplarda içmeseler de, boş midelerini şenlendirmek niyetiyle de olsa, efendileriyle aynı keyfi paylaşmanın sevincini yaşamışlar. "Eski Aşklar" adlı tango "solgun bebekler"in, yani kazandıkları parayı dostlarına yediren sokak kadınlarının açlıkla savaşımını dile getirirken "Ne de olsa maté vardı / acı maté / açlığı bastıran" diyor. Bu tangonun bestecisi Pascual Contursi'nin yaşamı da, sanatçı para ve üne kavuşup tüm kazancını tükettikten sonra bir ilkyaz günü düşkünlerevinde son bulmuş. Contursi delirerek öleceğini önceden biliyormuş gibi tango sözlerinde hep umutsuzluğu, kırık yaşamları, kimi zaman arabeske kaçan bir duyarlıkla mutsuz aşkları dile getirmiş. Arjantin tarihinin en ünlü tangosu "Kederli Gecem"in bestecisi, Buenos Aires'in kenar mahallelerinde büyümüş çünkü, yoksulluk ve açlık çekmiş. Üne kavuşmadan önce işportacılık, laternacılık, hatta bir söylentiye göre genelevde kapıcılık bile yapmış. Tangolarında matéye bunca önem vermesi biraz da doğal gibi geliyor bana. Sevgilisi tarafından terk edilen gururlu erkeğin yakınışında bile var maté:</p>

  <p class="indentmetin">Eski günlerimizdeki gibi</p>

  <p class="indentmetin">gidip bakkaldan büsküvi alıyorum yine</p>

  <p class="indentmetin">yatakta matéyle yemek için</p>

  <p class="indentmetin">ama yatak</p>

  <p class="indentmetin">öyle mahzun ki</p>

  <p class="indentmetin">sen gittin gideli.</p>

  <p class="normal1">Buenos Aires'in daha çok yazarlarıyla gönlümde yer ettiğini söyledim. Buna, çoğu yoksulluk içinde yaşayıp yalnız ölen tangocuları da katmalıyım. Yaşamı genelevlerde piyano çalmakla geçen ve bir izbede ölen Rosendo Mendizabel örneğin. Mendizabel konservatuvara gitme olanağını bulmuş, solfej öğrenmiş, piyanist diploması bile almıştı. Ama gerçek bir tangocu olduğu için alçakgönüllü bir yaşam sürmeyi, tangonun yasaklandığı yıllarda genelevlerde çalmayı yeğledi. Yoksulluk içinde öldüğünde kör ve felçliydi.</p>

  <p class="normal1">Ünlü "Don Juan" tangosunun bestecisi Bitirim Ponzio ise (Ernesto Ponzio) kemanda olduğu kadar silah çekmede de ustaydı. Tango yaparken bile revolverini yanından ayırmayan bu kabadayı sanatçının ömrü hapishanelerde geçti. Vicento Greco ise, yüzyılın başında kentin en yetenekli bandoneoncusuydu. Hiç kimse onun kadar hızlı, onun kadar derinden inletemezdi bu körüklü çalgıyı. Kurduğu küçük orkestrayla La Boca'da bir meyhanenin balkonunda çalarken balkonun çökmesi üzerine on sekizinde sakat kaldı. Yakın dostu şair Evaristo Carriego gibi veremden öldüğünde otuz beş yaşındaydı. Cahit Sıtkı'nın deyimiyle çoğu "yolun yarısında" ölen eski kuşak tangocuların da kenti Buenos Aires. La Boca'nın ya da San Telmo'nun turistik barlarından birinde tango izledikten sonra otele dönerken onların serseri ruhlarına rastlayabilirsiniz ıssız sokaklarda. Trajik yaşamlarının tanığı batakhanelerde, tango çaldıkları genelevlerde, ailelerini ülkelerinden koparıp Río de la Plata'ya getiren uzun bacalı gemilerin güvertelerinde hıçkıran bir keman, inleyen bandoneonun sesine karışıyorsa, piyanonun tuşlarından eski günlerin özlemini haykıran kederli bir ezgi yaz gecesine yayılıyorsa, bilin ki Buenos Aires'tesiniz. Gecenin geç bir saatidir. Lokantalar kapanmış, evlerin ışıkları sönmüş, ortalıktan el ayak çekilmiştir. Loş bir barda, kısa etekli, file çorap giymiş çok güzel bacaklı esmer bir kadını özlüyorsunuzdur. Kim demiş özlemin eski tadı yok diye ! Burada, Güney Yarıküre'nin bu uzak limanında özlemin tadı eskisinden daha çok.</p>

  <p class="sagnormal">1998</p>
</body>
</html>
