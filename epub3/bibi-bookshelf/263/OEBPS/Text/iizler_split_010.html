<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_8"><br class="calibre3"/>
  Buğday ve Gökyüzü<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">İçinden ırmak geçen çoğu kentler gibi alımlı ve mağrur Kiev. Bin beş yüz yıllık geçmişinin farkında olduğundan belki, belki de gün boyu suretini suda seyreyleyip kendi hüsnüne hayran kaldığından. Dinyeper'in sol yakasındaki toplu konutların arasından bakıldığında bile tam karşıda, güneşte parıldayan altın kubbeleri, mavi-beyaz kuleleri, güzel taş yapıları ve yeşil tepelerin ardından hayal meyal seçilen eski saraylarıyla "Ben buradayım" diyor, "Sovyet döneminden kalma fabrikalar, sanayi artıkları ve liman sizi yanıltmasın. Onlar yeryüzünde yokken de ben buradaydım. Baltık Denizi'ni Yunanlıların ülkesine bağlayan, uçsuz bucaksız Ukrayna düzlükleri boyunca akıp giderken nice efsaneler anlatan bu gümüş rengi ırmağın kıyısındaydım. Burada, Ortodoks dünyanın merkezinde tek başıma ve güçlü."</p>

  <p class="normal1">Onun kendini bu denli beğenmesinde, bazı günler –hele hava açık gökyüzü pırıl pırılsa, kiliselerin soğan biçimindeki kubbeleri peri masallarındaki gibi bir yanıp bir sönüyorsa– öbür Ukrayna kentlerine (örneğin yüce dağların eteğindeki Yalta'ya, eski başkent Harkov'a, hatta güzelim Odessa'ya bile) üstünlük taslamasında Dinyeper'e hâkim bir tepenin yamacına kurulmuş olmasının da payı vardır elbet. Sovyetler Birliği dağıldıktan sonra bağımsız Ukrayna Cumhuriyeti'nin başkenti ilan edilişi, bu üstünlük duygusunu pekiştirmiş olabilir. Ama Kiev'i böyle güzel, geniş ve ferah, giderek kendinden emin –belki gereğinden fazla emin– kılan çiçeği burnunda bir başkent görünüşünün ardındaki tarihsel konumudur sanırım. Yüzyıllar boyunca Küçük Rusya'nın ilk başkenti, bugün de hâlâ söylendiği gibi bir "anakent" yani tüm Rus kentlerinin anası sayılmış çünkü. Gücünü hep Slav hükümdarların Ortodoks inancından almış, onların girişimleri, zaferleri, manastırlarda kurup yaşattıkları bilgi odaklarıyla zenginleşmiş. Onların boyunduruk altına girmeleriyle de bağımsızlığını yitirmiş. Bozkırda yalınkılıç at koşturan Kazakların da uğrağı olmuş uzun süre, Gogol'ün <span class="ideitalik">Taras Bulba</span>'sından tanıdığımız gözüpek Kazak savaşçılarına kucak açmış; Peçenek ve Moğollara, daha sonra Litvanya, Polonya ve Rus ordularınaysa, Nazilere direndiği gibi direnmiş. 1240'ta Cengiz Han'ın oğlu Batu Han'ın, 1918'de Bolşeviklerin saldırılarına dayanamamış ama. Şimdi özgür ve geçkin yaşına karşın Nâzım Hikmet'in deyimiyle "tek kırışık yok yüzünde". Belki bu yüzden sevdalandım Kiev'e, dünyanın en alımlı, en çekici, en güzel kadınları sokaklarında arzı endam ettikleri için değil. Evet, Nâzım Hikmet'in 1956'da gelip kapısından girer girmez sevdalandığı Kiev'e başka nedenlerle yıllar sonra ben de sevdalandım. Gerçi Nâzım da Ukraynalı dilberlerin çekim alanına girmiş, ne var ki yaşadığı baş dönmesini, şaşkınlığı, belki de azgınlığı bastırarak sözü bir an önce ulusal şair Şevçenko'ya getirmeyi denemiş, yine de Kiev kentini âşık edebiyatı tarzında betimlemekten kendini alamamış, onda güzel bir kadının başlıca özelliklerini görebilmişti.</p>

  <p class="indentmetin">Kapısından girer girmez</p>

  <p class="indentmetin">O dakka, o saniye</p>

  <p class="indentmetin">Gözlerini görür görmez</p>

  <p class="indentmetin">Birden sevdalandım Kiev şehrine</p>

  <p class="indentmetin">&nbsp;</p>

  <p class="indentmetin">Kat be kattır yamaçları</p>

  <p class="indentmetin">Gelinlerine benzer ağaçları</p>

  <p class="indentmetin">Ak topuklarını döğer saçları</p>

  <p class="indentmetin">Birden sevdalandım Kiev şehrine</p>

  <p class="indentmetin">&nbsp;</p>

  <p class="indentmetin">Yaşı bin iki yüzden artık,</p>

  <p class="indentmetin">O mu yanıp yıkılmadık ?</p>

  <p class="indentmetin">Yüzünde ne buruşuk, ne kırışık</p>

  <p class="indentmetin">Birden sevdalandım Kiev şehrine</p>

  <p class="normal1">Efsaneye bakılırsa, yolu buralara dek düşen İsa havarilerinden Aziz Andreas'ın ormanlarla kaplı Starokievska Tepesi'ne elindeki haçı dikmesinden uzun yıllar sonra, Dinyeper'in sol kıyısına gelip yerleşen üç kardeşin en büyüğü Ki tarafından MS V. yüzyılda kurulmuş Kiev. Baltık Denizi'ni o zamanın en güçlü imparatorluğunun başkentine, yani Konstantinopolis'e bağlayan ticaret yolunun üzerinde bulunduğu için de kısa sürede gelişmiş, 882'de Oleg, Kiev Prensliği'nin merkezi yapmış burayı; ondan yüz yıl sonra tahta geçen Vladimir ise tektanrılı üç din arasından hangisini seçeceğine bir türlü karar veremezken, domuz yemeyi yasaklamadığı gerekçesiyle Hıristiyanlıkta karar kılıp kent halkını Dinyeper'de vaftiz edince, Ortodoksluk devletin resmî dini olmuş. O günden bu yana, Karl Marx'ın deyimiyle "halkın afyonu"na savaş açan Sovyet dönemi hariç (1919-1991), Doğu Slavlarının ve Ortodoks dünyanın en önemli merkezlerinden biri sayılıyor Kiev. Ve Taras Şevçenko Bulvarı'nı gölgeleyen ıhlamur ağaçlarının ardındaki mavi kubbeli kilisenin duvarında, kent halkını vaftiz etmeye hâlâ devam ediyor Vladimir. Kollarında çocuk İsa'yı tutan dev Meryem Ana mozaiğinin altında, mum ışığıyla aydınlanan duvarlardan birinin üzerindeki freskte görür görmez tanıdım onu. Ama kentin eski havasını soluyabilmem için, XIX. yüzyılın sonlarında yapılmış bu kiliseden çıkıp bir başkasına, İstanbul'daki benzerinden görece daha yeni, ama yine de çok eski (XI. yüzyıl) bir başka kiliseye dek yürümem gerekti.</p>

  <p class="normal1">Peçeneklere karşı kazanılan zaferin anısına Yaroslav tarafından yaptırılan Ayasofya, eski Bizans mimarîsinin üzerine sonradan oturtulmuş barok kubbeleri, mavi çinilerle süslü çan kulesi ve yeni badanalanmış bembeyaz duvarlarıyla Kiev'in simgesi gibi. Tek bir yapıdan değil, ulu ağaçların gölgelediği geniş bir avluya yayılan küçüklü büyüklü yapılardan, yani bir çeşit külliyeden oluşuyor. Çan kulesinin simetrisinde, Ukrayna'yı Polonya egemenliğinden kurtardıktan sonra, Kırım hanı ile Osmanlı sultanının baskılarına dayanamayıp Rus çarına teslim eden Kazak hükümdarı (hetman) Bogdan Hmelnitskiy'in atlı heykelinin öte yanında, eski tarzda ama yeni yapılmış bir başka kilise daha var. Onun da kubbeleri pırıl pırıl, mavi duvarları tertemiz. Belli ki, yeni yönetim, bağımsızlıktan sonra kentin tarihsel mirasına sahip çıkmış, işe dinsel yapıları onarmakla başlamış. Peçerskaya Lavra adı verilen bölgedeki kaya kiliseleri ile manastırları da ziyarete açmış. Ne var ki, Ortodoks kültürü simgeleyen yapıları öne çıkarıp ulusal kahramanların heykellerini dikerken, Sovyet döneminden kalma simgelere de pek dokunmamış. Kentin en işlek caddelerinden birinde, Beserabya Çarşısı'nın tam karşısında, biraz küçük de olsa, Lenin'in heykeli hâlâ duruyor. İkinci Dünya Savaşı'ndan sonra kentin en yüksek tepesine dikilen "Anavatan Anıtı" da, bir elinde kılıç, ötekinde kalkan, tüm haşmeti ve çirkinliğiyle soğan kubbelerin arasından Dinyeper'i seyretmeye devam ediyor. Gelgelelim, tüm aramalarıma karşın, kent rehberlerinin hiçbirinde bu anıtın fotoğrafını bulamadım. Kiev'in tek çirkin anıtı olduğunun bilincindeler demek ki. Oysa kentin kurucuları ile mimarlarının, Vatikan tarafından aziz mertebesine yükseltilen Prens Yaroslav'ın, İsa'nın havarilerinden Andreas'ın, Kiril alfabesinin yaratıcısı Kirillos ve Metodios kardeşlerin, Prenses Olga ile tarihçi Gruçevski'nin, hatta bir Türkmen şairi ile kim olduğunu öğrenemediğim Tatar süvarinin bile heykellerini gördüğümü belirtmeliyim. Tüm eski Sovyet kentlerinde olduğu gibi heykellerinin bolluğuyla dikkati çeken Kiev'de de her köşe başında, parklarda ve alanlarda birçok heykele rastlamak mümkün. Bunların arasında Taras Şevçenko heykellerinin bolluğu hemen göze çarpıyor. Ukrayna edebiyatının kurucusu sayılan şair, belli ki yalnızca yaşadığı çağda değil, (1814-1861) komünist dönemde de rejimin övünç kaynağı olmuş. Nâzım Hikmet'in Kiev şehrine sevdalanmasının bir nedeni de bu olsa gerek.</p>

  <p class="indentmetin">Kapısından girer girmez</p>

  <p class="indentmetin">Şevçenko karşıladı beni</p>

  <p class="indentmetin">Gözlerini görür görmez</p>

  <p class="indentmetin">Eğildim, öptüm elini.</p>

  <p class="normal1">Şevçenko'nun evi kentin atardamarı ve alışveriş merkezi olan Kresçatik Caddesi'nin yakınında, Kievlilerin "Meydan" dedikleri "Bağımsızlık Alanı"nın yanı başında, gürültü ve kalabalıktan uzak bir vaha gibi. İki katlı, bahçe içinde ahşap bir ev. Ne çatısı samanla örtülü ne bir göz odadan ibaret. Yine de, geleneksel Kazak kulübelerini, artık Ukrayna'nın en ücra köylerinde bile görülmeyen kır evlerini andırıyor. Bahçedeki elma ağacının altında bir büstü var şairin. Kentteki heykellerinden oldukça değişik. Daha genç görünüyor. Sanki köle olarak doğmamış, öksüz büyümemiş, yurdunu ve halkını ölesiye sevdiği için on yıl boyunca Sibirya'ya sürgüne gönderilmemiş. Öylesine rahat, sağlıklı. Gerçek bir edebiyat dili düzeyine çıkardığı Ukrayna dilinin geleceğine inancı tam. İçerde çalışma masasını, kalemini, ünlü yapıtı <span class="ideitalik">Kobzar</span>'ın elyazmaları ile ilk basımını, duvarları boydan boya kaplayan kendi çizdiği gravürler ile manzara resimlerini ve bir köşede mahzun duran <span class="ideitalik">bandura</span>'sını gördüm. Uzun zamandır hiç kimse tellerine dokunmamıştı anlaşılan. Bu topraklardan, doğup büyüdüğü yurdundan koparılıp saraya satılan Hürrem'in Kanunî'yi büyülediği eski zamanlarda, Ukraynalı kör ozanların köyden köye dolaşıp uçsuz bucaksız bozkırı geçerken anlattıkları destanları duyar gibi oldum. Bizim Anadolu âşıkları gibi bağırları yanıktı onların da. Bandura eşliğinde çalıp söylüyor, eskinin olağanüstü günlerini, savaşları, yıkımları, ille de kara sevdayı, doymak bilmez Kazak beylerinin çizmesi altında inleyen serflerin acısını haykırıyorlardı. Şevçenko da, köken olarak bu serflerden, yani toprağa bağlı kölelerden biriydi, ileride yazacağı şiirlerde onların dünyasına eğilecek, onların türkülerinden, efsanelerinden yola çıkarak Ukrayna edebiyatının ilk ulusal örneklerini verecekti. Şevçenko'nun evinden ayrılırken bana bu bilgileri aktaran görevli "Biz Ukraynalıyız" dedi, "Ruslardan çok farklıyız. Unutmayın ki Şevçenko Ukrayna dilinde yazdı, Rusça değil." Rusları sevmediği belliydi. Görevlinin bu görüşünü özgürce dile getirebilmesi için aradan geçen zamanı, köprülerin altından akan suları, yıkılan tabuları, değişen dünyamızı, yükselen yeni değerler ile çoğumuzu düş kırıklığına uğratan eski inançlarımızı düşündüm. Ertesi gün yirmi dört ağustostu. Ukrayna'nın bağımsızlığının onuncu yıldönümü.</p>

  <p class="normal1">Gorbaçev yönetimine karşı yapılan başarısız darbe girişiminden sonra Sovyetler Birliği'nin hızlı bir dağılma sürecine girdiğini, eski sosyalist cumhuriyetlerin art arda bağımsız devletlere dönüştüğünü dün gibi anımsıyorum. Oysa on yıl geçmiş aradan. Cumhuriyetimizin onuncu yılını nasıl coşkuyla, yalnızca "çıktık açık alınla on yılda her savaştan" diye başlayan marşlarla değil, bugün ne yazık ki gündemde olmayan, ama her zamankinden daha fazla gereksinim duyduğumuz bağımsızlık bilinciyle kutladığımızı düşünürsek, Ukrayna'nın kendi bağımsızlığına neden bunca önem verdiğini daha iyi anlayabiliriz sanıyorum. Kiev devletinin, kuruluşundan bu yana sırasıyla Moğol, Litvanya, Polonya, Rus, Avusturya-Macaristan ve İkinci Dünya Savaşı'nda Nazi Almanyası'nın egemenliğine girdiğini, Stalin döneminde (1931-1933 arası) tarihinin en önemli trajedilerinden birini –yani açlık felaketini– yaşadığını, milyonlarca insanın açlıktan öldüğünü, bir o kadarının da Sibirya'ya sürüldüğünü biliyoruz. Bugün bağımsızlığın onuncu yılında halkın sokaklara dökülmesinin, kutlamaların zaman zaman askerî güç gösterisine dönüşmesinin bir nedeni de bu olsa gerek. Ukrayna'nın tek taraflı bağımsızlığını ilan ettiği gün, yani on yıl önce bugün, Karadeniz filosunun paylaşımı pazarlık konusu olmuş, Rusya Federasyonu'yla her an çatışmaya yol açabilecek bir gerilim yaşanmıştı. Şimdi ulusal marşlar eşliğinde tanklar, nükleer başlıklı füzeler, askerler, askerler ve askerler, eski 1 Mayıs törenlerini anımsatırcasına geçiyor Kresçatik Caddesi'nden. Bağımsızlık Alanı'nı, caddenin iki yanını, az önce yağan yağmurla yunup arınmış taş yapıların balkonlarını dolduran kalabalık, sivri mızraklı Kazak süvarilerini, zırhlı birlikleri, deniz ve hava erlerini, sarı-mavi Ukrayna bayraklarının gölgesinde yürüyen sporcular ile sivil toplum derneklerinin üyelerini çılgınca alkışlıyor.</p>

  <p class="normal1">Ukrayna bayrağındaki sarı renk buğdayı, mavi ise gökyüzünü simgeliyormuş. Kiev'in dört bir yanında dalgalanan bayraklara bakarken, İstanbul sinemateğinde yıllar önce gördüğüm bir Sovyet filmini anımsadım. (Evet, yıllar önce sevgili Onat Kutlar'ın yönettiği –ona rahmetli demeye dilim varmıyor– bir sinematek vardı İstanbul'da, şimdi yok.) Adı <span class="ideitalik">Askerin Türküsü</span>'ydü yanılmıyorsam. Filmin sonunda cepheden dönen iriyarı, sarışın bir delikanlı bozkırdaki köyüne ve yavuklusuna kavuşuyor, iki sevgili mavi göğün altında sarmaş dolaş hasret giderirken, buğday başakları da rüzgârda neşeyle salınıyorlardı. Bu mutlu sonu düşünürken, geçit töreni boyunca kalabalığın arasına karışıp fotoğraf çeken Sinan'ın buruşmasın diye bana verdiği İngilizce bir derginin kapağına takıldı gözüm. Mavi göğün altında salınan buğday başaklarının arasında ikisi kız, biri erkek üç sarışın çocuk vardı. Üçü de bakımlı, güleç yüzlü, biraz afacandılar. "On yaşındayız" diye yazıyordu fotoğrafın altında. Evet, on yaşında Ukrayna Cumhuriyeti. Nice acılardan, savaş ve yıkımlardan sonra, tüm ekonomik sorunlarına karşın geleceğe umutla bakan bir ülke. Bu kentte doğup büyümüş olmakla birlikte nedense tek bir heykeline bile rastlayamadığım, ama Andrevski Caddesi'ndeki evini bulup ziyaret ettiğim Mihail Bulgakov'un, <span class="ideitalik">Belaya gvardiya</span> adlı romanında bir ailenin öyküsünü anlatırken betimlediği 1918 yıllarının Kievi'ni –kentin beş kez el değiştirdiği, genel savaş yetmiyormuş gibi bir de iç savaşın yaşandığı o korkunç kışı– hayal etmeye çalıştım. Tarih boyunca yabancı devletlerin egemenliğinde kaldıktan sonra XX. yüzyıla komünizmle birlikte adım attı Ukrayna; bugünse, yeni bir yüzyılın eşiğinde, komünizmin yol açtığı yıkımı onarmaya, ulusal kimliğini bulmaya, diyeceğim düşe kalka da olsa kendi yolunda ilerlemeye çalışıyor.</p>

  <p class="normal1">2001</p>
</body>
</html>
