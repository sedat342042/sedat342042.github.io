<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>iizler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_5"><br class="calibre3"/>
  Basel'in Çanları<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h1>

  <p class="normal1">İlk görüşte sevdim Basel'i, hatta Nâzım Hikmet'in bir şiirinde Kiev için yazdığı gibi "sevdalandım" da diyebilirim. Oysa tam tersi olmalıydı. Havaalanından otele gelirken ırmak boyunca fabrika bacaları vardı çünkü. Ve sanayi bölgesinin ürkünç görüntüleri. İstasyonda otobüsten inip yeşil tramvaya bindiğimde her şey değişti. İnsanî boyutlarda bir kentin merkezindeydim artık, yüksek fırınlar ile dev vinçlerin ülkesinde değil. Ve sokaklar tertemiz, caddeler tenha, evler eskiydi. Küçük bir tepenin yamacında indim tramvaydan, yalnızca İsviçre'de görebileceğiniz güzel, taş çeşmeler ile aydınlık vitrinlerin önü sıra yürüdüm. Hava kararmamıştı henüz. Yine de ışıklar yanıyordu. Neyse ki yalnızlığınızı, elinizde bavul bir Avrupa kentinde tek başınalığınızı, günbatımında gelen o kahredici özlemi duyumsatacak kadar kalabalık değildi sokaklar, bankalarsa öbür İsviçre kentlerine oranla yok denecek kadar azdı. Ve akşam ilk kadehi yuvarlayabileceğiniz barlar, sarışın kadınlar ve bir şişe kırmızı şarapla avunabileceğiniz kuytu lokantalar vardı. Bir de iç içe geçmiş karanlık avlular. Çan seslerini de ilk orada duydum, otele varmadan önce. Yıllar var ki Aragon'dan bir roman okumamıştım. Keşke <span class="ideitalik">Les Cloches de Bâle</span>'i alsaymışım yanıma. Atilla İlhan'ın bu romanı Türkçe'ye <span class="ideitalik">Çalardı Basel'in Çanları</span> adıyla çevirdiğini anımsıyorum. Evet, her saat başı değil, sanki durmadan çalıyordu çanlar, ama kimin için ? Bu sorunun yanıtı o romanda gizlidir belki. Çanların benim için çalmadığı kesin. Ne yaklaşan bir savaş var ufukta, ne yolun sonundayım. Dante'nin <span class="ideitalik">Cehennem</span>'in girişinde söz ettiği o karanlık orman da ardımda kaldı artık. Hayat yolunun ortasında, Venedik'te yolunu yitiren, dahası doğru yoldan ayrılan Kâmil Uzman'dı zaten, ben değil. Yalnızlık duygusunu saymazsak <span class="ideitalik">Resimli Dünya</span>'yı çağrıştıran hiçbir şey yok bu kentte. Venedik'in dar kanallarından uzaktayım, İstanbul'un pastel renkleriyse bir anı bile değil. Bir günlüğüne de olsa, unutuşun en uzun sonbaharını yaşayabilirim burada. Irmak boyunca yürürken geçmiş günlerin yerine saçları topuklarını döven su perilerini anımsayabilirim. Aragon'un romanını yanımda getirmedim, ama Apollinaire'in "Ren Gecesi" üzerine yazdığı dizeler hâlâ aklımda:</p>

  <p class="indentmetin">Bardağımda şarap bir alev gibi titriyor</p>

  <p class="indentmetin">Bakın kayıkçı ağırdan bir türkü tutturmuş</p>

  <p class="indentmetin">Ay ışığında yedi kız görmüş, öyle diyor,</p>

  <p class="indentmetin">Yeşil saçları ta topuklarını bulurmuş.</p>

  <p class="normal1">Ren Irmağı tam ortadan bölüyor Basel'i. Yanılmıyorsam Konstanz Gölü'nden Kuzey Denizi'ne dek birçok Avrupa kentinin içinden geçen bu efsanevî ırmak, sanayinin can damarı bu derin su, yalnızca Basel'de her iki kıyıya da böylesine hâkim. Strasbourg'da, Mainz'de, Köln ve Düsseldorf'ta da gördüğümü anımsıyorum Ren'i. Tam olarak kentlerin içinden geçmiyor, onları sağ beraberine alıp kıyı boyunca akıyordu. Ve çamurlu suyun üzerinde yassı uzun yük gemileri ile bembeyaz gezi vapurları bir gidip bir geliyordu. Güzel Ren ! Yamaçlarına şatolar tünemiş tepelerin, asma kütükleriyle kayalık, dar boğazların arasından kıvrıla büküle hep böyle akar gider işte, nice yaşamları, efsane aşkları suların girdabında sürükleyerek.</p>

  <p class="indentmetin">Kalkın, türküler söyleyin, oynayın yan yana;</p>

  <p class="indentmetin">Kayıkçının türküsünü duymayayım gayrı;</p>

  <p class="indentmetin">Bütün sarışın kızları getirin yanıma,</p>

  <p class="indentmetin">Saçları örülmüş durgun bakışlı kızları.</p>

  <p class="normal1">"Ren Gecesi"nin şairi bir başka şiirinde bu coğrafyaya döner yine, bu kez eski bir efsaneyi, Lorelei'in büyülü sesine kapılıp kayığını kayaya çarpan balıkçının acıklı sonunu anlatmak için: "Sarışın bir büyücü yaşardı Bacharach'ta / Erkekleri aşkıyla öldüren bir peri." Kim bilir belki peri değil gerçekti Lorelei. Bir balıkçı köyündendi. Irmağın kıyısına oturmuş, kederli bir türkü tutturmuştu. Ayrılıktan söz eden bir türkü. Sevdiği uzaktaydı, bulana durula akan ırmaksa ayaklarının dibinde. Bir yandan altın sarısı saçlarını tararken bir yandan sevgilisinin o eski masaldaki gibi ak bir kuğunun çektiği gemiyle geri döneceğini hayal ediyordu. Türküsü kederliydi belki, ama umutsuz değildi. Ne olduysa o dokunaklı, insanı alıp götüren ses yüzünden oldu. Kayıkçı kayaya çarptı kayığını. Mayakovski de, intihar etmeden önce aynı şeyi mi düşünmüştü, "Aşkın gemisi hayatın kayalığına çarptı" derken ? Evet, herhalde öyle olmuştu.</p>

  <p class="normal1">Şimdi Basel'de ne sarışın bir kadın var yanımda ne kulaklarımda Lorelei'in türküsü. Irmak boyunca yürüyorum. Dün gelir gelmez sevdalanmıştım bu kente, bugünse her şey güz güneşinde geçmişin mutlu günlerini çağrıştırıyor. Ren'in kaynağında yanık tenli, sarışın bir kadınlaydım yıllar önce. El ele fotoğrafımız hâlâ albümde durur. Onun başında geniş kenarlı bir hasır şapka, ben kısa kollu beyaz bir gömlek giymişim. Belli ki yaz. Gölden aşağıya çağlayarak inmekte binlerce ton ağırlığındaki su. Ve birlikteliğimizi, gece otel odalarındaki ateşli sevişmelerimizi, sağır edici bir uğultuda öğütüp yok etmekte. Bunu anlamam için aradan çok zaman geçmesi gerekti. Başka kentler, başka kadınlar, başka otel odalarında sevişmeler, başka ırmaklar gerekti. Ve o ırmakların kıyısında tek başına yürümeler. Bugünkü gibi.</p>

  <p class="normal1">Sabah, Nâzım'ın deyişiyle "düşman memleketi otel odası"nda uyandıktan sonra, ırmak boyuna inip taş köprüden karşı yakaya geçtim. Orada, güneşli bir kahve terası buldum kendime. Kahve sıcak, çörekler çıtır çıtırdı. Güne bu keyifle başlamak mutlu olmama yetmedi ama. Apollinaire'in dizeleri aklımdan çıkmıyordu:</p>

  <p class="indentmetin">Ren sarhoştur, sularına asmalar vuran Ren;</p>

  <p class="indentmetin">Üzerinde gecelerin altını serili.</p>

  <p class="indentmetin">Yazı büyüleyen yeşil saçlı perilerden</p>

  <p class="indentmetin">Söz eder ölü bir ses, son nefesinde gibi.</p>

  <p class="normal1">Kimindi bu ölü ses Tanrım, kayıkçının mı, onu yolundan saptıran sarışın kadının mı, nice ayrılıklara, yıkımlara tanık olmuş Ren kıyılarında yatan askerlerin mi yoksa ? Kimdi son nefesini veren ? Savaşta köprüden geçerken vurulan San Francisco'lu delikanlı belki, belki onu uzak bir kumsalda bekleyen sevgilisi ya da kayığını kayalara vurmaktan korkan aşk kırgını bir şair, Mayakovski örneğin, belki de Apollinaire ya da... "Bir kahkaha gibi kadehim kırılır birden". Kadehin kırılmasına çok var daha. Akşamı ağaçların altındaki kuytu barda bir kadeh Ren şarabıyla karşılamak için henüz erken. Şimdi sabah. Gün ışığında yürümek gerek. Yürürken de geçmişin karabasanlarından, acı veren anılarından kurtulmaya, tortusu dibe çöken bulanık suyun çağrışımlarından yunup arınmaya çabalamak gerek. İşte bu nedenle yürüyorum. Yürürken de karşı kıyıdaki eski, güzel evlere, yeşille kaynaşıp bütünleşmiş taş duvarlara, eylül güneşinde parıldayan çatılara bakıyorum. Katedral pas rengi çan kuleleri, sarı yeşil çatısı ve vitraylarıyla duvarların ardından bulutsuz göğe yükseliyor. İki kulenin de ucunda güneşe meydan okur gibi dikilen iki siyah haç var, iki kule de gotik ile Romanesk mimarînin buluştuğu tuhaf bir alaşım sergiliyor. Dün akşam günbatımında gittim oraya. Kapalıydı. İçeriye giremedim. Ana kapının tam karşısındaki kahvede oturdum bir süre. Taş kaidelerinin üzerinde hazır ola geçmiş, bildiğimiz fillere hiç de benzemeyen Sfenks duruşlu, köpekbalığı dişli, küçük hortumlu fillere baktım. Ve ejderhayı öldüren Aziz Georgius'un heykeline. Elinde mızrak, zırhın yükünden yorulmuş atının üzerinde heybetliydi. Epeyce uzaktan vurup öldürmüştü canavarı. İnip akıttığı kanda yıkansa, Germen efsanelerinin unutulmaz kahramanı Siegfried gibi bedenine kılıç işlemeyecek, Ren boyunca Nibelungların ülkesine varıncaya dek serüvenden serüvene koşacak, yörenin en güzel kadınlarını baştan çıkaracaktı. Ama yiğit bir şövalye değildi o, kendi halinde bir aziz, bir ermişti. Her gün bir bakire isteyen, körpe kadınlara doymayan canavarı, kent halkını vaftiz edip Hıristiyan yapabilmek için öldürmüştü. Venedik'te Scuola di San Giorgio degli Schiavoni'de gördüğüm Carpaccio'nun tablosunu anımsadım. O tabloda İtalyan ressam, Ren efsanelerinden çıkıp gelmiş sarışın bir Germen kahraman gibi çizmişti Aziz Georgius'u, ama sonradan tüm ayrıntılarıyla <span class="ideitalik">Resimli Dünya</span>'ya girecek bu dizi tabloya (<span class="ideitalik">teleri</span>'ye) bakarken roman kahramanı Profesör Kâmil Uzman "Şu bizim Kapadokyalı Yorgo !" diyecekti azizden söz ederken. Ve gözlerini Carpaccio'nun hünerinden ayıramayacaktı.</p>

  <p class="normal1">Gözlerimi karşı kıyıdan ayıramıyorum. Eski kent ırmağa düşecekmiş gibi abanan kat kat evleri, hangar büyüklüğündeki pencereli çatıları, duvarları, duvarların içinden fışkıran bitkileri ve balkonlarda açan bin bir renkli çiçekleriyle elimi uzatsam dokunacak kadar yakınımda duruyor. Aramızda ırmak var gerçi, akıp giden, vadiye inip denize kavuşmadan önce köpürüp coşan, kayadan kayaya çağlayıp düşerken uğuldayan Ren Irmağı. Ama yine de Basel'e dokunabilirmişim gibime geliyor. Derken, bu duygumun gerçekleşmesi için öngörülmüş gibi, kentin maketi çıkıyor karşıma. Rıhtımın orta yerine Basel'in tunçtan maketini yapmışlar, körler için. Ilık havayı solusalar, güneşin sıcaklığını tenlerinde hissetseler de ışığı, akıp giden suyu, karşıda eski evlerin ardından göğe yükselen katedralin kesme taştan duvarlarını göremeyen körler için. İlk kez böyle bir şeye tanık oluyorum. Doğanın nimetlerinden, gün ışığının bize sunduğu güzelliklerden körler de yararlansın diye yapılmış bir kent maketi. Gözlerimi kapatıp sivri ve yuvarlak biçimlere dokunuyorum, görme yetimi kaybettiğimi ya da doğuştan kör olduğumu varsayarak parmak uçlarımdan bilincime yansıyan bir titreşimde Basel'i algılamaya çabalıyorum. Bambaşka bir duygu bu, bir kenti yabancı bir kadın gövdesini keşfeder gibi dokunarak, okşayarak algılamak, giderek bütünleşmek onunla, caddelerinde, ara sokaklarında dolaşmak, çıkmazlarında yitip gitmek. Sonra gözlerimi açıyorum. Kent sivri, dört köşe ya da yuvarlak biçimlerden ibaret değil artık. Orada, ırmağın karşı kıyısında gerçekten var. Dokunamasam da görebiliyorum onu. Ben buradan ayrıldığımda, bu dünyadan çekip gittiğimde de orada kalacak. Bilincimden bağımsız bir gerçeklik o, bir hayal değil. Hayaller geçmişte kaldı. O sarışın kadın, yeşil saçlı su perileri ve ben doğmadan bu kıyıları bir salgın hastalık, hain yaz güneşi gibi kasıp kavuran savaş. Derken çanlar başlıyor yine, Basel'in içimde uğuldayan, geçmiş bir yazın anısını, hâlâ kapanmamış bir yarayı çağrıştıran çanları. Biliyorum bu kez benim için çalıyor çanlar, hasır şapka giyen sarışın kadınlara dikkat et dercesine. Ya da bir tehlikeyi değil, ölü bir aşkın gecikmiş haberini verircesine. Acaba hep böyle, Ren Irmağı gibi uğuldayarak mı çalar Basel'in çanları. Dönüşte Aragon'un romanını mutlaka okumalıyım. Bir de gözlerini İsa'ya bir cam kavanozun içinde sunan Lucia'nın öyküsünü. Kâmil Uzman'ın <span class="ideitalik">Resimli Dünya</span>'da âşık olduğu Venedikli genç kadının değil, Azize Lucia'nın öyküsünü elbet. Ne diyordu Andre Gide <span class="ideitalik">Pastoral Senfoni</span>'de, "Gözleri olanlar bakmasını bilmeyenlerdir" mi diyordu, yoksa güz güneşinde dalgalanan kentin pas rengi duvarları mı bende bu düşünceye yol açan ? Çanlar çalıp duruyor işte, onları yalnızca kulaklarımda değil içimde, belleğimin derinliklerinde de duyuyorum. Çoktan bitmiş bir aşkın yasını haber veriyorlar.</p>

  <p class="sagnormal">2000</p>
</body>
</html>
