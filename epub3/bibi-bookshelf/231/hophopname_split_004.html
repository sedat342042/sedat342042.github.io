<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>hophopname</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">Önsöz</h1>
	  <p class="normal1">Azeri şairi Mirze Elekber Sabir, Azerbaycan edebiyatının büyük şairlerinden biridir. Azerbaycanlı ünlü yazarların hemen hepsi onu Fuzuli’den sonra gelen ikinci büyük Azeri şairi sayar. Onun devrimci, demokratik şiiri; çağdaşlığı, halkçılığı, sanatkârlığı ve derin gerçekçiliği ile Azerbaycan ulusunun genel sanat ve toplumsal düşüncesinin gelişmesinde önemli rol oynamıştır.</p>
	  <p class="normal1">Çoğunluğu yergi (satir, hiciv) tarzında olan şiirleri dinsel bağnazlığa ve her türlü gericiliğe karşı birer özgürlük anıtıdır. Azerbaycan’da 19. yüzyılın ikinci yarısında Mirze Feteli Ahundzade ile başlayan yenilikçi ve Batılı edebiyatın büyük mimarlarından biri de odur.</p>
	  <p class="normal1">Sabir, 30 mayıs 1862’de Şamahı’da dünyaya geldi. 12 Eylül 1911’de de aynı yerde vefat etti. Sekiz yaşında iken bir molla okulunda öğrenimine başladı. Dördüncü sınıftayken ünlü Şair Seyyid Aziz Şirvani’nin yeni okuluna geçti. Molla okulunda şiir yazmaya başlayıp yeni okulunda da devam ettiği için, biraz Farsça da öğrenince babası bu kadar okumak yeter deyip onu okuldan aldı, yanında çalıştırmaya başladı. İşleri hayvan içyağını eritip sabun yapmaktı. Sabir daha sonraları da geçimini sağlamak için bu işi yapmıştır.</p>
	  <p class="normal1">Sabir’in ilk kalem denemeleri 19. yüzyılın sonlarına doğru olsa da, sevimli şiiri ve yergili edası o zamanın gericiliğine karşı bir özgürlük savaşı gibidir. Onun bu savaştaki aracı büyük yazar Celil Memmedguluzade’nin çıkardığı Molla Nesreddin adlı mizah dergisidir. Sabir’i bir bakıma Molla Nesreddin dergisi yetiştirmiştir, ama o Molla Nesreddin edebi okulunda yetişse de bu okulun sıradan bir neferi olmamış, onun yönlendiricilerinden birine dönüşmüştür. Bu derginin yergi şiiri dalının biçimlenmesinde ve edebi estetik düzeyinin yükseltilmesinde Sabir’in önemli katkısı olmuştur. O zamanın özgürlükçü hareketi olan meşrutiyeti öven, mutlakıyeti yergi ateşine tutan Sabir’in şiirleri dillerde ezber olmuş, özgürlük hareketine ivme kazandırmıştır.</p>
	  <p class="normal1">Sabir’in “Fahriye” adlı şiiri, Azerbaycan Türklüğünün yaşadığı faciayı dile getiren bir mersiye gibidir. Onun çağdaşlığının ve her devirde sevilmesinin başlıca nedeni her zaman milli acıları yergi diliyle çarpıcı bir şekilde dile getirmesi ve bunlara çare bulma isteğidir. “Millet nice kapkaç olur olsun ne umurum”, “Kim ne der ki bizde olan gayrete?”, “Taş kalpli insanları neylerdin ilahi?” gibi yergilerinin başlıkları ya da ilk dizeleri şairin nasıl bir emel peşinde olduğunu göstermeye yeter. Azerbaycan şiiri tarihinde hiçbir fikir sahibi, milletinin acılarına Sabir kadar acı acı gülmemiştir.</p>
	  <p class="normal1">Azeri yazarlardan bazılarının onun için söylediklerini de yeri gelmişken belirtmekte yarar var: Mehmet Emin Resulzade: “Fuzuli’den sonra Azerbaycan halkı tarafından benimsenmiş ikinci şair”; Y. Vezir Çemenzeminli: “Tam manasıyla milli bir şair”; Feridun Köçerli: “Güldüre güldüre ağlatan, ağlata ağlata güldüren sanatçı”; Ahmed Caferoğlu: “Toplumsal eleştiri görevini öncüllerinden ve ardıllarından kat kat üstün ve tesirli yazmış kalem ehli”; Abbas Sehhet: “Türk kavminin istidadını inkâr olunmaz tarzda ispat eden şair”; Abdurrahman Bey Hakverdiyev: “Milletini canından çok seven şair”. Bütün bunlar Sabir’in dehasına değişik yönlerden ışık tutan açıklamalardır.</p>
	  <p class="normal1">Hophopname Sabir’in sağlığında yayımlanmamıştır. Şairin maddi imkânsızlığı ve hastalığı buna imkân vermemiştir. Eser ilk defa şairin ölümünden bir yıl sonra, 1912’de yayımlanmıştır. Abbas Sehhet’in hazırladığı bu basım kısa sürede tükendiğinden, tam ve zenginleştirilmiş yeni basımı 1914’te gerçekleştirilmiştir. Ondan sonra seksen yıl içinde aralıklı olarak on kere daha basılmıştır. Eser, Güney Azerbaycan’da (Tebriz) ve İran’da da (Tahran) yayımlanmıştır. Hophopname Rus okuyucularca da tutulmuştur; 1950-1983 arasında Rus ve Azeri çevirmenlerce Rusçaya çevrilip Sen Petersburg, Moskova ve Bakü’de yayımlanmıştır. Hophopname bir kere de Türkiye’de basılmıştır, ama Azerice özgün haliyle. Bu basımı 1975’te Ankara’da Abdülmecit Doğru yapmıştır. Bunlardan başka eser Fars, Tacik, Ermeni dillerine de çevrilmiş, 1977’de de İngilizceye çevrilerek ABD’de yayımlanmıştır.<sup class="calibre2"><a href="hophopname_split_101.html#footnote-601-1" id="footnote-601-1-backlink" name="footnote-601-1-backlink">[*1]</a></sup></p>
	  <p class="normal1">Türkiyeli okuyucunun yergi şiirlerinin tadına varması için Hophopname’nin Türkiye Türkçesine çevrilip uyarlanması gerekiyordu. Biz eserin tamamının Türkçeye gereğince çevrilmesinin mümkün olmadığını anlayınca bir seçme yapıp sunmayı düşündük, öyle de yaptık. Beğeni kazanırsa ne mutlu bize.</p>
	  <p class="sagnormal">İsa Öztürk</p>
	  <div class="clrb"/>
	  </body>
</html>