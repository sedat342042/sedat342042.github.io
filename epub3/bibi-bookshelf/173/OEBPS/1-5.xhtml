<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-3" xml:lang="en-GB">2  </p>
			<p class="paragraf">Avukat Mahmut Celâlettin Bey’in yazıhanesinde dört kişiydiler, daha doğrusu dört eski İttihatçı...   </p>
			<p class="paragraf">Birisi yazıhane sahibi Mahmut Celâlettin Bey ki, Adalet Bakanlığı, yargı organları, barolarda Deli Celâdet diye ünlüdür.  </p>
			<p class="paragraf">İkincisi, Profesör Ağaoğlu Ahmet Bey ki, Saray mebuslarındandır ve de doğum yeri Azerbaycan’ın Şuşa adlı dağ kasabası olduğu için mecburi Saray mebusudur.  </p>
			<p class="paragraf">Üçüncüleri, Doktor Münir Bey, ufak tefektir ama tıbbiyenin ilk sınıfından beri gem almaz doktorlardan bilinir, ille de üstüne elzem olmayan meseleleri düşünüp, hiç gerekli olmayan sorular soran bir akıl karıştırıcı bilinir.  </p>
			<p class="paragraf">Bu yüzden adı “Farmason Doktor”a çıkmıştır.  </p>
			<p class="paragraf">Dördüncüleri, burada bulunanların hepsinden daha gerçek, daha canlı İttihatçı, duvarda rahatça yerleştiği yaldızlı çerçeveden konuşanlara biraz küskün bakan Sadrazam Talât Paşa merhumdur.  </p>
			<p class="paragraf">Bunlar dört eski İttihatçıdır, ama şimdi de İttihatçı oldukları halde, sanki dört yol ağzında, birbirlerinden bir daha kavuşmamak üzere ayrılmış sayılırlar. Talât Paşa İttihatçı olarak, İttihatçılık yolunda tatlı canı Ermeni kurşunlarına vermiş, dünya meşakkatinden kurtulup rahata ermiştir.  </p>
			<p class="paragraf">Avukat Mahmut Celâlettin Bey –kısacası, Deli Celâdet Bey– 1926 İttihatçı temizliğinde, temizlik dışı kalarak yaşamasını sürdürmektedir; ama arkadaşlarının kanını arayamadığı için, o gün bugündür, hiç olmazsa kendisine karşı eski komitacı kabadayılığını yitirmenin bunalımını çekmektedir. Arada sırada aşırı öfkelere kapılarak Deli adını haklıya çıkarması bundandır.  </p>
			<p class="paragraf">Saray mebusu olup ayrıca Darülfünun’da müderrislik eden Ağaoğlu Ahmet Bey ise arkadaşlarını temizleyenlerin arasına rahatça karışabilmiş, herhalde, “Cenk halidir, böyle olur,” diyerek zorunluğu kavrayıp bunca yıldır aradığı liberal hürriyete kavuşmuştur.  </p>
			<p class="paragraf">Farmason Doktor’a geldi mi, en büyük İttihatçılarla canciğer arkadaş olduğu, İttihat Terakki Fırkası’nın ilk üyelerinden bulunduğu halde, 1908’de ayrılıp 31 Mart maskaralığında muhaliflerle beraber Sinop’a sürülmüşse de, şimdiye kadar başka hiçbir gruba katılmadığı için, kendisi kabul etmese de, bal gibi kodaman İttihatçıdır. Daha doğrusu, Osmanlıdır. Özelliği, bütün konuşmaların tadını kaçırması, en geniş, en derin düşünüp yüzde yüz haklı görünen fikirlerin, ki bunlar çoğu zaman kaytarmacılıkları örtbas etmek için böyle dörtbaşı mamur hazırlanmış olurlar, foyaları meydana çıkaran soruları insanı şaşırtacak bir kolaylıkla bulup soruvermesidir. Şimdi cigarasını gönülsüz gönülsüz içerken bu dört İttihatçının yirmi yıl içinde başlarına gelenleri aklından geçiriyor, Osmanlı İmparatorluğu’nu yıkan depremin ne müthiş bir savruntu olduğuna bir kez daha şaşıyordu.  </p>
			<p class="paragraf">Saray mebusu ve de Cumhuriyet Darülfünunu Müderrisi Ağaoğlu Ahmet Bey içeri girip Doktor Münir’i oturur görünce, her rastlantıda önleyemediği duraklamayla belli belirsiz irkilmiş, keyifli gülüşü birden zoraki gülümsemeye dönmüştü.  </p>
			<p class="paragraf">Kendisini toplamaya çalışarak elini uzattı:  </p>
			<p class="paragraf">“Vay Doktor Münir! Sen de buradasın! Allah’tan başka bir şey istemenin sırasıymış.”  </p>
			<p class="paragraf">“Burada ama... Sen telefon edince hemen kalktı. Baktım savuşacak, zorla oturttum. Tabanca gücüyle... Lüveri karnına dayayarak... Geç şöyle Ağa Hoca! Nasıldı senin kahve?”  </p>
			<p class="paragraf">“Siz nasıl içerseniz... Fark etmez.”  </p>
			<p class="paragraf">“Demek ki çoğunluğa uymanın yararı en sonunda anlaşıldı Ahmet Bey! Epey geç de olsa meseledir.”  </p>
			<p class="paragraf">Ağaoğlu Ahmet Bey, bunu söyleyen Doktor Münir’e bir zaman baktı, başını salladı:  </p>
			<p class="paragraf">“Yalaya yalaya loca eşiklerini aşındıranlar Farmason değil, bize geldi mi, Farmason!”  </p>
			<p class="paragraf">Avukat Deli Celâdet Bey araya girdi:  </p>
			<p class="paragraf">“Bırakın şimdi Farmason’u! Nedir bu yeni fırka meselesi? Nereden çıktı?”  </p>
			<p class="paragraf">“Anlatırım.”  </p>
			<p class="paragraf">Celâdet Bey zile bastı. İçeri giren avukat stajyeri Kadir’e üç kahve söyledi. Gelenlerin bekletilmesini tembihledi.  </p>
			<p class="paragraf">“Nereden çıktı apansız bu yeni fırka işi? Sakın Ağa Hoca, siz mi kandırdınız fukara Fethi Bey’i? Siz mi razı ettiniz böyle bir işe?”  </p>
			<p class="paragraf">“Siz kim? Önce bunu anlayalım.”  </p>
			<p class="paragraf">“Siz... Yani Halk Fırkası’ndaki İttihatçılar...”  </p>
			<p class="paragraf">“Halk Fırkası’nda İttihatçı yoktur, bunu böyle bil Farmason! Başkaca, Fethi Bey kandırılacak arkadaşlardan değildir!”  </p>
			<p class="paragraf">“Kandırılacak arkadaşlardan değil mi? Meseledir! Akıllı demeye mi getirmektesin, kurnaz demeye mi? Korkak demeye mi getirmektesin, geçmişten ibret alamayacak kadar unutkan demeye mi?”  </p>
			<p class="paragraf">“Hayır! Biz adam kandırmayız!”  </p>
			<p class="paragraf">“Siz! Ya sizi kim kandırır? Kendi kendiniz mi?”  </p>
			<p class="paragraf">“Celâdet! Vaktiyle şunu Damat Salih Paşa’nın yanına koşup Beyazıt Meydanı’nda sallandırmadık da...”  </p>
			<p class="paragraf">“Halt ettiniz!”  </p>
			<p class="paragraf">“Bırakın çekişmeyi, parti işini anlayalım! Ne zaman kararlaştı, kimlerin arasında? Burada mı, Paris’te mi, Gazi’ye nasıl açtınız? İsmet ne diyor?”  </p>
			<p class="paragraf">“Söyleyeceğim, şaşıracaksınız! Meclis tatile girdi. Ben geç geldim İstanbul’a... Duydum ki, Paris Büyükelçimiz Fethi Bey de İstanbul’daymış, bizim Molla’nın Büyükdere’deki yalısında oturuyormuş... Severim Fethi Bey’i... İyi arkadaştır. Dostluğumuz Malta’da büsbütün sıklaşmıştı. Gidip göreyim, dedim. Gittim. Bulamadım. Molla Bey Yalova’da olduğunu, bir şeyler yapmaya çalıştığını söyledi. Duydunuz elbet... 31 Temmuz’da Gazi Hazretleri apansız Molla Bey’e gidiyorlar, Ertuğrul yatıyla saat gecenin dokuz buçuğunda... Fethi Bey’le tam beş saat kapanıp görüşmüşler. Molla Bey’e sorarsanız, Fethi Bey gidişatın yanlışlığını anlatmış... Gazi Hazretleri de Fethi Bey’in düşüncelerini kendi düşüncelerine uygun bulmuşlar... Birkaç gün sonra da Fethi Bey’i Yalova’ya çağırmışlar. Ayın yedisinde de ben çağrıldım, baloya...”  </p>
			<p class="paragraf">“Ne balosu bu?”  </p>
			<p class="paragraf">“Artık Deniz Yolları vapur işletmiyor, balolar düzenliyor! Balo için sebep de aranmaz oldu çoktandır.”  </p>
			<p class="paragraf">“Çalın, düğün olsun hesabı desene...”  </p>
			<p class="paragraf">“Evet Farmason, onun gibi bir şey... Balo vermek âdet oldu. Büyüklere yanaşıp çıkar sağlamak için en kestirme yol balo vermek... Gittik ki, her taraf tıka basa dolu... Biz yersiz kaldık!”  </p>
			<p class="paragraf">“Hanım da mı beraber?”  </p>
			<p class="paragraf">“Hayır, Sitare’yi götürmedim, kızım Tezer’i götürmüştüm. Gazi Hazretleri’nin özel misafirleri için her zaman birkaç odanın boş tutulduğunu bildiğim için Başyaver Rusuhi Bey’e başvurdum! Gitti, birkaç dakika sonra döndü, ‘Oda kolay!’ dedi, ‘Gazi Hazretleri baloya gelmenizi emrediyorlar Ağaoğlu Ahmet Beyefendi.’ Bende smokin, frak yoktu. Yanıma almamıştım. Böylece gitmek zorunda kaldım. Dans salonuna girdim. <span class="CharOverride-2">Vakit</span> gazetesi sahiplerinden Ahmet Âsım Bey’in masasına oturdum, çevremi seyre başladım. Salonun ortasında Gazi Hazretleri, İsmet Paşa, Meclis Reisi Kâzım Paşa, bir de Fethi Bey görüşüyorlardı. Gazi Hazretleri bakınırlarken gözleri bana ilişti, yanlarına gelmemi eliyle emir buyurdular. Gazi Hazretleri her zaman yaptığı gibi, burnunu çekerek ve gülümseyerek, ‘Serbest Parti Reisi Fethi Bey,’ diye, beni Fethi Bey’e takdim etti ve bana hitaben, ‘Tabii, Fethi Bey’le beraber çalışacaksınız!’ dedi.”  </p>
			<p class="paragraf">“Böyle apansız damdan düşer gibi mi?”  </p>
			<p class="paragraf">“Evet!”  </p>
			<p class="paragraf">“Ne cevap verdin?”  </p>
			<p class="paragraf">“‘Paşam,’ dedim, ‘İsmet Paşa’yla Fethi Bey arasında tereddüt olunmaz mı?’ dedim. ‘Artık uzatma’ dediler, ‘Fethi Bey’le berabersin!’ Dans başladı, ben yerime döndüm. Gazi Hazretleri bir hanımla dans ediyorlardı. Benim yanımda durdular, bir kolunu boynuma attılar, yüzümü öptüler, ‘Seni tebrik ediyorum,’ dediler, ‘Fethi Bey’le anlaşmışsın.’ ‘Fethi Bey’i görmedim daha,’ dedim, ‘Canım, siz ta öteden beri anlaşmışsınız. Hemen gidip Fethi Bey’i de, seni almış olduğu için tebrik edeceğim!’ demezler mi?”  </p>
			<p class="paragraf">“Nasıl iştir bu, ben olsam ürkerim.”  </p>
			<p class="paragraf">“Haklısın Celâdet! Ben de şaştım. Ne Fethi Bey’le görüşmüştüm ne de fırkadan haberim vardı. Bu nasıl şey!”  </p>
			<p class="paragraf">“Kalk savuş derbeder, savuş da tatlı canını kurtar!”  </p>
			<p class="paragraf">“Hemen kalktım. Fethi Bey’in yanına gittim. Gazi Hazretleri onu da tebrik etmemişler mi? ‘Fethi Bey bütün bunlar nedir? Ben hiçbir şey anlamıyorum’ dedim. ‘Şimdi yeri değil! Yarın otelde uzun boylu görüşürüz!’ dedi.  </p>
			<p class="paragraf">“Gece, her zaman olduğu gibi, içildi, oynandı. Başyaver Rusuhi Bey de sarhoştu. Alçakgönüllü, çok terbiyeli bir adamdır. Öteden beri bana sempatik gelir. Bu gece yanıma yaklaştı ve huyu olduğu üzere, ‘Hocacığım,’ diye okşadı. Sonra açılarak anlattı. Fırsat düştükçe, Gazi Hazretleri’ne gerçekleri söylermiş. İşlerin iyi gitmediğini, çalıp çırpmalar olduğunu, halkın memnun bulunmadığını bildirmekte kusur etmezmiş.”  </p>
			<p class="paragraf">“Bak sen! ‘Padişah Hazretleri Saray’da oturduğu için, kötü vezirler olup bitenleri kendisinden saklıyor,’ hesabı desene Profesör Ağa! Demek buralara kadar geldik mi, nihayet yedi yılda?”  </p>
			<p class="paragraf">“Farmason!”  </p>
			<p class="paragraf">“Tamam! Yaver Bey anlatmakta kusur etmezmiş de n’olurmuş?”  </p>
			<p class="paragraf">“‘Ne fayda ki, etrafını kötü adamlar almıştır,’ diye yakındı Yaver Bey! Ertesi gün saat on ikide Fethi Bey’le buluştuk. ‘Bu ne iştir Fethi Bey?’ dedim. ‘Buraya izinli geldim. Bana ‘ille ikinci bir fırkanın başına geçeceksin, diye ısrar ediyor. Nihayet ben de kabul ettim,’ dedi. ‘Bir yıldan beri bu fikre yatkın göründüğünü ben de biliyorum. Birkaç kere fırkalar hakkında benden de sualler sormuştular, beni de sınava çekmişlerdi,’ dedim, ‘fakat bir karar verdiğini bilmiyordum. Bir ara İçişleri Bakanı Şükrü Kaya’dan ikinci bir fırkanın kurulacağını işitmiştim. Kendisinden fırkanın mahiyetini sordum, daha belli değil, dediydi Şükrü Kaya,’ dedim. ‘O, yani Gazi Hazretleri, daha tutucu bir fırka kurulmasını istiyormuş,’ dedim, ‘Şükrü Kaya ise bunu tehlikeli gördüğünü, çünkü memlekette tutucuların çokluk olduğunu bildiğini söylemiş,’ dedim. ‘Binaenaleyh, memlekette hiç de kökü olmayan ve kendisiyle kolaylıkla başa çıkılabilecek bir sosyalist fırkasının...’”  </p>
			<p class="paragraf">“Deme! Laf buralara kadar gelebilmiş mi Ağa Hoca?”  </p>
			<p class="paragraf">“Evet, Şükrü Kaya’nın bana dediği böyle... Ben de bunları Fethi Bey’e birer birer anlattım, ‘Bir sosyalist fırkasının kurulmasını ileri sürmüş Şükrü Kaya,’ dedim ‘Bunları konuştuğumuz zaman henüz alınmış bir karar yoktu,’ dedim. ‘Demek şimdi anlaşılıyor ki, Gazi Hazretleri fikirlerini uygulamaya karar verdiler, yeni fırkanın başına da, en yakın dostu ve güvendiği insan olarak seni seçmişler,’ dedim. ‘Fakat fırkanın programı hakkında görüşmediniz mi?’ diye sordum. ‘Görüştük, dedi. Fethi Bey, ‘Cumhuriyet Halk Fırkası’yla temelde bir ayrıntısı olmayacaktır’ dedi.”  </p>
			<p class="paragraf">“Hele bak! Neresi başka fırka oluyor öyleyse?”  </p>
			<p class="paragraf">“Muhalefeti doktor! Fethi Bey dedi ki: ‘Zaten iki fırkanın da yüksek idaresi ve deneti kendi ellerinde olacaktır,’ dedi Fethi Bey.”  </p>
			<p class="paragraf">“Ah ne kadar iyi! Desene Ağa Hoca, atladık kopyacılığı, İngiltere’ye ulaştık, hatta zorlatıp hırpadak geçtik bile...”  </p>
			<p class="paragraf">“Hangi bakımdan?”  </p>
			<p class="paragraf">“Onların partileri de majestelerinin partileridir, ama hiç değil fikirde ayrıntıları vardır. Şu halde Gazi ayrılacak mı Halk Fırkası’ndan?”  </p>
			<p class="paragraf">“Fethi Bey dedi ki, ‘Halk Fırkası’ndan ayrılmamakla beraber,’ dedi, ‘benim fırkamın da taraflısı olacaklar, seçimlerde her iki fırkanın adaylarını kendileri tayin edecekler,’ dedi.”  </p>
			<p class="paragraf">“Bak burası büsbütün parlak! Evet, bu tamamıyla orijinal bir icattır, dünya yüzünde örneği hiç yoktur. Aslına bakarsan, bize de böylesi yaraşır. Böylece de bizim İttihatçılar, tarih karşısında hapı yutmuşlardır!”  </p>
			<p class="paragraf">“Ne ilintisi var?”  </p>
			<p class="paragraf">“Buncacık şeyi Talâtların, Enverlerin akıl edememesi aptallıklarından değil mi? Akıl edeydiler, ayrıca uygulamayı da becereydiler, ne adam öldürmek gerekirdi ne de milleti katliam etmek.”  </p>
			<p class="paragraf">“Kes yahu! Kes de sonunu anlayalım!”  </p>
			<p class="paragraf">“‘Anlaşılıyor ki,’ dedi Fethi Bey, ‘tek fırkanın doğurmuş olduğu denetsizlikten, idaresizlikten bıkmış Gazi Hazretleri,’ dedi. ‘Bir yandan Meclis’te birbirini denetleyecek iki fırkanın varlığını, öte yandan da memlekette biraz hürriyet havasının esmesini arzu ediyorlar,’ dedi.”  </p>
			<p class="paragraf">“Hürriyet havası esmesini demek! Hey çok yaşasınlar! Şöyle az biraz esecek de fakir fukara soluklanacak! Vicdan diye ben buna derim!”  </p>
			<p class="paragraf">“Yahu Celâdet! Kalkıp gidecekmiş, eteğine yapışıp neden şunu tutarsın?”  </p>
			<p class="paragraf">“Halt ettik! Sen bakma kusuruna! Sonra peki?”  </p>
			<p class="paragraf">“Sonra, Fethi Bey dedi ki: ‘Fakat, dedi, önceleri olduğu gibi, dedi, anarşiye ve kargaşalığa meydan vermemek için, dedi, fırkalar arasında temelde ayrılık olmamasını, ikisinin de yüksek bir elden idare olunmasını temin etmek istiyorlar Gazi Hazretleri,’ dedi.”  </p>
			<p class="paragraf">“Şimdi ben...”  </p>
			<p class="paragraf">“Patlama doktor!”  </p>
			<p class="paragraf">“‘Kısacası, dedi Fethi Bey, ‘benim fırkam, Cumhuriyet Halk Fırkası’nın bir kanadı olacaktır,’ dedi, ‘sağ mı, sol mu onu da artık olaylar gösterecek,’ demesin mi?”  </p>
			<p class="paragraf">“Meraklanma Ağa Hoca buna pestir. Bende gayrı laf yoktur. Farmason kulunuzun dili dişi kitlenip resmen nutku tutulmuştur. Size at da yaraşır, meydan da... Bu akıllar elbette bir akıllardır ama, insanoğlunun şimdiye kadar hiçbir zaman örneğini görmediği bir yaman akıllardır! Çünkü madrabazlıkta tarihlere nam salmış, bütün madrabazların parmağını ağzında bırakır, köpoğlu köpekliktir. Hayda, koca Tanrı işinizi rast getire!  </p>
			<p class="paragraf">Avukat Celâdet Bey, Doktor Münir Bey’in yüzüne şaşkın şaşkın baktı:  </p>
			<p class="paragraf">“Rast mı getire? Kim getire? Yahu, buna hayır dua edilir mi? Senin gibi dost olduktan sonra düşmanı n’apayım! ‘Davran Ağa Hoca, durmanın sırası değil!’ diyeceğine... ‘Sorup soruşturmanın sırası hele hiç değil,’ desene... Sıçrasın kalksın bu bizim Ağa Hoca, kızı kapıp canı İstanbul’a atmaya baksın. Ayrıca, bu iş basılana kadar rapor mapor uydurup göze görünmemeye çabalasın... Belli bir şey... Bildiğimiz, Kanlı Kavak oyunudur bu ve de Türkçesi, Sarı Paşa’nın birkaç kez oynadığı bilinir oyundur. Tetik durmadın mı, tantuna gittiğin gündür Hoca Ağa... Bilmiş ol, burda profesörlük katiyen para etmez. ‘Dur bakalım neyin nesi?’ dediğin dakika yandın bil!”  </p>
			<p class="paragraf">“Yandın yok... Çünkü sen de berabersin!”  </p>
			<p class="paragraf">“Ben mi? Beraber? Nerde berabermişim, civanım, kiminle berabermişim? Töbe çek Ağaoğlu Ahmet! Ben daha kudurmadım Allah’a şükür, aklımı sıçratmadım!”  </p>
			<p class="paragraf">“Berabersin Celâdet! Çünkü kurtuluş yoktur. Çünkü ben buraya emirle geldim. Aslına bakarsan resmen geldim.”  </p>
			<p class="paragraf">“Resmen... Emirle... Vayy!”  </p>
			<p class="paragraf">“Evet, beraberiz. Hem de Fırkamızın İstanbul Vilayet Teşkilatı’nı kurmak, başkaca, başına geçmek ödevinde berabersin!”  </p>
			<p class="paragraf">“Dur Hoca! Kimden bu emir? Sakın, Gazi Paşa’dan mı? ‘Geçen asılmalarda bu Deli Celâdet unutulduydu. Bu kez listenin başına yazılsın,’ mı buyurdular? İyi ya, neden teşkilat meşkilat kurduruyor? Binalar tutup, hademe düzüp masraf ettirmeden götürüp asıverse Hergele Meydanı’nda bu kez, idare etmiyor mu? Yeni icat mıdır, ip parasını asılan derbederden üste almak? Haydi başka kapıya...”  </p>
			<p class="paragraf">“Eski komitacı değil misin? Aklın fikrin asıp kesmede... Yok bu kez öyle şey... Meraklanma, emir Gazi Hazretleri’nden değil... Fethi Bey kardeşinden... ‘İstanbul’u ancak Celâdet Bey çekip çevirir. Başkasına hiç güvenemem,’ dedi.”  </p>
			<p class="paragraf">“Fethi Bey kardeşimiz, öyle mi? Vay beyim vay! Hayır, yağma yok! Geçin bir kalem beni... Geç efendim. İmdat ister gibi Doktor Münir’e döndü. “İki laf da sen etsene, domuz Farmason, dosta destek günü, bugün değil midir?”  </p>
			<p class="paragraf">Doktor Münir savurduğu cigara dumanlarının ötesinde yüzüne bakan arkadaşlarını gözden geçirdi. Ağaoğlu Ahmet, işlerin istediği gibi olacağını yüzde yüz bilir gibi güvenle bekliyor, Deli Celâdet cigara paketiyle boğuşuyordu. İlkin gerçekten ürkmüştü ama, giderek nedense gevşemiş, dahası biraz da şişinmişti.  </p>
			<p class="paragraf">Doktor Münir gülümsedi:  </p>
			<p class="paragraf">“Benim aklım ermez sizin işlerinize, bilmez misin eskiden beri Celâdet!”  </p>
			<p class="paragraf">“Ermez mi? Tüh yüzüne! Ermez, evet... Neden ermez, doktor olduğundan ermez. Ermeyiversin bakalım! Benimki erer. Hamdolsun, ben aklımı yele vermedim. Biz, Ağa Hoca, unumuzu çoktaaan eledik, eleği çoktaaaan duvara astık. Aslına bakarsan, biz avukatlığı bile boşladık çoktan... Bilmiş ol, biz çoktan yeminliyiz, kanun kitabını ele almaya... Bunu ne zaman yapacaktık, şuncacık akıl olsaydı? Herif, ‘Kanun diye, kanun diye kanun tepelendi!’ dediğim zaman yapacaktık. Yapmadık da halt ettik. Evet, gülersin! Boşuna gülersin. Bizim yeni zanaat, Allah sayesinde ve de asri Cumhuriyet devri sayesinde resmen zamparalıktır. Ne sandın! Bildiğin zamparalık... Dur boşuna davranma! Bu kapıdaki avukat yaftasını, biz ne zamandır zamparalığımıza perde etmişiz. Var mı bana bundan böyle karı...”  </p>
			<p class="paragraf">“Hadi ordan edepsiz! Hiç utanır mı?”  </p>
			<p class="paragraf">“N’olmuş Allahıma şükür, ne var bunda utanacak? Açıkçası budur Ağa Hoca, bizim zanaatımız çoktan beri zamparalıktır. Hem de kartoloş karılar üstüne değil, on dörtten... Yallah yallah on yediye kadar körpe yavru üstüne... Hadi senin güzel hatırın için, on yedi buçuk olsun! Şurası da bilinmeli ki, bu hesap kafa kâğıdı hesabı değildir. Yaş düzeltmeleri görmüş kafa kâğıtları Deli Celâdet’e sökmeeeez! Ebesi birlikte gelecek de, nah şu dolapta gördüğün, Hafız Osman hattı Kuran üstüne el basıp yemin edecek! On sekiz oldu mu... Ne demek on sekiz? On günü geciktirdiler de, on yedi buçuğu hafta geçti mi bana yaramaz. Getiren dümbüğün kucağında kalır. Hayrını görsün kart kahpesinin efendim! Lafı da hiç uzatmasın ki, biz aksatımıza bakalım! Geride gerçek körpe getirmişleri bekletmeyelim! Biz böyle bir ince zanaatın peştemalına sarılmışız. Başımızı kaşıyacak zamanı yitirmişiz. Aman pabuç dama atılmasın, esnaf arasında yere bakmayalım, üstesinden gelelim de, pıravo diyerek alnımızdan öptürelim diye debelenmekteyiz. Bize fırkacılık ne kadar uzak, Ağa Hoca ne kadar uzak...”  </p>
			<p class="paragraf">“Boşuna çabalamaktasın utanmaz Deli. Maskaralığa vurup yakanı Fethi Bey’in pençesinden kurtaramazsın. Fethi Bey’in kararı kesin... ‘İstanbul’un yarar adamlarını bilir,’ dedi, ‘bilmekle kalmaz, çevresine toplar ossaat,’ dedi. ‘Zora düşerse Molla Bey’e gitsin. Gereken aklı alsın. Gereğini işlesin,’ dedi. Evet, karar budur. Kesindir.”  </p>
			<p class="paragraf">“Geç efendim! Kötüsü gelse Celâdet’in yerine Fethi’yi asmazlar. Bak ne diyeceksin! ‘Deli, senin eski bildiğin Deli değil,’ diyeceksin, ‘Yok öyle şey dedi,’ diyeceksin, ‘Adamın yararını değil, hiçbir boka yaramazını bile çoktan yitirmiş senin akılsız Celâdet, adı üstünde Deli pezevenk,’ diyeceksin... Bize İzmir suikastı sırası kimi arkadaşlar ne dedilerdi? ‘Yıldı bu dümbük!’ demediler miydi? Tamam! Yıldık yahu, var mıdır bunun ötesi? ‘Belinde taşıdığı silahın adamı değilmiş,’ demediler miydi? Tamam! Üstüne vurdurdulardı kodoşlar... Biz resmen yıldık arkadaş, bizim tekrardan sıvanacağımız hiç kalmadı.”  </p>
			<p class="paragraf">“Yılacak bir şey yok. Bu kez iş gayet ciddi...”  </p>
			<p class="paragraf">“Ben de hoş, bu ‘gayet ciddi’den yıldım ya... Asılmak sana şaka geldiyse, bir de çıkaralım mezardan, soralım bakalım fukara Caviz Bey’e...”  </p>
			<p class="paragraf">“Uzattın! Tadını kaçırdın. Şundan gayet ciddi ki... Fethi Bey’le Gazi Hazretleri arasındaki yakınlığı bilirsin...”  </p>
			<p class="paragraf">“Yahu, sen aklını mı kaçırdın Ağaoğlu? Böyle madrabazlıklar, yakın arkadaşları araya almayınca hiç yürür mü?”  </p>
			<p class="paragraf">“Hayır, yanılıyorsun Celâdet. Ben de önceleri tıpkı senin gibi düşündüm.”  </p>
			<p class="paragraf">“Sonra?”  </p>
			<p class="paragraf">“Düşündüğümü de Fethi Bey’e açıkça söyledim. ‘Görülüyor ki, neticede arzu, memlekette ihtiyatlı bir hürriyet havası estirmek,’ dedim, ‘Memleketi yavaş yavaş hürriyete alıştırmak,’ dedim, ‘Çok necip, çok asil bir amaç!’ dedim, ‘Fakat samimi olduğuna inanıyor musunuz?’ diye soruverdim!”  </p>
			<p class="paragraf">“Aşk olsun Ağa Hoca, meseledir. Karşılığı hemen geldi mi yoksa, Fethi Bey az biraz kıvrandı mı?”  </p>
			<p class="paragraf">“‘İnandım!’ dedi. ‘Teminatı?’ dedim. ‘Teminatı,’ dedi, ‘Aramızda mektuplaşacağız, bunları yayınlayacağız!’ dedi, ‘Bu mektuplarla Gazi Hazretleri ikinci bir fıkranın kurulmasını arzu ettiğini bildireceklerdir. Fırkanın kurulması, gelişmesi, yerleşmesi için elinden geleni yapacaklarını açıkça söyleyecekler,’ dedi. Bunun üzerine ben, Fethi’ye dedim ki, ‘Evet, yeter teminattır,’ dedim. ‘Ünü dünyayı kaplamış olan bir devlet başkanı, daha dün, Paris gibi bir merkezde sefiri olan birine,’ dedim, ‘önce de kendisine Başbakanlık, Meclis Başkanlığı gibi makamlar vermiş olduğu eskiden beri yakın bir dostu bulunan,’ dedim, ‘sizin gibi bir zata karşı dünya ve millet önünde yapılan bir anlaşmanın, verilen bir sözün üstünde bir başka teminat hayale bile sığmaz,’ dedim! ‘Evet, yeter’ dedim, ‘bundan fazlasını istemek en ilkel ahlak ve nezaket bakımından ayıp bile olur,’ dedim.”  </p>
			<p class="paragraf">“Fethi Bey ne dedi buna karşı, içini çekmedi mi Ağa Hoca, bizim Fethi, ‘Ah nolaydı olaydı sendeki inanç bende de olaydı!’ diye inlemedi mi?”  </p>
			<p class="paragraf">“Hele şu Farmason’un yürek bozukluğuna bak Celâdet! Ben düşündüm: ‘Her şeyi bozmak mevkiinde bulunan kudret ve kuvvet sahiplerinin verdikleri söz ve anlaşma için biricik güven ki, kendi vicdanları ve efkârı umumiyedir. Bunun ikisinin de hiç sayılabileceğini tasavvur edebilmek için ahlaktan aşağı bir insan olmak lazım gelir,’ diye düşündüm. Yani ben de teminatı yeterli gördüm. ‘Pekâlâ,’ dedim, ‘Fırka kurmak için para lazımdır, paranız var mı?’ diye sordum.”  </p>
			<p class="paragraf">“Hani, müderris beyler için, ‘İşlerin can alacak yerlerini bilmezler,’ derdin, deli avukat? Buyur bakalım.”  </p>
			<p class="paragraf">“Ayıp ettin şimdicik kötü Farmason! Bizim Ağaoğlu Hoca öylelerden midir? İktisat diye bir şey olduğunu duymuşlardandır, başkaca idare meclislerinde üyelikleri bile vardır. Ne dedi buna karşı bizim Fethi?”  </p>
			<p class="paragraf">“‘Gazi Hazretleri para da veriyor,’ dedi. ‘Âlâ,’ dedim, ‘bu da fikrinin ciddiyetini ispat edecek bir alamettir!’ dedim.”  </p>
			<p class="paragraf">“İşte burada haklısın. Benim de işin ciddiyetine aklım yattı, çünkü insan, durduğu yerde, kâr etmeyeceğine yüzde yüz güvenmedikçe yatırım yapmaz. Kaç lirayı gözden çıkarmış? Tam sayısını bildirdi mi Fethi Bey?”  </p>
			<p class="paragraf">“Yeterince... Hadi siz yabancı değilsiniz... Elli altmış bin lira... ‘Dahası var,’ dedi Fethi Bey, ‘Gazi bize şimdiden yetmiş seksen mebus bile ayıracaktır. Bunun için benden bir liste bekliyorlar!’ dedi.”  </p>
			<p class="paragraf">“Aman haa! Geri kalanlarımızı da bu yoldan kıracaklar demek... Halk Partisi’ne sığınıp kefeni yırtan İttihatçı döküntülerini... Kimleri yazmış listeye... Kel Ali’yi yazmışsa, Gazi Paşa da çıkarıp veriyorsa, hiç değil, Aliler mahkemesinin şerrinden emin olursunuz!”  </p>
			<p class="paragraf">“Yahu! Sen hiç bu kadar yüreği fesat doktor gördün mü, bu dünyada?”  </p>
			<p class="paragraf">“Kimler varmış listede? Liste gelsin!”  </p>
			<p class="paragraf">“Daha liste hazırlanmadı! Ben ‘Âlâ,’ dedim. Fethi Bey, ‘Beraberiz değil mi?’ diye sordu, ‘Biraz düşüneyim,’ dedim. ‘Düşününüz! Fakat size çok güveniyorum!’ dedi. Ayrıldık!”  </p>
			<p class="paragraf">“Oldu mu ya! Bu kadar faydalı bir işe hemen koşulmamak... Başı açıp seyirtmemek nasıl bir hamiyetsizlik!”  </p>
			<p class="paragraf">“Patlama Doktor Münir! Sabaha kadar uyuyamamıştım, öğleden sonra yattım. Garson uyandırıp Saray’dan istediklerini söyledi. Saat ona doğru, kızım Tezer’le gittik. Aşağı salonda birçok hanımlar, beyler bekleşiyorlardı. Aralarında Abdülhak Hamit Bey’le Kontes Lüsyen ve Gazi Hazretleri’nin hemşiresi Makbule Hanım da vardı.”  </p>
			<p class="paragraf">“Kontes bile var, öyle mi? Tamam, bir bu eksikti!”  </p>
			<p class="paragraf">“Hadi ordan münasebetsiz! Yukarda Gazi Hazretleri, Fethi Bey, İsmet Paşa durumu görüşüyorlarmış. Saat tam on iki otuza kadar bekledik!”  </p>
			<p class="paragraf">“Aç açına?”  </p>
			<p class="paragraf">“Elbette... Cumhurbaşkanı gelmeden sofraya oturulabilir mi?”  </p>
			<p class="paragraf">“Sana değil, Tezer kıza acıdım! Size meheldir.”  </p>
			<p class="paragraf">“Nihayet Gazi Hazretleriyle Fethi Bey indiler. Sofraya oturdular. Fakat İsmet Paşa ortada yok!”  </p>
			<p class="paragraf">“Artık bir işe yaramaz diye zindana atmasınlar.”  </p>
			<p class="paragraf">“Gazi Hazretleri, İsmet Paşa’yı sordular, ‘Hava alıyor,’ dedi görevliler... Geçti bir zaman, Gazi Hazretleri, ‘İsmet’i çağırın!’ diye emir buyurdular. Birisi gitti geldi, ‘Ağaçlar arasında dolaşıyor, hava alıyor,’ dedi. Gazi Hazretleri etraflarına bir göz kırptılar, dudaklarını alayla büktüler. Sonunda İsmet Paşa geldi. Rengi kızarmış, yüzünün çizgileri büsbütün karışmıştı. Çok kederli görünüyordu. Gazi Hazretleri gene kendilerine mahsus bir edayla etrafa göz kıpırdatmalar salıverdi ve ‘Sinirlidir,’ dedi. Ötekiler gülümsediler. Fakat Gazi Hazretleri’nin yanlarında sinirlerine hâkim olmayı bilen, bütün mahareti, Gazi Hazretleri’nin en ufak heveslerine, keyiflerine bile sessiz sedasız itaat etmek olan İsmet Paşa da kendisine mahsus gülümsemeyle oturdu. Gazi Hazretleri, İsmet Paşa’ya, ‘Yazdıklarımızı okuyunuz!’ buyurdular. Başbakan hemen ceketinin cebinden bir kâğıt çıkardı. Bu, Fethi Bey tarafından Gazi’ye yazılan, fırka açma haberini bildiren, izin isteyen mektuptu. Bundan sonra Gazi Hazretleri, ‘Şimdi de benim cevabımı oku!’ dediler. İsmet Paşa cebinden ikinci bir kâğıt çıkardı. Bu cevapta, Gazi ‘Olur,’ diyorlardı. Dikkat ettim, iki kâğıt da İsmet Paşa’nın eliyle yazılmıştı.”  </p>
			<p class="paragraf">“Vay canına! Sakın bu fikri İsmet Paşa ileri sürmüş de, ötekileri zorla razı etmiş olmasın!”  </p>
			<p class="paragraf">“Hayır! Bunlar üçü baş başa verip bu mektupları tertiplemişler. Kâğıtlar okunduktan sonra Gazi Hazretleri orada hazır olanlara, ‘Ne dersiniz?’ diye sordular. Her zaman olduğu gibi, başlar aşağı indi. Kimseden ses çıkmadı. Biraz böyle sessizlik sürdükten sonra Gazi Hazretleri yüzlerini bana çevirerek, ‘Profesör Bey! Sen ne dersin?’ buyurdular. Ben bilirsiniz, öteden beri hiç olmazsa iki fırkanın var olmasını isterdim. Hatta 1926’larda vermiş olduğum bir raporda, tek fırkanın zararlarından, denetsizliğin doğuracağı ağır durumlardan söz etmiştim. Fakat fırkaların böyle danışıklı yaratılmasına misal görmemiştim, onun için tereddütler içindeydim. Gazi Hazretleri’ne karşı takınılması daima bir namus ve şeref borcu, bir vatan ve Türklük icabı olarak kabul etmiş olduğum doğruluk ve açıklıktan bu kere de ayrılmadım. ‘Bu biraz fazla sunidir,’ dedim.”  </p>
			<p class="paragraf">“Yaşa Ağa Hoca. Yürek diye işte ben buna derim. Tarihe altın harflerle yazılacak bir celâdettir bu! Hem de yeni harflerimizle...”  </p>
			<p class="paragraf">“Buradan alay etmek kolay! Gazi Hazretleri kaşlarını çattılar, ‘Ne demek istiyorsun?’ diye sordular. ‘Arz etmek istiyorum ki,’ dedim, ‘Zatı devletinizin durumu açık değildir,’ dedim. ‘Eski fırka olduğu gibi kalıyor, bunun başında yine İsmet Paşa, devletin bütün kuvvetlerine, cihazlarına, vasıtalarına hâkim olarak kalıyor. Bütün bunlar yetişmiyormuş gibi, zatı devletleri de dünyaya yayılmış şöhret ve prestijinizle yine o fırkanın başında kalıyorsunuz! Buna karşılık, her türlü vasıtadan mahrum Fethi Bey çıkıyor. Kim gider onun yanına?’ dedim. ‘Sen gidersin,’ buyurdular. ‘Sizden ayrılmam,’ dedim. ‘Neden ayrılmazsın? Bana bitişik misin?’ buyurdular. ‘Etinize, kemiğinize bitişik değilim. Fakat ifade ettiğiniz manaya bitişiğim,’ dedim.”  </p>
			<p class="paragraf">“Yaşa, varol Hoca! Oturtmuşsun ki! Buna karşılık bulamamışlardır, apışmışlardır.”  </p>
			<p class="paragraf">“Gazi Hazretleri artık kızdılar ve bu gibi hallerde yaptıkları gibi, mendillerini yan ceplerinden çıkardılar, burunlarını sildiler ve başlarını yükseğe kaldırarak, ‘Bana senin karıştırıcı adam olduğunu söylerlerdi, ben inanmazdım. Hakikaten sen karıştırıcısın,’ buyurdular. Fethi Bey söze karıştı ve ‘Paşam, Ağaoğlu Ahmet Bey’in fikirleri doğrudur,’ dedi. Paşa Hazretleri büsbütün kızdılar, ‘Ahmet Bey’i ben iyi tanırım,’ buyurdular, ‘onun bütün endişesi, her tarafını emniyete alınmış görmektir. Şimdiye kadar ötede beride, Meclis koridorlarında, gazete sütunlarında didinip duruyordu, işlerin iyi gitmediğinden şikâyet ediyordu. Şimdi kendisine açıktan söylemek, kusurları görmek, hataları doğrulamak imkânı veriliyor. Neden tereddüt ediyor?’ dediler ve kızım Tezer’e dönerek, ‘Tezer Hanım, siz iyi yetişmiş çocuklarsınız, fakat sakın babanıza bakmayın! Onun kafası Acem felsefesiyle dolmuştur. Korkarım sizi de boğar,’ diye hitap ettiler. Kızım hürmetkâr bir tavırla, fakat metin bir edayla, ‘Babamız bizim için daima iyi yol gösteren bir mürşit olmuştur!’ dedi. Hazır bulunanlar kızımın bu cevabından haz aldıklarını tavırlarıyla anlattılar. Gazi, kendisi de, içinden memnun olmuşlardı. Fakat göstermek istemeyerek yüzlerini Fethi Bey’e çevirdiler, ‘Bu nasıl şeydir? En çok güvendiğiniz ve inandığınız arkadaşlarınızı vatan ve millet işine davet ediyorsunuz, tereddüt ve şüpheyle karşılanıyorsunuz. Artık hangi heves ve ümit ile çalışılır?’ dediler. Bu sözler titrek ve müessir bir sedayla söylendi ve hazır bulunanlar üzerinde istenilen tesiri yaptı. Fethi Bey derhal, ‘Tereddüt, şüphe falan yoktur, söz sözdür,’ dedi. Bu aralık ben Gazi’nin acı sözlerinden müteessir olarak sandalyemi geriye çekmiş ve yanımda oturan hanımın arkasına saklanmıştım!”  </p>
			<p class="paragraf">“Hele arslan Ağa Hoca!”  </p>
			<p class="paragraf">“Gazi Hazretleri, bu kez, hanıma geri oturmasını ve bana da ileri gelmemi emrettiler, ‘Daha ne düşünüyorsun?’ diye sordular. ‘Paşam,’ dedim, ‘bana hitap ederek beni şereflendiriyorsunuz. Benim de prensibim, size karşı düşündüklerimi olduğu gibi söylemektir. Fakat bu da sizi sinirlendiriyor. Şimdi ben ne yapayım?’ dedim. ‘Sinirlenmeyeceğim! Düşündüklerini söyle,’ buyurdular. ‘Pekâlâ! Fırka kurmanın gayet tabii ve hazır bir yolu vardır,’ dedim. ‘Zatı devletlerince de malumdur ki, bizim fırkamızda bugün bile, birbirleriyle anlaşamamış ve ilk fırsatta çarpışmaya hazır iki unsur vardır: Terakkiperver ilericiler, muhafazakârlar ve gericiler... Bunlar bugün aynı fırkanın bayrağı altında toplanmışlar, yan yana oturuyorlar. Fırka ve Meclis’te bunlara serbest düşünmek ve serbest hareket imkânı verilirse fırka kendi kendine iki cepheye ayrılır ve bu cepheler gittikçe iki fırka halini alır,’ dedim. Gazi Hazretleri kahkahayla güldüler: ‘Bu fikir profesör beyin başına gelmiş de kimsenin aklına gelmemiş. Hayır, ilk düşüncemiz bu oldu. Fakat o bırakmadı,’ diyerek İsmet Paşa’yı işaret ettiler. İsmet Paşa benim karşımda oturuyordu. Ben, İsmet Paşa’ya sordum: ‘Paşa, neden bırakmadınız?’ Paşa, o dudaklarında eksik olmayan gülümsemeyle, ‘Ben isterim ki, benim taraftarlarım belli olsun,’ dedi, ‘On kişi olsun, arkamdan tabur gibi gelsin! Yoksa bu gün burada, o gün orada. Ben bunu istemem!’ Bana hitaben, ‘Fırkada ve Meclis’te serbestsizlikten bahsettiniz. Siz ne zaman söz istediniz de verilmedi, yahut söylemekten men edildiniz?’ diye sordu. ‘Resmen cevap isterseniz hiçbir zaman, fakat hakikati isterseniz daima! Çünkü...’ dedim, ‘serbesti öyle bir şeydir ki sizi kuşatan havadır. O hava kurutulursa, elbette ki kimsede ne söz istemek ne söz söylemek hevesi kalır. Barem Kanunu münasebetiyle söz aldım, söyledim, başıma gelenleri biliyorsunuz. Halbuki bu kanun bu memleketin maliyesini ve ekonomisini altüst etti ve edecektir. On dakikanın içinde memleketin üzerine, durup dururken, on iki milyonluk, altından çıkılmaz bir yük yüklendi. Biz mebuslar, dört yüz alıyorduk ve gayet memnunduk. Neden beş yüz liraya çıkarmak lüzumu hasıl oldu? Neden on dakika vekillikte bulunmuş olan birisi, velev arkasında on dakika devlet hizmeti bulunsa bile, ayda yüz elli lira kadar hiçbir memleketin tahammül edemeyeceği bir emekli maaşı alsın? Neden mebusların mebusluk müddetlerinin memuriyet gibi telakki edilmesi –ki Teşkilat-ı Esasiye Kanunu’na (Anayasaya) tamamıyla muhaliftir– yetmiyormuş gibi, bir de onlara mebusluk tahsisatı üzerinden tekaüdiye verilmesi esas kabul edildi?’ Başvekil dudakları gene gülümseme içinde, fakat gözleri derin bir hakaret ifade ediyor. ‘Ahmet Bey,’ dedi, ‘Siz hayalperver bir idealistsiniz. Hayattan haberiniz yoktur. İnsanlar para istiyorlar, para! Ve siyasi adamlar, insanların bu isteklerini nazara almak zorundadırlar. Siz bunu anlayamazsınız!’ dedi. ‘Hakikaten Paşa Hazretleri, anlayamıyorum,’ dedim. ‘Para kimin? Onu isteyen, veren kim? Türk köylüsünün etinden, tırnağından kesip vekillere, mebuslara, büyük memurlara, kumandanlara vermek kimsenin hakkı değildir. İşte bu hak mefhumu teneffüs ettiğimiz havadan kovulmuş ve onun için de herkes söz almak ve söz söylemek hakkını haiz ise de, onları kullanmak cüreti kimsede kalmamıştır,’ dedim.”  </p>
			<p class="paragraf">“Hele hele yahu! Kelleyi koltuğa almış bu bizim Ağa Hoca! Ne göründü bunun gözüne dersin Celâdet? Hem de bunca yüklü soygunu bırakıp aylık muhalefetine girişmesi nasıl bir kahramanlık?”  </p>
			<p class="paragraf">“Sen alay et bakalım! Biz neler çekiyoruz! Evet, Gazi Hazretleri, muhitindeki adamlar arasında bu gibi münakaşaların yapılmasından memnun olurlar ve zevk duyarlardı. Çünkü evvela bunları birbirlerine karşı korlar, sonra kimin ne olduğunu anlarlardı.”  </p>
			<p class="paragraf">“Vay ki yaman! Hele kurnazlığa! Şimdiye kadar kimin ne olduğunu anlayamadıysa n’apsın! Peki, sonra?”  </p>
			<p class="paragraf">“Bu kez de İsmet Paşa’yla aramızdaki münakaşayı zevkle dinlediler. Nihayet, yine bana hitaben, ‘Sizin murakabe ve kontrol dediğiniz hürriyeti, Meclis’te temin etmek için kaç kişi kifayet eder?’ diye sordular. ‘Bir düzine, doğru dürüst, malumatlı ve cesur adam yetişir,’ dedim. ‘Ben yeni fırkaya, elli altmış ve daha çok mebus temin edeceğim,’ buyurdular. ‘Şimdiden bile işte size Kütahya Mebusu Nuri’yi Umumî Kâtip olmak üzere veriyorum! Nuri, kabul ediyorsun ya!’ demeleriyle, Nuri Bey: ‘Emredersiniz,’ dedi. ‘Şimdi Genel Sekreterimiz Saffet’le karşı karşıya geliniz, çarpışınız bakalım! Hemşirem de şimdiden yeni fırkaya girmiştir!’ demesinler mi?”  </p>
			<p class="paragraf">“Aklınız başınızdan gitmiştir sevinçten.”  </p>
			<p class="paragraf">“Gitti, çünkü bütün bunlar hakikaten ümit verecek, teşebbüsün ciddiyetini teyit edecek alametlerdi. Gazi yine bana hitaben, ‘Daha da söyleyecek bir şeyin var mı?’ diye sordular. Gazi Hazretleri’nin soğukkanlılığı bana cesaret vermişti: ‘Fethi Bey bu Meclise nasıl girecek? Yeni fırkanın Meclis dahilinde liderliğini nasıl icra edecektir?’ diye sordum. ‘Mebus olacak.’ buyurdular. ‘Paşam, nasıl mebus olacak? Orasını aklım almıyor,’ dedim, ‘Canım, nasıl aklın almıyor? Nasıl başkaları mebus oluyorlar, o da öyle olacak,’ buyurdular.”  </p>
			<p class="paragraf">“Eh artık aklın ermiştir Ağa Hoca, bu karşılığa akarsular durur!”  </p>
			<p class="paragraf">“‘Paşam, af buyurunuz,’ dedim, ‘başkalarını siz tavsiye ediyorsunuz,’ dedim, ‘Çünkü onlar sizin fırkanızdandır ve yine fırkanıza mensup müntehibi saniler de onları seçiyorlar. Şimdi Cumhuriyet Halk Fırkası’ndan olmayan Fethi Bey’i siz nasıl tavsiye edeceksiniz? Halk Fırkasının müntehibi sanileri başka bir fırka kurmak için birisini nasıl seçecekler?’ dedim. Gazi’nin kaşlarındaki malum tüyler kabarmaya başladı. Kızıyorlardı. ‘Canım, ne karıştırıyorsun? Seçilecektir diyorum!’ buyurdular. Ben hakikaten karıştırdığımı anladım, sustum ve herkes de başını aşağı eğdi. Artık saat ilerlemişti. Abdülhak Hâmit Bey’in yazıp getirdiği bir kaside okunacak... Hâmit Bey gözlüğünü takarak okumaya başladı, fakat üçüncü beytinde Gazi Hazretleri kendisini durdurdular, şiire derhal nazire söyleyeceklerdi...”  </p>
			<p class="paragraf">“Kim? Gazi Hazretleri mi?”  </p>
			<p class="paragraf">“Elbette! Bu nazire gayreti taa saat yediye kadar devam etti.”  </p>
			<p class="paragraf">“Sabahın yedisine.”  </p>
			<p class="paragraf">“Evet. Fakat mahsul pek kıt oldu, daha doğrusu hiç olmadı. Buna rağmen sofradan kalkıldığı zaman Nuri Bey, kendine mahsus esprisiyle, ‘Efendiler, devam edelim! Nazireleri bekleyelim,’ dedi.”  </p>
			<p class="paragraf">“Tuhaflık olmalı! Anladın mı sen bir şey Celâdet?”  </p>
			<p class="paragraf">“Yarın, öbür gün, gazeteler Gazi Hazretleri’yle Fethi Bey arasındaki karşılıklı gönderilen mektupları yayınlayacaklardır sanırım! Memleket büyük alaka gösterecektir.”  </p>
			<p class="paragraf">“Bırak şimdi caktırı cıktırı... Bu işe ne dedi senin akıllı hatun? Sitare Hanım’ın fikrini sordum!”  </p>
			<p class="paragraf">Ağaoğlu Ahmet Bey, Farmason Doktor Münir Bey’e sıkıntıyla baktı:  </p>
			<p class="paragraf">“Sitare mi? Kadın aklı... Bilmez misin? Vesveselidir bizim Sitare sağ olsun... Duyar duymaz... ‘Ahmet,’ dedi, ‘ben bu işin sonunu iyi görmüyorum,’ dedi.”  </p>
			<p class="paragraf">“Akıllıya ne zamandır vesveseli diye iftira atılır oldu, Profesör?”  </p>
			<p class="paragraf">“Hadi ordan... ‘Neden Sitare?’ dedim. Gül bakalım! ‘Gazi sizleri denemek istiyor, belki de bu bir oyundur!’ dedi. Kızdım: ‘Sen ne söylüyorsun kadın?’ diye gürledim, ‘Gazi söz verdi. Onun gibi bir adam, söz verdikten sonra kim bu işi bozabilir?’ diye sordum. ‘Böyle bir ikinci fırka birçoklarının işine gelmez. Onları bozarlar,’ dedi. Güldüm, ‘Sen delisin!’ diye sözünü kestim! ‘Çünkü ben eminim, Gazi esas itibariyle yeni bir fırkanın kurulmasını muvafık buluyor, hatta teşvik de ediyor.’”  </p>
			<p class="paragraf">“Ama Halk Fırkası’na bağlılığını muhafaza ettiği de meydanda...”  </p>
			<p class="paragraf">“Evet, hakiki vaziyet ne olacak? Bu umumi merak herkese sirayet etmiş, ille de mebuslara... Gazi Hazretleri, aralarında yine Ali Fethi Bey’in de hazır bulunduğu bir masada, etrafındakilerin bu tereddütlü merakını sezdiler. Gülümseyerek şöyle buyurdular: ‘Hemşeriler... Bir tuhaf gülüyorsunuz. Nedir? Bir tereddüdünüz mü var?’ diye, hissettikleri endişeleri giderecek şekilde olup bitenleri ve olacakları teşrih ettiler. Bu açıklamaları sessizce dinleyenlerden biri, Ankara Mebusu Talât Bey, hâlâ tatmin edilmemiş olduğunu belirterek sordu: ‘Paşam, bütün bunlara ne lüzum var? Meclis’te mutlaka murakabe tesis etmek istiyorsanız, bunun başka çareleri yok muydu? Mesela yeni intihabı da siz yapardınız. Ondan sonra Meclis’te ayrı bir hizip teşkil etseydik daha iyi olmaz mıydı?’ Gazi Hazretleri adeta sinirlendiler: ‘Hayır, daha iyi değil! Hiç iyi olmazdı!’ buyurdular. ‘Bu dürüst bir şey değildir, lazımdır ki, insanlar evvela siyasi rengini, reyini ve azmini sarih ve milletçe anlaşılır tarzda ifade etsinler. Merdane ve namuskârane hareket budur. Ali Fethi Beyefendi ancak bu şekilde hareket edebilir arkadaşlardandır. Nitekim, böyle hareket etmiştir. Talât Bey, sizin teklif ettiğiniz tarz eski teşekküllerde tecrübe edilmiştir. Bunun verdiği neticeler milleti elemlere, kederlere, sıkıntılara maruz bırakmıştır. Artık biz, bütün bu hadiseleri ve neticelerini safsata mahiyetine geçmiş gibi görmüş, tecrübeli insanlar olarak bu gibi şeyleri tekrar etmek istemeyiz... Bugün Türk içtimai heyeti, geçmişin en derin medeniyetlerinde banilik iddia eden bu Türk kavminin bugünkü çocukları açık ve salim yolu bulmuşlardır. Açık ve salim düşünmek ve salim hareket etmek ve bu suretle Türk’ün yüksek siyasi müessesesini, cumhuriyeti yükseltmekle beraber, bu noktai nazarları mütalaa edenler asla birbirlerine muarız değildirler. Mühim olan, bu noktai nazarların tatbikatında muvaffak olunmasıdır... Cumhuriyet Halk Fırkası ve onun reisleri bu sahada muvaffakiyetle yürüdüklerini iddia ederler. Fethi Beyefendi, mincihetin, yani esas noktada, esas temelde Cumhuriyet Halk Fırkası’yla tereddütsüz bir fikir ve fiil birliğini bütün vicdanıyla kabul ve izhar ettikten sonra tatbikat sahasında muvaffakiyetsizlik addettiği şeylerin sebeplerini, bu sebeplerin tebdil, tadil çarelerini düşünmüş tecrübeli bir devlet adamı olarak fikrini beyan ediyor ve vaat ediyor ki, menfi gördüğü bazı neticeleri müsbet yapabilecektir...’ Burada Gazi Hazretleri Ali Fethi Bey’e döndüler: ‘Cumhuriyet Halk Fırkası reisleriyle çok mücadele edeceğinizi tahmin ediyorum,’ buyurdular. ‘Fakat ben Cumhuriyet esaslarının kuvvetlenmesini temin edecek olan bu mücadeleleri memnuniyetle müşahede edeceğim ve şimdiden söylüyorum ki, en çok kavgalı olduğunuz geceler sizi soframda birleştireceğim ve o zaman tekrar ayrı ayrı her birinize soracağım. Sen ne dedin ve ne için dedin? Senin cevabın ne idi, neye istinad ediyordu? Bugün itiraf ederim ki, bu benim için yüksek bir zevk olacaktır,’ buyurdular. Tereddütler böylece silindi. Bence de mesele hallolunmuştu.”  </p>
			<p class="paragraf">Ağaoğlu Ahmet Bey, gözlerini Doktor Münir Bey’den kaçırarak Avukat Deli Celâdet’e bakıyordu. Ne diyeceğini merakla beklediği belliydi. Deli heriften enikonu imdat ister gibi bir acıklı hali vardı. Doktor Münir, “Vatanından koparılıp savrulmak zor mesele,” diye düşündü. Bunlar, –Kırım’dan, Kazan’dan, Türkistan’dan, hatta Azerbaycan’dan gelenler– dıştan kucak açılmış, kolaylık gösterilmiş gibi davranılmasına rağmen, sürekli yabancılık çekiyorlardı. Süleyman Nazif’in, bu Ağaoğlu için yaptığı kıyıcı şakayı hatırladı. Bir gözünün cam olduğunu bilmiyormuş da yeni duymuş gibi şaşmış... “Bakışlarında biraz şefkat sezinlemiştim,” demiş, “demek o cam gözdeymiş...”   </p>
			<p class="paragraf">Avukat Deli Celâdet, yeni partinin programını sormuştu. Ağaoğlu biraz tutuk anlatıyor. Aslında buna henüz program bile denilemezmiş... Bir çeşit... prensipler... kabaca... özet...  </p>
			<p class="paragraf">“Aceleye geldi. Birbirini pek tutmuyor. Topu topu on bir madde; Cumhuriyetçilik, Milliyetçilik, Laiklik esaslarına bağlı olduğumuz... Bu esaslar millet bünyesinde ebedileştirilecek... İkinci madde: Vergiler hafiflettirilecek... Toplama yolsuzlukları kaldırılacak... Üçüncüsü: Devlet gelirleri verimli harcanacak... Büyük yatırımlar yalnız bir nesle yüklenmeyecek. Devlet harcamaları çarçur edilmeyecek... Dördüncüsü: Para değeri sağlamlaştırılacak... Beşinci madde... Neydi bakayım: Şahsi teşebbüsler devlet müdahalelerinden kurtarılacak. Liman tekeli kaldırılacak... Altıncısı: Köylü murabahacılardan kurtarılacak, ucuz faizle, kolay yoldan borçlanması sağlanacak... Yedinci madde: İç sanatlar canlandırılacak... Sanayi teşvik edilecek, desteklenecek... Mallarımızın yabancı piyasalarda sürümü için tedbir alınacak. Sekizinci, galiba, halkın hükümet dairelerindeki işlerinin kolaylaştırılmasıydı. Rüşvet, çalıp çırpma acımadan cezalandırılacak... Dokuzuncu: Mahkemeler hızlı çalışacak... Onuncu: Dış siyaset... Bildiğiniz şey... Komşularla iyi geçinmek, Milletler Cemiyeti’yle daha sıkı ilinti... On birinci son madde: Seçimler tek dereceli... Kadınlar da oy kullanacak...”  </p>
			<p class="paragraf">Ağaoğlu Ahmet Bey sustu. Avukat Deli Celâdet, tek gözünü kısmış, başka şeyler düşünüyor gibi dalmıştı. Ortadan az kısa, tıknaz, çok esmer adamdı. Sol gözü çocukken geçirdiği bir kaza yüzünden yarı kapalı duruyor, bu duruş her zaman somurtkan suratının sertliğini artırıyordu. Aslında elbet deli değil, biraz dobra, tez öfkelenir, biraz da şirretti. “Dobralığı da sallapati değildir ha, hangi sözün sakıncalı olmaktan çıktığını bilir, bu kerteyi kollar bizim Deli...”  </p>
			<p class="paragraf">Telefon çaldı. Deli Celâdet söverek gitti. Önce “Canın çıksın” der gibi allooo’yu çok sert çektiği halde birden yumuşamış, hatta yılışmıştı:  </p>
			<p class="paragraf">“Evvvet hamfendiciğim... Emmmir buyurunuz. Dünya güzelim. Hele haspaaa...”  </p>
			<p class="paragraf">Abdülhamit çağının okullu subaylarındandı bu Celâdet Bey... Kavgacılığı yüzünden kurmay olamamış, İstanbul’dan Makedonya’ya sürülmüştü. Komitacı kovalamakta, attığını vurmakta, gözüpekliğinde büyük ünü vardı. Bir ara, İttihatçıların ürkütücü Teşkilat-ı Mahsusasında çalışmış, birtakım bulaşık işlere girip çıkmıştı. Süleyman Askerî Bey’in öğüdüyle, Harp Divanlarında ödev almak üzere Hukuk Mektebine giren üç subay arkadaşa katıldı. Bir zaman sorgu yargıçlığı, Harp Divanı üyeliği, savcılığı yapmış, sonunda kurnazlık edip askerliği bırakarak avukatlığa başlamıştı. Büyük cezacılardan sayılıyor, bu yüzden İstanbul’un bütün serserilerini, paralı kopuklarını, lüks kerhanecilerini, yüksek kokotlarını, kumarhane, esrar tekkeleri işletenleri tanıyordu. Polis şefleriyle İkinci Şube’nin başkomiserlerinden odacılarına kadar bütün kadrosuyla içli dışlıydı. Hepsine biraz iyiliği dokunmuş, en umutsuz davalarında ucuz kurtulmalarını sağlamıştı. Para sıkıntısına düşenlere yardım eder, çocuklarının okullarıyla, karılarının doğumlarıyla uğraşırdı. Memlekette   </p>
			<p class="paragraf">–Beyoğlu’nda– çok sayılıyor, nereye gitse kral gibi ağırlanıyordu. En pahalı yerlerde on misafirle otursa, hesap görüleceği zaman, “Tamamdır Celâdet Ağbi... Görülmüştür,” denilmesi değişmez kanundu. Bu yüzden canı çok çekse de, Deli Celâdet, gazinolara, barlara sık sık gidemiyordu. Yazıhanesinde, her zaman piyasasının en güzel kadınlarından birkaçına rastlamak mümkündü.  </p>
			<p class="paragraf">“Can başüstüne sultanım... Unutmak ne haddinedir, Celâdet kulunuzun... Tamam! Saat dörtte... Al gözünden... Beş dakka geçse, suratıma tükür... ‘Yıkıl dümbük!’ diye kapıyı burnuma çarp... Okkkadaarrrr...”   </p>
			<p class="paragraf">Telefonu kapattı, keyifsiz döndü. Bir tutukluk gelmişti Avukat Deli Celâdet’in üstüne.. Doktor Münir Bey bunu sezdi. Anlaşılan, kendisi varken bunlar rahat konuşamayacaklardı. Doğru düşünüp düşünmediğini anlamak için hemen kalktı:  </p>
			<p class="paragraf">“Bana müsaade arkadaşlar...”  </p>
			<p class="paragraf">Bekledi. Ağaoğlu duymazdan gelmişti. Celâdet biraz kıvrandı, tısladı:  </p>
			<p class="paragraf">“Nereye? Saat kaç? Kalsaydın... Yemeği beraber yerdik...”  </p>
			<p class="paragraf">“Bir işim var. Görüşürüz.”  </p>
			<p class="paragraf">Doktor Münir Bey çıkınca, Deli Celâdet, Ağaoğlu Ahmet Bey’e nedense göz kırptı, “Birer kahve daha içeriz. Öyle ya!” diyerek kapıya doğru yürüdü.  </p>
		</div>
	</body>
</html>