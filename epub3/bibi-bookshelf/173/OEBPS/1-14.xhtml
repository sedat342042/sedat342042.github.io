<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-12" xml:lang="en-GB">5  </p>
			<p class="paragraf">Murat’la Selim, Kapalıçarşı’ya Örücüler kapısından girmişlerdi. Murat’ın koltuğunda, rahmetli Fatma Hanım’ın bu kadar gürültülere, çekişmelere sebep olan yatak takımı vardı. Kadir, babasını, ‘Bir daha eve gelmem, yüzümü göremezsin,’ diyerek bu satış işine, enikonu şantajla razı etmişti. Murat bu psikolojik baskıyı hiç yadırgamadı. Ölülerin anıları dışında, dirilere hükmetmesinden hiç hoşlanmıyordu. (Ölümsüz yiğitler, ölümsüz yazarlar, sanatçılar başka...)  </p>
			<p class="paragraf">“İki kere sordu, farkında mısın, Ramiz Efendi, aynı soruyu?”  </p>
			<p class="paragraf">Selim Nuri, öksürdü:  </p>
			<p class="paragraf">“Hangi soru?”  </p>
			<p class="paragraf">“‘Ayşe kız gerçekten Kuvayı Milliyeci mi?’ sorusunu...”  </p>
			<p class="paragraf">“Evet?”  </p>
			<p class="paragraf">“Sanırım, bugün yatak takımını satmaya razı olması, Kadir’in ‘ayrılırız’ korkutmasından değil... Ayşe’yi görmeden duramayacağını anladı.”  </p>
			<p class="paragraf">“Mümkündür! Bu Kuvayı Milliyecilerin neye, nerede ‘evet-hayır’ diyecekleri belli olmaz!”  </p>
			<p class="paragraf">Bizans zamanında hipodromun yarış atlarına ahır olarak kullanıldığı söylenen İstanbul’un ünlü Kapalıçarşı’sı müşteriden yana aylardan beri tamtakırdı. Bu sebeple, gevrek kahkahalarla, dükkândan dükkâna yutturmacalı takılmalar duyulmuyor, esnaf yumruklarına bakarak dalgın, somutkan düşünüyordu.  </p>
			<p class="paragraf">Köselecilere saptılar, İç Bedesten’e Bezzazlar kapısından girdiler.  </p>
			<p class="paragraf">Daha ilk adımda, aptes almak için kollarını çemirlemiş bir köse herif önlerine dikildi. İncecik sesiyle, “Satılık mı azizim?” diye sordu. Murat sıyrılmaya çalışınca bohçaya yapıştı:  </p>
			<p class="paragraf">“Dur efendi, nereye? Satıcıysan alıcıyım! Sorucuysan cevap vericiyim! Geçmek olmaz?”  </p>
			<p class="paragraf">“Halim Efendi’nin dükkânını arıyorum!”  </p>
			<p class="paragraf">“Hangi Halim Efendi? Sakın... Hacı Halim Efendi olmasın?”  </p>
			<p class="paragraf">“Evet, Hacı Halim Efendi...”  </p>
			<p class="paragraf">“Hay hay! ‘Belamı buldum!’ desene... Sen iflah olmazsın azizim! Var yürü!”  </p>
			<p class="paragraf">“Ne taraftadır?”  </p>
			<p class="paragraf">“Söyleyip günahını alamam!”  </p>
			<p class="paragraf">Çekildi, arkalarından söylendi:  </p>
			<p class="paragraf">“Nereden kopup gelir bunca akıllı bu Halim kodoşuna... Şaştım azizim, şaştım!”  </p>
			<p class="paragraf">Bir dükkâncı tersledi:  </p>
			<p class="paragraf">“Sen işi uzattın ki, sefil köse... Büsbütün çizgiden çıktın!”  </p>
			<p class="paragraf">“Neden Hacı Murtaza babacığım? Hilafım var mı şu sözde? Doğru değil miyim?”  </p>
			<p class="paragraf">“Uğur kesmek Bedesten zagonunda yoktur. Zanaatın sırrını açıklamak, hele hiç yoktur! Herkes kendi kısmetini yer!”  </p>
			<p class="paragraf">Hacı Halim Efendi’nin dükkânı büyüktü de mi bu kadar öteberi doldurabilmişti, küçüktü de mi karmakarışık mallarla büsbütün küçülmüştü, birden kestirilemiyordu. Hacı Halim Efendi’nin oturduğu sedir yerden bir metre kadar yüksekti. Renkleri uçmuş, çizgileri birbirine karışmış çok eski halıyla örtülüydü. Hacı Halim Efendi, köşe minderinde diz çökmüş oturuyor, ileri geri sallanmasından belli ki Kuran okuyordu.  </p>
			<p class="paragraf">Dükkân komşusu, “Baksana Hacı Halim Efendi, beyler seni soruyor!” deyince başını kaldırdı, ince gümüş çerçeveli, yuvarlak camlı gözlüklerinin üstünden önce delikanlılara, sonra koltuktaki bohçaya baktı. Rahatsız edildiğine canı sıkılmış gibi somurtarak, “Buyrun!” dedi.  </p>
			<p class="paragraf">“Hacı Halim Efendi siz misiniz?”  </p>
			<p class="paragraf">“Buyrun!”  </p>
			<p class="paragraf">“Efendim, beni Şükran Hanımefendi yolladılar... Bildiniz mi? Avukat Celâdet Bey’in baldızı hanımefendi...”  </p>
			<p class="paragraf">“Haydar Paşa Efendi’mizin kerimeleri Şükran Hanım mı?”  </p>
			<p class="paragraf">“Evet!”  </p>
			<p class="paragraf">“Buyrun! Nedir emirleri?”  </p>
			<p class="paragraf">“Bir yatak takımı satacağız da... ‘Gidiniz, Hacı Halim Efendi’yi bulunuz, benden selam söyleyiniz! Gereken kolaylığı size gösterir!’ dediler!”  </p>
			<p class="paragraf">“Hay hay! Bakalım görelim nedir?”  </p>
			<p class="paragraf">Murat bohçayı sedire koydu.  </p>
			<p class="paragraf">Halim Efendi, bakar bakmaz kendisini yeni toplamış gibi hemen kalktı, arka taraftan iki küçük hasır iskemle çekip ortaya koydu:  </p>
			<p class="paragraf">“Buyrun! Çıkın efendim, çıkın... Satış işleri kolay değil şimdilerde...”  </p>
			<p class="paragraf">Murat’la Selim çıkıp oturdular.  </p>
			<p class="paragraf">Hacı Halim Efendi, kitabı kesesine koydu, duvardaki çiviye astı. Yatak takımını çıkardı. Al ipek kumaş üzerine, ibrişimle renk renk laleler işlenmiş büyük bir yorgan yüzü, karyola etekliği, çift çift yastık başları, bohçası, güvey seccadesiyle hiç eksiksiz, hem de hiç kullanılmamış gibi yepyeni bir takımdı bu...  </p>
			<p class="paragraf">Murat da ilk defa görüyordu. Görür görmez hayran olmuş, rahmetli Fatma Hanım’ın neden bunu bir türlü feda edemediğini anlamıştı. Böyle bir güzellik, insanları sevmekte sınır tanımaz Fatma Hanım için ancak tek oğluna layık görülebilirdi. “Kadir nasıl vazgeçti, anasının vasiyetini de çiğneyerek böyle bir hediyeden bu kadar kolay?”  </p>
			<p class="paragraf">Hacı Halim Efendi’nin sesiyle toparlandı:  </p>
			<p class="paragraf">“Lekesi falan yok... Çoğu lekeli olur... Yıpranmış da olur!”  </p>
			<p class="paragraf">Murat, sesi beğenmemişti. Biraz şaşırarak gözlerini takımdan Hacı’ya kaldırdı. Adamın işlemeli ipek kumaşa bakması umursamaz, yoklaması hoyrattı. Beğenip beğenmediği anlaşılamıyorsa da, hiç değer vermediği açıkça görünüyordu.  </p>
			<p class="paragraf">Murat, Bedesten’de bir tanıdığı olup olmadığını sorduğu zaman, Şükran Hanım satılacak malın ne olduğunu bilmek istemiş, “Yatak takımı, işlemeli ipek galiba,” demesi üzerine, “Ne kadar çok işlemeli ipek vardır. Hiç de birbirine benzemez,” diye gülmüştü. “Durun bakalım! Kime gitmelisiniz... Hacı Halim Efendi... Eh olur! Hacı Halim Efendi. Aldanmamaya da çalışacaksınız elbette... Mutlaka satmak zorunda mısınız hemen bugün?” Murat neden bu soruyu gerekli gördüğünü anlamak isteyince, “Şu sıralar, biliyorsunuz, iktisadi buhran var. Herkes bir şeyler satıyor. Esnaf gönülsüz... Biraz bekleyebilseydiniz! Daha uygun bir sırada, belki daha uygun fiyat bulurdunuz!” Murat acelesi olduğunu söyleyerek rahatsız ettiği için özür diledi, teşekkür ederek telefonu kapatmıştı.  </p>
			<p class="paragraf">“Kaç kuruşa vermeyi düşündünüz?”  </p>
			<p class="paragraf">“Kuruş” lafıyla iki arkadaş bakıştılar.  </p>
			<p class="paragraf">Murat gözlerini kısarak Hacı’yı süzdü:  </p>
			<p class="paragraf">“Sizce ne eder?”  </p>
			<p class="paragraf">“Bizcesi... Zamanlar çok kötü... Esnaf gönülsüz... Kullanmak için alıcı bulunsa... Beğenisine göre epey eder.”  </p>
			<p class="paragraf">“Sözgelimi ne kadar?”  </p>
			<p class="paragraf">“Bilinmez! Hiç bilinmez! İsteklisine bağlı...”  </p>
			<p class="paragraf">“Aşağı yukarı...”  </p>
			<p class="paragraf">“Aşağı yukarısını anlamak için tellala vereceğiz! Çıktığı en yüksek fiyata satmazsanız tellaliyeyi tellal alır!”  </p>
			<p class="paragraf">“İyi... Verelim bakalım!”  </p>
			<p class="paragraf">Hacı Halim Efendi arandı. Biraz önce gelip arkası dönük olarak iki dolap aşağıda duran kısa boylu tıknazca herife seslendi:”  </p>
			<p class="paragraf">“Bakar mısın Ali Çavuş!”  </p>
			<p class="paragraf">Ali Çavuş döndü. Kaşlarını çatıp şişinerek, gönülsüz yaklaştı:  </p>
			<p class="paragraf">“Buyur Hacı Efendi?”  </p>
			<p class="paragraf">“Şunu bir dolaştır bakalım! Soran olursa, ‘Hacı Halim Efendi’nin yabancısı değildir, ona göre’ dersin! Göreyim seni... Güçlüdür tellaliyemiz...”  </p>
			<p class="paragraf">“Sağ ol var ol! Nedir bunun evvel mezatı?”  </p>
			<p class="paragraf">“Evvel mezatı...” Hacı Halim Efendi, Murat’a can sıkıntısıyla bakıp başını salladı: “Ne dersiniz bey oğlum! On kaymeden başlasın mı?”  </p>
			<p class="paragraf">“On kayme mi? Ne on kaymesi? Olur mu hiç!”  </p>
			<p class="paragraf">“Meraklanmayın! Değerini bulur. Değeri yüz lira ise... Doksan dokuza gitmez! Burada mal kapatmak yok... Olsa da, bize sökmez! Başlamaya bakalım, buluruna bakalım!”  </p>
			<p class="paragraf">“Bence... Hiç değil, biraz daha yüksek...”  </p>
			<p class="paragraf">“Haydi beş olsun! Zamanlar gayet kötü... Çarşıya baksanıza... Esnafın ağzını bıçak açmıyor! Duydun ya Çavuş! On beş...”  </p>
			<p class="paragraf">Ali Çavuş takımı biraz karıştırdı. Seccadeyi alıp yürüyecekken Halim Efendi yalandan çıkıştı:  </p>
			<p class="paragraf">“Ne denildi sana? Yabancımız değil denildi! Kapatmak yok... Üşenmek hiç yok! Ekmeği horladın mı n’olur? Uğursuzluk olur. Yüklen bakalım hepsini... Döküp saçma... Yitip mitmesin! Lekeledin mi, ödetirim ki yüz liradan ödetirim!”  </p>
			<p class="paragraf">“Ayıp ettin Hacı... Biz ne zamanın tellalıyız?”  </p>
			<p class="paragraf">“Göreyim seni... Küçük beyler, bizimdir. Başkaca tellaliyede, eli açıktırlar ki... O kadar...”  </p>
			<p class="paragraf">Herif takımları topladı. Alışık hareketlerle kimini omuzlarına, kimini kollarına asıp, bağırarak yürüdü:  </p>
			<p class="paragraf">“Aman bedesten! Saray işidir bu takım! Sultan sarayları işidir! Aman aman bizi duyunuz bedesten! Altında sultan yatmış, şehzade doğurmuş bir takımlardır! Gün görmemiş Gürcü odalıkların, Çerkes cariyelerin ve de halisinden Moskof cariyelerinin ve de Alman çeşarından yesir gelmiş sarı saçlı Engürüs cariyelerinin el emeği vererekten ve de göz nurları dökerekten işledikleri yatak takımıdır! Vay ki bedesten, bugün sana ne mutludur ki, sihirli ve de okunmuş ve de uğurlu yatak takımını getirmiştir Ali Çavuş! Kısır karılar ikiz doğurur bu yatak takımında yatınca... Kısır herifler, iki doğurtur, komşulara aman imdat demeden...”  </p>
			<p class="paragraf">“Tüh Allah belanı versin Ali’lerin yüz karası!”  </p>
			<p class="paragraf">“Oğlum, seni biri şimdi kurşunlasa boş böğründen...”  </p>
			<p class="paragraf">“Ben, koca Tanrı için tanığım kardaşlar, cennetliktir.”  </p>
			<p class="paragraf">“Ya bunu, bu saat, çarşılının başına saran besmelesiz kim?”  </p>
			<p class="paragraf">“Besmelesiz deyince... Adını söyledin ya azizim!”  </p>
			<p class="paragraf">“Aman üstüne mi vuruverdim Köse Dayı...”  </p>
			<p class="paragraf">“Haşşunu bileydin!”  </p>
			<p class="paragraf">“Demek...”  </p>
			<p class="paragraf">“Tamam!”  </p>
			<p class="paragraf">“Demek efendimiz... Bu Çavuş Ali’yi böylecene... İşlemeli ipek takımlarla tepeden tırnağa donatıp... Baştan ayağa bezeyerekten...”  </p>
			<p class="paragraf">“Evet! Üstüne başına yaparaktan çarşıya musallat ettin ki, koca Tanrı’nın, iti hınzıra musallat etmesi de öyle değil...”  </p>
			<p class="paragraf">“Höst, Allah belanı versin, namussuz Köse, bu laf nereye vardı?”  </p>
			<p class="paragraf">“Yerine vardı. Çünkü, yerine vardığı, ses getirdiğinden bilindi. Antikacı Dehri Beyefendim!”  </p>
			<p class="paragraf">“Yahu, şimdicik şu dımışık kılıcını çekip ben bu rezil Köse’yi ikiye, belki de dörde bölsem hak değil midir komşularım?”  </p>
			<p class="paragraf">“Bunca komşu, hınzır lafını üstüne mal etmeyip... Neden gocundun, kötü antikacı? Hani şarap sana hiçbir zarar vermezdi?”  </p>
			<p class="paragraf">“Yahu, gene mi şarap suçlu da, bu besmelesiz suçlu değil! Bize söven, kurban olduğum şarap mıdır, bu namussuz Köse midir?”  </p>
			<p class="paragraf">“Köse’yi söyleten kim? Kim demekteyim? Ne denilmiştir, ‘Söyleyene değil, söyletene bak!’ denilmiştir.”  </p>
			<p class="paragraf">“Peki, ya kimdir bu Köse’yi söyleten? Sen ‘Koca Tanrı’ demeye getirmektesin ya, boyunca günaha batmaktasın! Bunu söyleten, şu köhne yatak takımı değil midir? Ve de bu yatak takımını, temeline tükürdüğüm bu Osmanlı bedestenine şu Ali Çavuş namerdinin boynuna, boğazına sararaktan salan herif, bizim hacılar yüzkarası Halim Efendi ağamız değil midir?”  </p>
			<p class="paragraf">Hacı Halim Efendi, delikanlılara utangaç utangaç gülümsedi. Sonra aralığın sağ yanına dönerek sesi çıktığı kadar haykırdı:  </p>
			<p class="paragraf">“Hoşt! Köpek Dehrili... İt ürümekle deniz murdar olmaz. Aksatamıza bakalım!”  </p>
			<p class="paragraf">“Bir it ürümesi duydum. Çarşıya kuduz mu daldı, aman davranın komşular!”  </p>
			<p class="paragraf">“Bedesteeen! Saray takımı getirdim Bedesteeen... Bunu satan mı avanak, almayan mı avanak bre akılsız Bedesteeeen! Sıkı durun yüreğiniz yarılmasın. Evvel mezatı bunun on beş kaymedir. Yanlış değil! On beş kayme... Var mı taliplisi? Var mı pey süren? Var mı on para artıran? Bak, babacığım! Bunun alımı parayladır da, kurban olduğum, bakımı bedavadır, bedava...”  </p>
			<p class="paragraf">Tellal Ali Çavuş, akla gelir ne kadar çift anlamlı rezil laf biliyorsa ardı ardına uluyarak geçti gitti. Bağırtısı duyuluyorsa da, dediği anlaşılmıyordu.  </p>
			<p class="paragraf">Murat uzaktan uzağa garip bir sıkıntıyla çevresine dalmıştı.  </p>
			<p class="paragraf">İstanbul Bedesteni’nde, çok uzun zamandan beri, ele geçen her şey gelişigüzel içine atılmış bir mahzenin karışıklığı, loş görüntüsü, küflü rutubeti vardı. Tepe camlarından vuran ışık çizgileri hiçbir şeyi aydınlatmıyor, tersine eşyaları birbirine karıştırarak ayırt edilmez hale getiriyordu. Dükkânların özelliği gibi, dükkâncıların tipleri, kılıkları, oturuşları, hatta konuştukları dil bile sanki çok eski zamanlardan kalmıştı. Dükkânların önlerine gelişigüzel çıkarılmış öteberi birbirine karışarak aralıkları büsbütün daraltıyor, burasına, eskici torbalarından hiçbir ayrım yapmadan üst üste boşaltılmış bitpazarı derbederliği veriyordu. Dikkat edilirse, birkaç belli başlı kalemden başka hiçbir mal, halılar, eski gümüş takımlar, birkaç antika parça, bazı büyük hattatların eserleri sayılmazsa burada hiçbir şey artık gerçekten değerli, daha doğrusu pahalı değildi. Cumhuriyet’le beraber toplumun hayatından tekmeyle kovulmuş Osmanlılığın ufak tefeği, süsü, işe yararlılıklarıyla beraber, bütün değiş tokuş değerini, bütün tarihsel değerlerini, bütün sanat değerlerini kesinlikle yitirmiş, hepsi burada, hiç acımadan çürümeye bırakılmıştı. Bunların en acıklısı nişanlar, silahlar, ille de büyütülmüş fotoğraflardı. Nişanlar eski tahta kutularda, örgüleri çözülmüş sepetlerde karmakarışık duruyordu. Kurdeleleri çürümüş, madenleri küflenip paslanmıştı. Silahlar artık atılamaz, çekilemez olduklarından yamrı yumru, çarpık çurpuk demir parçaları halindeydiler. Evlerde, asılacak çivileri bile kalmamış oldukları için, bütün savaşçı onurlarını bir daha ele geçirmemek üzere yitirerek buraya sürüklenmişlerdi. Ölümden sonra “bir gölge” olarak bile geleceğe kalmak umutları nasıl biter, kesinlikle unutulmak, “Bu da kim? Ne işi var bizde?” sorularıyla süprüntüye atılıvermek ne korkunç bir kaderdir, bunu bedestene düşen fotoğraflarda görmek mümkündü. Hepsi de olduklarından daha güzel, daha güçlü, daha anlamlı görünmek için özenilerek çektirilmiş, çoğu camlı çerçevelere konulmuştu. Kılıçlarına dayanmış, göğüsleri silme nişan dolu Osmanlı paşaları, sakoları yukarıdan aşağı sırma işlemeli sivil rütbeliler, çeşitli okul üniformalarıyla çocuklar, delikanlılar... Yaşmaklı, çarşaflı hanımefendiler... İlle de, çoğu Müslümandan daha sağlam Osmanlı oldukları halde, çoluk çocuklarıyla beraber gaddarca öldürülmüş, göğüslerindeki sadakat, şefkat, liyakat madalyalarıyla gururlu Ermeni memurlar, esnaflar, sanatçılar, bunların kızları, karıları... Palabıyık Rum beyzadeleri, tombul kokanalar, çapkın kokoniçalar... Hiçbir yere gönderilmeden dükkân raflarında moda olmaktan çıkarak eskimiş kartpostallar... Kimlikleri yaşamamışçasına geçip gitmiş, her çeşitten vizite kartları, antetli mektup kâğıtları, zarfları... Fenerbahçe’yi, Kâğıthane’yi, Bostancı kadınlar deniz hamamını, Göksu sandallarını, zeybekleri gösterir yağlıboya tablolar... Atlı arslan avının, Arap’ın intikamının, Romeo Jülyet’in, Karadağ Kraliçesi Draga’nın, Dömeke Meydan Savaşı’nda şehit Abdülkerim Paşa’nın taş basmaları... Çoğu sarı yaldızlı kalın çerçeveleri bahasına müşteri bekliyorlar, alıcı olmayan, merakları bir an uyanıp hemen sönerek ellerini kirlettikleri için kendilerine kızan aylaklarca tartaklanıp duruyorlardı. Çoğu taşlarını düşürmüş tunç, bakır, hatta gümüş yüzük halkaları halkalarından ayrılmış her renkten, her çeşitten yüzük taşları... Taşlara, madenlere kazılmış mühürler... Tekke kılıkları avadanlıklarından kemer tokaları, kancalar; marpuçlarından, çubuklarından ayrı düşmüş kehribar ağızlıklar; yığın yığın, renk renk tesbip taneleri... Muhafazaları hurdaya verilip eritilmiş saatlerle içi boş saat muhafazaları... Ne oldukları ilk bakışta anlaşılamayan, dikiş makinelerinin antika sayılabilecek ilk modelleri, ilk dökme ütüler, saç kıvırma, mangal karıştırma maşaları... Hiç özürsüz oldukları halde, mutlaka bir sakatlıkları varmış gibi insana güvensizlik veren Saksonya biblolar, bakara takımlar, kristal vazolar... On dokuzuncu yüzyılın Paris, Viyana, Berlin zevkine göre dökülmüş çeşitli heykelcikler... Daha beteri, eski Yunan mitolojisinden tanrıça kopyaları... Renk renk, biçim biçim, kimi iyi işlenmiş mücevher kadar cici, kimi akıl almaz derecede zevksiz gaz lambaları, dört köşe kutular, yuvarlak kaplar, cigaralıklar, şekerlikler... Tanzimat’tan bu yana İstanbul’un birkaç semtinde, İzmir’in birkaç mahallesinde, Beyrut’ta, Selanik’te Batılılaşmayı bunları kabul etmek, Batılılaşmasız da yaşanmaz sanılarak alık Osmanlıların bonmarşelerden, pazardölevanlardan, binbir çeşitlerden kapışarak kendi ya da birbirlerinin evlerine koşturdukları maskaralıklar... Tamamıyla başka bir toplum içinde yapılmış olduklarından, Osmanlılarda ancak köpekleşmeyi, ruh rezilliğini ispatlayan hediyelikler, yadigârlar, gerçek Osmanlı hanımlarına, el sürmekle değil, göz değdirmekle iğrenme veren yüzde yüz pislikler... Sanata hiç uğrayamamış olmanın çirkinliğini yüklenmiş şeyler... Batı uygarlığının, alık Batılılar da düşünülerek piyasaya sürülmüş küçük dolandırıcılık avadanlıkları... “Bir deli çıkar, çeker alır! Çarşıdır bu, hiç belli mi olur?” gerçeğine dayanarak çöpe atılması her gün bir kere daha geciktirilen süprüntüler... İstanbul’un sürekli yangınlarından, Osmanlıların milyonlarca kilometre kare genişliğindeki yurtlarında aralıksız sürükledikleri göçlerden, salgınların kalıntılarından, Batılılaşmanın benlik öldüren uygulamasıyla yatak odalarına kadar girip ufak tefeği pencerelerden sokağa savrulan kırıntılarla bitpazarlarına, bedestenlere, çarşılara, panayırlara savrulmuş döküntüler... Bir dünya imparatorluğu başkentini yüzyıllar boyu tıka basa dolduran baha biçilmez anıların, namuslu sevgilerin, onurlu dostlukların küçücük anıları... Yüreklere, gözlere, parmaklara, dudaklara dokunmuş hediyelerin arta kalanları. Verene göre değer bağlayan incik boncuk... Kırıntı... İnsanoğlunun beğenisini, tutkusunu, açıklayamamazlık edememesinin belirtileri... Bütün bu yığınların üstünde, sağında solunda, atılmışlığın acılığını yenerek soyluluklarını alçakgönüllülükle koruyan kilimler, halılar, heybeler... Osmanlı kadınlığının göz nurunu, el emeğini, üstün zevkini yüzyıllardan beri yiğitçe taşımış, işlemeli yağlıklar, dantelalar, oyalar... Çeşitli gergef işleri... Maden döküntüsü gibi horlanarak şuraya buraya atılıvermiş oldukları halde nefis çizgileriyle heykellere meydan okuyan bakır kap kacak... Ermeni, Rum, Türk, Laz ustaların Osmanlı bakırcılığına vurdukları şaheser damgalar...  </p>
			<p class="paragraf">“Daha burda mısınız? Bitiremediniz mi? Neden?”  </p>
			<p class="paragraf">Murat, Şükran Hanım’ı karşısında görmesiyle önce cankurtarana tutunmuş gibi sevindi, sonra içine düştüğü açmaz dolayısıyla çaresizlikte görünmeyi istemediğinden somurttu:  </p>
			<p class="paragraf">“Yok bir şey efendim! Oluyor!” Kalkıp sedirden indi. “Buyrun! Nerden böyle?”  </p>
			<p class="paragraf">“Yolum düştü de... Hatırladım. Sorayım Halim Efendi’ye n’oldu, dedim! Nasıl bitti mi bu iş Halim Efendi?”  </p>
			<p class="paragraf">“Siz emredince, ölüm olsa çaresini buluruz!”  </p>
			<p class="paragraf">“N’oldu?”  </p>
			<p class="paragraf">“Efendim, zamanları biliyorsunuz... Çarşı sıkışık! Geçenlerde arz etmiştim ya, fırsat düşkünü birkaç besmelesiz, bedavaya alıştı! Bey oğullarımın getirdikleri çok güzel bir parça ama... Az biraz modası geçmiş sayılır.”  </p>
			<p class="paragraf">“Ne verdiler? Murat Bey ne istiyordu?”  </p>
			<p class="paragraf">“Bakmayın verdiklerine... Biz mal kaptırır Hacı Halim değiliz. Gerekirse zararına mararına bakmayız! Hele arada sizin büyük hatırınız olduktan sonra...”  </p>
			<p class="paragraf">“Görebilir miyim?”  </p>
			<p class="paragraf">“Şimdi efendimiz... ‘Bir daha dolaştır!’ dedim tellala, ‘Bu kez sondur haa... diyeceksin o rezillere!’ dedim, ‘Alacaklarsa, adam gibi fiyatlasınlar. Yoksa, Hacı Halim Efendi’de kalır,’ diyeceksin...” Birden hopladı, bir küçük iskemle uzattı: Buyrun! Murat’a bakıp boynunu büktü: “Bilirim, ‘Çıkın’ desem çıkmazlar... Çok mal sattım Şükran Hanım kızıma... Hak bereket, çok paralarını aldım! Paralarını aldım ama, işte yüzü, verdiğimin değerini aldım!”  </p>
			<p class="paragraf">Şükran Hanım, Murat’ın çok sıkıldığını fark ederek, konuyu değiştirmek için Selim Nuri’ye baktı. Murat tanıştırdı.  </p>
			<p class="paragraf">“Selim Bey’i hemen tanıdım! Görür görmez!”  </p>
			<p class="paragraf">“Nasıl?”  </p>
			<p class="paragraf">“Geçenlerde öyle güzel anlattınız ki... Tanımamak şey olurdu. Dalgın dinlemek...”  </p>
			<p class="paragraf">“Evet, Selim Nuri... Şairdir.”  </p>
			<p class="paragraf">Selim, parmaklarını birbirine geçirerek gözlerini yere indirdi. Yüzü pembeleşmiş, solukları hızlanmıştı:  </p>
			<p class="paragraf">“Güzeldi okuduğunuz şiirleri Selim Bey’in... Çok güzeldi gerçekten... Mesela ‘Pencere’ adlı olanı... Çok duyguluydu. Daha doğrusu, biraz da kederli... ‘Önümde kalbin açık bir penceredir kızım’ diyordu, değil mi? Kızım dediğine bakan ellisine varmış delikanlılardan sanır! Küçük hanımlar yadırgamıyorlar mı bu ‘kızım’ sözünü yaşıtlarında?”  </p>
			<p class="paragraf">“Bilmem!”  </p>
			<p class="paragraf">“Siz yadırgıyor musunuz?”  </p>
			<p class="paragraf">“Ben... Nereden geldi girdi dilimize diye araştırıyorum daha... Bulup nedenine akıl erdirirsem...”  </p>
			<p class="paragraf">“Söylemiyor mu Selim Bey? Sır mı?”  </p>
			<p class="paragraf">“Hiç söylemiyor! Bilirsiniz, bizde, mana şairlerin yüreğinde kalır.”  </p>
			<p class="paragraf">“Onun için de yazdıkları?”  </p>
			<p class="paragraf">“Hep bilmecedir.”  </p>
			<p class="paragraf">“Herkes için olmasa gerek... Elbet bir çözen bulunuyor ki...”  </p>
			<p class="paragraf">“Orası öyle...”  </p>
			<p class="paragraf">Ali Çavuş, her tarafı zavallı Fatma Hanım’ın zavallı yatak takımıyla örtülü olarak geldi. Maskaralık olsun diye, yastık başlarından birini de kayıklarından kum taşıyan hamalların başlarına örttükleri çuval gibi kasketinin üstüne geçirmişti. Şükran Hanım’ı görünce durakladı, sonra birden yırtıklaştı:  </p>
			<p class="paragraf">“Dünyayı dolandım Hacı Halim babacığım! Dökmediğim diller kalmadı. Nah yukarıda, koca Tanrı, aşağıda tellal başımız Kürt Cemo tanık. Göbeğim çatladı, senin antikalar, on beş lira beş kuruşu atlamadı.”  </p>
			<p class="paragraf">“Nedir bu beş kuruş? Nereden çıktı bugün başıma? Hangi namussuz vurdu bu peyi?”  </p>
			<p class="paragraf">“Esnaftan biri, ‘Peki on beş olsun,’ dedi... Senin rezil Köse beş kuruş artırmakla...”  </p>
			<p class="paragraf">Murat, suratına tükürülmüş gibi irkilmişti. Selim’e, imdat ister gibi baktı. “On beş lira... Ne demek? Olmaz böyle şey... Olmaz çünkü, hiçbir işe yaramaz!” On beş liranın taşıdığı sefil değer, yüreğinde azgın bir diş ağrısı gibi zonklamaya başlamıştı. “Evet, çok tepinildi bu yatak takımları üstünde... Tutup iki tarafından insafsızca bunları çekiştirdi baba-oğul... Aslında, rahmetli Fatma Hanım’ın... Zavallı Fatma teyzemin son isteğini paraladılar bunlar... Biri tutmak, öbürü atmak isteyerek... Bir kapıya çıktı, sonunda bu pis çekişme bu kadar uzatıldığı için... Rahmetli Fatma Hanım’ın vasiyetini hafife almak yanlıştı. On beş lira beş kuruş, bu yatak takımı. Fatma Hanım’ın bütün mutluluğunu bağladığı gelinlikleri... Nasıl olur peki? Oldu işte... Hem de Şükran Hanım’ın önünde... Sabahleyin telefon edip bedestende antikacı arar mısın, şu on beş liralık eski püsküye? N’olacak şimdi? Nasıl vereceksin? Nasıl verirsin? Bir işe yaramaz ki... Ya vermezsen, neden vermeyeceksin? Ne diyeceksin gidip Ramiz Efendi’ye? ‘Metelik etmedi bunlar,’ nasıl diyeceksin?” Çaresizlikle ellerine bakıyordu. Bu işi sanki mezarından Fatma Teyze idare ediyormuş gibi ürküntü dolmuştu içine... Birden Şükran Hanım’ın çıkagelmesine kızdı. Sonra hemen haksızlık ettiğini anladı. Ancak Şükran Hanım bu açmazı aşabilirdi. Bedestenli madrabazların ucuza kapatıp kapatmadıklarını başka türlü nasıl anlayacaklar?  </p>
			<p class="paragraf">Şükran Hanım bir şeyler söylüyordu. Murat telaşla döndü.  </p>
			<p class="paragraf">“Çok güzel! Harika!” Şükran Hanım, çok sevgili bir şey okşar gibi elini iki kere yorgan yüzünden geçirdi: “Bu kadar incesini... Zevklisini hiç görmemiştim!”  </p>
			<p class="paragraf">Murat yumruğunu ağzına götürdü. Şükran Hanım’ın, Fatma Hanım’a acıyıp para etmez yatak takımını ödemeye kalkacağından ödü kopmuştu. Böyle bir merhameti hiç tanımadığı biri gösterseydi de kendisi bunun acımadan geldiğini sezseydi, şimdi içinde bulunduğu çaresizlikle belki anlamazdan gelebilirdi. Fakat telefon etmek zorunda kaldıktan sonra, Şükran Hanımefendi’nin neyin nasıl olduğunu merak edip hiç düşünmeden buraya kadar yorulmasını beğenmemişti. Şükran Hanım ışığa kaldırdığı, renkli ipeklinin üstünden Murat’a bir garip bakıyor, Hacı Halim Efendi’yi dinliyordu.  </p>
			<p class="paragraf">“Modası geçmeseydi, Şükran Hanım kızım... Ah n’olaydı olaydı, bu buraya çok değil, beş-on yıl önce geleydi... Bak gör nasıl çökerdi bu esnaf bunun üstüne kartal kuşu gibi... Elinden zor kurtarırdık. Belki de paralanmadan kurtaramazdık. Ne fayda ki... Âdemoğlunun bencileyin eskidiği bu dünyada... Pırtı kısmı elbette gözden düşer! Ne denilmiştir: ‘Eskiye rağbet olsa bitpazarına nur yağar’ denilmiştir.”  </p>
			<p class="paragraf">“Birkaç gün sabredemez misiniz Murat Bey? Bir İngiliz hanımı var, çok meraklı böyle işlere. Bursa’ya gittiler. Dönüşlerine kadar bekleseniz! Bir göstersem!”  </p>
			<p class="paragraf">Halim Efendi atıldı:  </p>
			<p class="paragraf">“Tamam, en iyisi bu... Elden dayanırsın gider. Başkaca, Frenkler bizim modamızı ne bilecekler ki, geçmiş olduğunu bilsinler... Bunu sokarsak, Şükran Hanım kızım, evet, Avrupalı bir avanağa sokarız! Hem de tutturabildiğimize... Çünkü, İngiliz lirasıyla onlara ucuz gelir, bize pahalı...”  </p>
			<p class="paragraf">Murat kıvranıyordu. Ramiz amcayı hamama götürüp paklamak, tepeden tırnağa giydirip kuşatmak şarttı. Bu akşam, Kâmil Bey, kızına kavuşma toplantısı tertipliyordu. Ramiz amcanın, daha doğrusu avukat stajyeri Kadir Bey’in onurunu kurtarmak için kırk-elli lira, belki de elli-altmış lira mutlaka bulunmalıydı. Patronlar Ankara’da oldukları için bunu gazeteden bir defada almasına imkân yoktu. (Patronlar olsa da, şüpheliydi ya...)”  </p>
			<p class="paragraf">“On beş lira görüyor mu diyorum işinizi Murat Bey?”  </p>
			<p class="paragraf">“On beş lira mı? Ne on beş lirası?”  </p>
			<p class="paragraf">“Şimdilik burada bundan yukarı çıkacaklarını hanımefendi ummuyor! Mutlaka gerekli değilse... Bakın n’apalım! Bırakın siz bunu bana... Birkaç gün de mühlet verin...”  </p>
			<p class="paragraf">Selim Nuri düşünmüş taşınmıştı. Kestirip attı:  </p>
			<p class="paragraf">“Doğrusu budur Murat! Gerekirse oraya gidilmez! Ölüm yok ya bunun ucunda...”  </p>
			<p class="paragraf">“Gidilmez mi? Doğru... Hay sen çok yaşa!”  </p>
			<p class="paragraf">Murat gülmüş, bunaltıdan sıyrılmıştı:  </p>
			<p class="paragraf">“İnsan, şaşırttı mı Şükran Hanım, kendisini bağlıyor! Selim haklı... Mümkündür, evet... Zahmet olmazsa...”  </p>
			<p class="paragraf">“Zahmet neymiş? Kaç liraya kadar düşünmüştünüz siz?”  </p>
			<p class="paragraf">“Hiçbir fikrim yok! Kırk lira. Olmazsa otuz beş lira eder ummuştum!”  </p>
			<p class="paragraf">“Eder! Muhakkak eder! Hatta fazla bile eder!”  </p>
			<p class="paragraf">“Aman Şükran Hanım kızım! Eder deyip... Ne mümkün! Bu zaman ne zaman! Dünyanın teker meker olduğu bir zaman... İngiliz, Fransız bizden ferah yerde mi? Mademki Murat Bey oğlumuzun işi acele... Madem ki almış buraya kadar gelmiş... Madem ki arada siz de varsınız? Biz necilikiz! Hiç olmaz! Hayır, olmaz ki büsbütün! Ben şimdicik buna yirmi lira vereyim. Murat Bey oğlumuz, hacetinin yirmi liralığını görsün! Gerisine Allah kerim!”  </p>
			<p class="paragraf">“Yirmi lira haceti görmüyor ki Halim Efendi... Bize bir iyilik edecekseniz, en az otuz beş lirayı gözden çıkarmalısınız!”  </p>
			<p class="paragraf">“Ah Şükran Hanımefendi kızım, ah mümkün olsa... Şuncacık mümkün olsa... Durur muydu Halim kulun? Kimse bilmezse beni sen bilirsin!”  </p>
			<p class="paragraf">“Bildiğim için söylüyorum Halim Efendi... Otuz beş lirayı siz verin, ben İngiliz ahbabımı alır getiririm... Korkmayın zarar etmezsiniz!”  </p>
			<p class="paragraf">“Senin uğruna zarar etsek ne kıymeti var! Ne çare ki mümkün değil! Çünkü bugünlerde benim elim de gayet dar... Gözü kör olsun bu dünya buhranının... Haydi güzel hatırın için yirmi iki! Yirmi üç derseniz, bizden pasodur! Vallah ve de billah yüreğim şu delikanlılara acıdı. Vara onlar da sevine... Kiminin parası, kiminin duası denilmiştir. Başkaca bu iyilik, Hızır Peygamber iyiliğidir, bilene böyle bir amansız günde...”  </p>
			<p class="paragraf">Murat’ın çok bunaldığı, çaresizlik içinde debelendiği yüzünden belliydi. Şükran Hanım merakını yenemeyip buraya gelmekle hiç iyi etmediğini, ortalığı büsbütün karıştırdığını anlıyordu. “Ben alıyorum, buyrun size otuz beş lira,” demek, bir çeşit sadakaya benzeyeceği için gerçekten artık yakışıksız olacak, bu çok çirkin düşecekti. Murat belli ki adamakıllı bunalmıştı bu kadarcık bir para için... Onun yerinde kim olsa, hiç değil, bir yabancı kadının önünde görünüşü kurtarmaya çalışır, batağa saplandığı görülen bu pis işi burada kesip, çaresini sonra tekrar aramaya kalkardı. Bunu bir türlü göze alamadığına göre, belli ki çok zordaydı. Şükran Hanım, zorda olan, çıkış yolu da bulamayan insanların bu durum anlaşıldıktan sonra meseleyi açıklamamak için aptalca direnmelerine eskiden beri kızıyordu. Tellalın oraya yığıp bıraktığı, bahtsız yatak takımını, kendi malıymış gibi toplamaya başladı:  </p>
			<p class="paragraf">“İyisi ben bunu alayım Murat Bey... Birkaç gün sonra size telefon ederim!”  </p>
			<p class="paragraf">“Uğraşacaksınız, yorulacaksınız bizim yüzümüzden...”  </p>
			<p class="paragraf">“Hiç değeri yok! Telefon edeceğim o kadar...”  </p>
			<p class="paragraf">Hacı Halim Efendi ayıpladı:  </p>
			<p class="paragraf">“Olmadı şimdicik... Bedestene gelen mal değeri bahasını bulunca geri gitmez! Hem bize uğursuzluk hem size... Bakın Şükran Hanımefendi kızım! Ne dedikti? Yirmi üç mü? Haydi yirmi beş olsun, yuvarlak hesap... Siz de boşuna yorulmayın! Murat Bey oğlum da boşuna beklemesin! Delikanlı kısmının paraya neden bunaldığı belli olmaz!”  </p>
			<p class="paragraf">Murat birden kızdı:  </p>
			<p class="paragraf">“Verin bohçasını lütfen şunların... Uzatmayın!”  </p>
			<p class="paragraf">“Dur yavrum! İki dinle... Mal satan sabırlı gerek...”  </p>
			<p class="paragraf">“Bohçayı diyorum!”  </p>
			<p class="paragraf">“Bohça kolay... Vallah billah fazla etmez! Etse vermez miyim! Bizi öylelerden bellemeyeceksin. Benim gönlüm sizi sevdi. Başkaca, Şükran Hanım kızımız arada bulunup... Mümkün olsa... Ah mümkün olsa...”  </p>
			<p class="paragraf">“Teşekkür ederim Halim Efendi, lütfen bohçayı...”   </p>
			<p class="paragraf">Sesi ürkütücüydü. Hacı Halim Efendi, iri koyun gözleriyle bir Murat’a, bir Şükran Hanım’a baktı. Yalanıyor, galiba, ‘Birkaç lira çıkayım mı?’ diye düşünüyordu. Sonra bir başka şeye karar vermiş gibi, yüzünün anlamı birden değişti. Bütün çizgileri aşağı doğru sarkıp, ağzı yarı açılmış, ablak suratına, insanı şaşırtacak bir alıklık gelivermişti. İçini çekti:  </p>
			<p class="paragraf">“Efendi, keyfin bilir! Bizden bir iyilik! Hemen sıçradı, raftan dürülü bir kâğıt tomarı indirdi: Şükran Hanımefendimiz alıp gidecekse, bohça hiç yaraşmaz! Temiz kâğıda saralım da alsın götürsün!” Kâğıtları yırtacak kadar telaşlı açıyordu: “Yok, ille bohça dersen... Efe keyfin bilir! Nereye koyduktu pisi?” Çalındı. Arandı: “Ulan kör şeytan! İşimin arasında... N’oldu yahu! Yer yarıldı da yere mi geçti?”  </p>
			<p class="paragraf">Hızla emeklemiş, minderin arkasına dertop soktuğu eski bohçayla delikanlıların arasına girmişti. Nedeni anlaşılmaz bir debelenmeyle döneliyor, bir yandan kâğıdı yarı açık bırakıp, “Kınnap! Hay Allah belanı vere, kınnap gibi,” diyerek şuraya buraya çalınıyordu.  </p>
			<p class="paragraf">Selim yavaşça konuştu:  </p>
			<p class="paragraf">“Bohça mı? Hangi bohça... Yoktur orada bohça mohça...” Selim’in gösterdiği yere kaçamak bakıp yalvaran bir gülümsemeyle suratını buruşturdu: “Değil o! Vay ki vay! Akıl mı kodu bizde bu para sıkıntısı... Bu aksata durgunluğu?”  </p>
			<p class="paragraf">“Bohça şurda diyorum!”  </p>
			<p class="paragraf">“Bohça...” Şükran Hanım’a enikonu yalvardı: “Bohça bildiğin çaput! Senin gibi bir hanımefendiye verilmez! Hizmetçi olsa neyseme... Temiz kâğıda saralım ki yakışsın! Bohçayı geçerken alırsınız! Bulurum ben size... Nereye sokulduysa namussuz bohça, mutlak bulurum!”  </p>
			<p class="paragraf">Selim de inada bindirmişti. Uzanıp çekti. Bohçanın ipek astarı çok eski olduğundan yer yer akmıştı. Selim, yatak takımını koymak için açınca Şükran Hanım elini uzattı:  </p>
			<p class="paragraf">“Durun bakayım! Nedir o! Açın şunu lütfen! Hayır, yüzünü diyorum!”  </p>
			<p class="paragraf">Bohça turuncu kadifedendi. Yüzü de yer yer yüzülmüş, yer yer akmıştı. Köşelerinden başlayarak her tarafı sırma işlemeliydi. Ortasında sırmayla kabartma yazılar yazılı...   </p>
			<p class="paragraf">Murat, Şükran Hanım’ın bakışlarındaki şaşkınlığın yavaş yavaş iğrenmeye, sonra da kızgınlığa döndüğünü görünce Halim Efendi’ye baktı. Herif, ağır bir suçun üstünde yakalanmış gibi, elleri göbeğinde, gözleri yerde, çarpık çurpuk kalakalmıştı. Telaşla açtığı kâğıtların ortasında, olduğundan daha kısa görünüyor, şaşılaşmış gözleriyle hırıl hırıl soluyordu.  </p>
			<p class="paragraf">“Nedir bu Halim Efendi? Baktınız mı buna siz?”  </p>
			<p class="paragraf">“Buna mı? Gâvur dininde can vereyim ki bakmadım Şükran Hanımefendi kızım, nah sana yemin... Bakmadım şart olsun! Nah sana taze aptesimle yemin...”   </p>
			<p class="paragraf">Murat, n’oluyor anlamında dönünce, Şükran, “Hay Allah kahretsin!” der gibi başını salladı:  </p>
			<p class="paragraf">“Bakmadınız demek! Eee... Bakın bakalım, şimdi... Nedir bu sizce?”  </p>
			<p class="paragraf">“Bu mu? Aklına gelen... Yok öyle şey... Fabrika işidir bu... Frenk uydurmasıdır!”  </p>
			<p class="paragraf">“Frenk uydurması? Bu kadife? Müzehhep kadifeye ne kadar benziyor!”  </p>
			<p class="paragraf">“Benzer! Gâvur dedin mi, on dakka düşüneceksin... Bunlar dinsiz imansız olup... Şimdilerin bedesteninde bunun yerlisini, gâvur malından ayıranımız hiç kalmadı.”  </p>
			<p class="paragraf">“Mirî damgası var mı bakalım, Selim Bey, çevirin lütfen... Gözlüğünüz yanınızda mı Hacı Halim Efendi?”  </p>
			<p class="paragraf">“Gözlük mü? Yanımızdadır Allahıma şükür... N’olmuş?”  </p>
			<p class="paragraf">“Bir takın da... İstanbul mu, Bursa mı anlayalım! Bu Frenk malı kadife, kadifei turuncu müzehhep gibi geliyor bana azizim!”  </p>
			<p class="paragraf">Hacı Halim Efendi, “Azizim” sözüyle can düşmanı Köse herifi hatırlamış olacak ki, hoplayıp iki yanına korkuyla baktı. Sonra, kadife bohçayı saklamak istediğinin farkında değilmiş gibi, iki ucunu toplayıp avucuna aldı.  </p>
			<p class="paragraf">“Kadifei turuncu müzehhep... Ne mümkün!”  </p>
			<p class="paragraf">“Kadifei turuncu müzehhep olmaya müzehhep ya... Fazladan yazılı bohça... Bunun sırması Flori altını değilse ben hiçbir şey bilmiyorum! Yedi bin tel kadifedir bu... Geçenlerde, bundan çok daha eski bir kabartma parçasının bir metresini Moiz Efendi dört yüz liraya almıştı. Ötesi berisi de yanıktı. Bu yepyeni sayılır...” Murat’a döndü: “Satabilir miyiz bunu? Bir sakınca var mı?”  </p>
			<p class="paragraf">“Yok hayır, neden olsun!”  </p>
			<p class="paragraf">“İyi öyleyse... Alır mısınız Hacı Efendi siz bunu, yoksa Moiz Efendiye mi götüreyim!”  </p>
			<p class="paragraf">“Aman Şükran Hanımefendi kızım... Bakmayınca...”  </p>
			<p class="paragraf">Birden davranıp döneleyerekten arandı:  </p>
			<p class="paragraf">“Gözlük... Allah belanı vere gözlük...”   </p>
			<p class="paragraf">Selim parmağıyla gösterdi:  </p>
			<p class="paragraf">“Şurda duruyor! Nah şurda!”  </p>
			<p class="paragraf">Hacı Halim Efendi, önce Selim’e düşmanca baktı. Sonra gözlüğü alıp cübbesinin eteğiyle silmeye girişti.  </p>
			<p class="paragraf">“Bakmayınca sultanım... Ah biz neler gördük... Bu gâvurlar bizi yaktılar ki, bildiğin Nemrut ateşine verip yaktılar. Geçenlerde, bir komşumuz, ‘Şahibenek müzehhep basim!’ diye yapıştı, bahasına bakmayıp şu kadar da lira sayıp aldı. Sonunda ne çıksa beğenirsin, Liyon örgüsü değil miymiş... Hemen de makine örgüsü...”  </p>
			<p class="paragraf">Gözlüğü takıp bohçayı baştan savma inceledi, belli ki görür görmez tanımıştı. Hırıl hırıl soluması, Şükran Hanım’a yutturmanın imkânsızlığındandı:  </p>
			<p class="paragraf">“Evet... Turuncu müzehhep gibi gibime... Kadifei turuncu... İstanbul işi mi, Bursa mı desem...”  </p>
			<p class="paragraf">“Bursa, Bursa... Bu taravet en eski Bursalarda ancak görünür!”  </p>
			<p class="paragraf">Şükran Hanım bir garip gülümsedi:  </p>
			<p class="paragraf">“Bunu mu benim koluma vermek istememiştiniz! Bu harikayı mı? Daha değerli nasıl bir süs düşünülebilir? Yanılmanıza hak veririm! Artık kalmadı böyle parçalar... Görmeye görmeye insan unutuyor! N’apalım? Tellal dolaştırsın mı? Beni hiç üzmeden siz alır mısınız?”  </p>
			<p class="paragraf">“Emret Sultanım! Bunca yıldır Hacı Halim Efendi’yi tanıdınsa tanıdın! Kocadık yavrum biz. Kocadık ki, çoktandır gözü görmez olduk çıktık! Bakmamışım! Çünkü ummamışım! Kimin aklına gelir ki... Bohçası içindekinden değerli...”   </p>
			<p class="paragraf">Takma dişlerini şakırdatarak Murat’a güldü... Vakit kazanmak istediği belliydi. Kaça alıp, kime kaç lira farkla satabileceğini hızla düşünüyordu.  </p>
			<p class="paragraf">“Bakma sen yavrum bizim kuru kalabalığımıza... Bedestende eskinin hâcegisi mi kaldı? Hayır kalmadı. Aklı erenler geçti gitti, rahmet olsun canlarına, dünya meşakkatinden kurtuldu. Bedesteni de say ki, beraberinde çekti götürdü. Şimdi eskinin değerli parçalarından anlayanımız hani? Seraser şahı ki, altın urulurdu, ikinci boyu vezir seraseri ki, gümüş tel ile dokunurdu, daha enginlerine, ‘Çiçekli’, ‘Yazılı’ derlerdi. Ayırt eden mi kaldı? Sultani kırmızının boyası halis lök mü, yoksa kötüsünden kızıl boya mı, bilene aşk olsun! Dolap sahibi hâcegiler bilmeyince, yeninin Cumhuriyet müşterisi nerden bilecek?”  </p>
			<p class="paragraf">“Alıyor musunuz! Almıyor musunuz?”  </p>
			<p class="paragraf">Şükran Hanım, yatak takımını toplamış, bohçanın üstüne koymuştu. Murat’la Selim sarmaya başlayınca, Hacı Halim Efendi birden ellerini açıp önlerine dikildi:  </p>
			<p class="paragraf">“Durunuz! Kerem ediniz! Alıp gittiniz mi, ne hâcet! Bizi iman tahtamızdan kurşunlayınız daha iyi... Din kardeşliği hiç mi kalmadı? Bizim bunca yıllık Bedestanî Hacı Halim adımıza günah değil midir? Aman ayaklarını öpeyim Şükran Hanım kızım! Kadifei turuncu müzehhep bohça... Fazladan üstü sırma yazı işlemeli olup... ‘Ulan Hacı Halim!’ derler! ‘Ulan teres, gözlerine tavuk karası mı gerildi?’ derler!” Birden çömelip kuluçka tavuğun civcivleri üstüne kanat germesi gibi kollarını bükerek bohçaya abandı: “Burdan bir yere gidemez bu... Elli kayme deseniz gidemez... Belki yetmiş kayme deseniz bile gidemez!”  </p>
			<p class="paragraf">“Siz ne söylüyorsunuz Hacı Halim Efendi! Aklınızı mı kaçırdınız? Yetmiş ne demek? Geçenlerde Moiz Efendi, sırma yazılısının metresine dört yüz elli verdi, diyorum! Bizi çocuk mu sandınız!”  </p>
			<p class="paragraf">“Vay ki, Moiz çıfıt! Yahu nedir? Rahmetli Enver Paşa’mız bunca muteber esnaftan Ermeni’yi keseceğine, şu çıfıtları neden bitirmedi bire kadar! Hey Müslüman kardeşlerim!” Şükran Hanım’la bohçayı enikonu çekiştirmeye başlamışlardı: “Durunuz sultanım! Hayır, ne haddime! Elbette yalan yok! Bildiğin Yahudi çıfıt oyunudur. Beş yüze, belki altı yüze müşterisi hazırdır! Yağlı müşteri hazır olsa ben vermez miyim?”  </p>
			<p class="paragraf">“Ya biz götürüp ona satmaz mıyız?”  </p>
			<p class="paragraf">“Hayır, satmazsınız! Çünkü vicdanlı Şükran Hanımefendi olduğunuzdan satmazsınız! Ya biz dolapları neden beklemekteyiz bunca yıl? Ya bizim ekmek paramız? Hayır! Yüz lira verince bir sözünüz kalmaz ya...”  </p>
			<p class="paragraf">“Sapıttınız bugün siz Hacı Halim Efendi...”  </p>
			<p class="paragraf">Hacı Halim Efendi gerçekten sapıtmıştı. Sapıtması, haksız değildi. Başından beri enayilik etmiş, yatak takımına otuz kırk lira, bilemedin elli lira vererek, şu kahpe yetişmeden kapatacağı bir malı şimdi göz göre altınla tartılır bahaya çıkarmıştı. “Allah belanı vere sakalı boklu, ettin mi kendine edeceğini? Buyur bakalım!” diye hırıldıyordu.  </p>
			<p class="paragraf">Şükran Hanım bohçayı çekip almış, katlamaya başlamıştı.  </p>
			<p class="paragraf">Hacı Halim Efendi hırsıza uğramış gibi iki kez hopladı, kollarını kanat gibi açıp sakosunun eteklerini havalandırarak hemen sedirden yere indi:  </p>
			<p class="paragraf">“Dur yavrum! Dur, oh aslanım! Kan pahası para sayılacak! Bakmamış hiç olur mu? Kıyısı, köşesi, işlemesi, kadifesi görülmeyince... Yüz lira demişim! Belki yüz elli lira demişim!”  </p>
			<p class="paragraf">Murat, içine gömüldüğü umutsuzluğu, bundan daha beter olan, Fatma Hanım’ın hakarete uğramış anılarından duyduğu derin utancı, ancak atabilmişti yüreğinden... Gülümsediğini fark ederek toparlandı. Durumun keyfini çıkarmak için araya girdi:  </p>
			<p class="paragraf">“En iyisi Şükran Hanımefendi, bohçayı ölçmek... Öyle ya... Bundan daha ucuz olması gereken bir metre kadife dört yüz elli lira etmişse, bunun metresi beş yüz olmalı! Ölçeriz! Santime vururuz! Nasıl olsa Moiz Efendi de ölçecek değil mi? Ne biz zarar edelim, ne de satın alacaksa, Hacı Halim Efendi zarar etsin!”  </p>
			<p class="paragraf">“Ne gerek bre Murat Bey oğlum! Yabancı mıyız? Hep müslümanız hamdolsun! Ya ben, bunca ölüm vartalarını göğüsleyip, Mekke’ye, Medine’ye nasıl gidip geldim! Ya bu Mekke hacılığının bize hiç mi yararı dokunmaz! Bizde adam aldatmak arama! Nah yüzü, erkekçe söylesin Şükran Hanımefendi kızım! Söylesin! Dur efendi oğlum! Pazarlıksız mal alınır mı alınırmış bedesten çarşısında... Sana dedim uzun oğlum! Dur eğlen! Dur demekteyim oh yavrum! Yüz elli deyince... Yüz altmış... Yüz yetmiş...” Şaşırıp onar onar artırdığını fark etmesiyle iki kere ağzına vurdu: “Yüz yetmiş beş... Aman yüz yetmiş beş mi dedim, Şükran Hanım kızım! Aman yavrum! Rahmetli paşa babanın emeklisi değil miyim ben? Vay ki benim gibi kapınız itine... İki yüz deyince n’olur? Getir uzun oğlum! Getir Şükran Hanım kızım, ‘Hayrını gör’ deyiver gitsin!”  </p>
			<p class="paragraf">Hacı Efendi artık ağlamaya başlamıştı.  </p>
			<p class="paragraf">Uzayan çekişmeyi merak ederek birkaç adım ötede toplanan dükkân komşularına dönüp, “Ne var? Bok mu var? Yahu sizin yüzünüzden bedestenli soluk alamayacak mı?” diye tepinerek bağırdı. İki yüz elli lirayı verip bohçayı yüreği titreyerek açtı. Murat, birdenbire herifin ellerindeki uzun parmakları, bu uzun parmakların şaşılacak güzelliğini, kımıldanışlarındaki hamaratlığı, ince işlere, ince şeyler tutmaya yatkınlığını fark ederek şaştı.  </p>
			<p class="paragraf">Hacı Halim Efendi, yatak takımını sedire saçarak bohçayı iki ucundan tutup ışığa çevirmişti.  </p>
			<p class="paragraf">Komşular, “Aman bu nedir Hacı Halim Efendi? Süphanallah!” diyerek sokuldular.  </p>
			<p class="paragraf">Hacı Halim farkında bile değildi. Takma dişleri takırdıyor, gırtlağı hırıltılarla inip çıkıyordu.  </p>
			<p class="paragraf">Selim, yatak takımını paketleyip koltuğuna aldı, “Kal sağlıcakla,” deyip Şükran Hanım’la Murat’a yetişmek için hızla yürüdü...   </p>
			<p class="paragraf">Kadir’in babası Ramiz Efendi’yi kahvede, bıraktıkları masada, tıpatıp bıraktıkları gibi buldular. Hep öyle soğuktan korunmaya çalışıyor gibi eski yağmurluğuna sarılıp büzülmüştü.  </p>
			<p class="paragraf">Murat’la Selim’i görünce hiç kıpırdamadı... Kederle gülümsedi:  </p>
			<p class="paragraf">“Yoruldunuz çocuklar! Sağ olun! Yoruldunuz!”  </p>
			<p class="paragraf">Önündeki fincan, yarısına kadar içilmiş, çoktan beri durduğundan çay berraklığını yitirerek iyice bulanmıştı. Buna karşılık, cigara tablası ağzına kadar izmarit doluydu.  </p>
			<p class="paragraf">Ramiz Efendi, Selim’in masaya bıraktığı paketten gözlerini kaçırarak cigarasından derin derin çekti. Murat başını salladı:  </p>
			<p class="paragraf">“Yoruldun değil mi? Yorulur insan! Yahu siz gittiniz gideli...”  </p>
			<p class="paragraf">“Evet!”  </p>
			<p class="paragraf">“Ne dersiniz? Bir tek söz geçti aklımdan aralıksız... Art arda... Sanki dönmedolap gibi... Bazen gayet yavaş, bazen fırıl fırıl dönerek... ‘Yol ayrımı’ sözü... Var mı böyle bir deyim sizin oralarda Çorumlu?”  </p>
			<p class="paragraf">“Olmaz mı Ramiz amca! Meşhurdur: <span class="CharOverride-2">‘Şu dağın oylumuna / doyulmaz yaylımına / Hakkınız helâl edin / geldik yol ayrımına.’</span>”  </p>
			<p class="paragraf">“Ne demek yaylımı?”  </p>
			<p class="paragraf">“Genişlik demek... Bizim Çorum’da ‘göz yaylımı’ derler! Göz alabildiğine anlamınadır. ‘Göz yaylımını aldı mı, yürek ferahlar,’ der bizim Çorumlumuz!”  </p>
			<p class="paragraf">“Öyle mi? Demek yol ayrımı var bizde... Olmasa nerden takılacak benim dilime?”  </p>
			<p class="paragraf">“Nerden takıldı dersiniz?”  </p>
			<p class="paragraf">“Bilmem! Takıldı birden... Sana hiç olmaz mı? Apansız bir şarkı, bir türkü takılır. Apansız bir beyit... Bir mısra... Bir atasözü...”  </p>
			<p class="paragraf">“Olmaz olur mu?”  </p>
			<p class="paragraf">Üçü de Beyazıt Meydanı’nın tenhalığına bir zaman daldılar.  </p>
			<p class="paragraf">“N’olduğunu sormadınız Ramiz amca?”  </p>
			<p class="paragraf">“N’olan nedir?”  </p>
			<p class="paragraf">“Aksatamız!”  </p>
			<p class="paragraf">Ramiz Efendi, bu kez masadaki pakete, yüzüne sıçrayacak bir yırtıcı hayvana bakar gibi baktı.  </p>
			<p class="paragraf">“Müjdemizi isteriz Ramiz amca... Yatak takımını satmadan işi yoluna koyduk!”  </p>
			<p class="paragraf">“Öyle mi?”  </p>
			<p class="paragraf">Ramiz Efendi anlamadan bakıyor, anlamaya da hiç çalışmıyordu. Karısının vasiyetini çiğnemeye oğlunun şantajıyla boyun eğdikten sonra, daha doğrusu, yatak takımını sandıktan çıkartıp koltuğuna aldı alalı tamamıyla bir başka adamdı. Bir an delikanlıların, “Olmaz öyle şey!” diyerek önüne getireceklerini ummuş, bohçayı alıp, “Bizi burada bekleyin,” diye yürüdükleri andan önceki bütün hayatını sanki kesinlikle unutmuştu. Artık ne Fatma Hanım, ne M.M.’de beraber çalıştığı arkadaşlar, hatta Kurtuluş Savaşı bile sanki hiç olmamıştı. “Kadir yorulur! Kadir bu yemeği sevmez. Kadir’in canı çok sıkılır!” üzüntüleri de hiç çekilmemişti sanki...  </p>
			<p class="paragraf">“Yatak takımını kurtardık, Ramiz amca... Şükran Hanım Hızır gibi imdada yetişti. Yatak takımından meğerse... Bohça...”  </p>
			<p class="paragraf">“Ne bohçası?”  </p>
			<p class="paragraf">“Yatak takımını sarmışsınız! Hatırladınız mı?”  </p>
			<p class="paragraf">“Hayır... Hatırladığım, bir yol ayrımı... Bir de...” Hatırlamak için kendini zorladı: “Yatak takımı, deyince... Yazık ettik Murat, çok yazık ettik!”  </p>
			<p class="paragraf">“Yazık ettiğimiz nedir? Satmadık ki yatak takımını... Şükran Hanım yetişti... Meğer bohça... Sizin haberiniz yok...”  </p>
			<p class="paragraf">“Yazık ettik! Satmadınız! Olabilir. Satılığa çıkardık ya... Ne demektir satılığa çıkardık? Gözden çıkardık! Siz bilirsiniz aslanlarım! Mutlaka savunulması gereken şeyler vardır. Ancak ölümden sonra bırakılır şeyler... Eliniz ayağınız tutarken, hangi nedenle olursa olsun onları yere çaldınız mı, gerisinin hiçbir değeri kalmaz. Şöyle olmuş, böyle olmuş... Kırılmış ya da kırılmamış... Birisi alıp gitmiş... Ya da hiç kimse alıp götürmeye layık görmediğinden gene size kalmış... Hiç kimse... Çiğnemeye tenezzül etmediğinden... Nasıl eğilip yeniden alırsınız? Alsanız n’olur? Neye yarar? Nereye koyarsınız? Nasıl bakarsınız yüzüne... Nasıl bakabilirsiniz...” Gözlerini paketten kaçırdı: “Yoruldunuz boş yere... Sağ olun...”  </p>
			<p class="paragraf">“Anlayamadım Ramiz amca... Yok ortada kırılıp dökülmüş bir şey... Unutulacak... Üzülecek bir şey yok!”  </p>
			<p class="paragraf">“Gerçekten, kırılmış, dökülmüş bir şey yok, öyle mi? Aslına bakarsanız, gerçekten acı çekmeyenler bilmezler bunu. Gerçekten acı çekmeyenler... Ne bilecek? Güçsüz düşüp bunaltıldığı yerde, gerçekten acı çekenler bile savunamıyorlar insanlıklarını... Yuf olsun!” Derin derin içini çekti, kederle gülümsedi. Gözlerini kısarak birisini tehdit ederek gibi söylendi: “Evet! Ne derler buna Murat oğlum! Geldik yol ayrımına...” Birden öfkeyle ellerini kaldırdı: “Halt etmişsin! Yok öyle şey! Biz yol ayrımına bile gelemedik! Yol ayrımına, yolu olan gelir! Hani bizim yolumuz? Hani diyorum! Hani?”  </p>
			<p class="paragraf">Bir tramvay, cama teneke sürülür gibi, insanın içini kazıyarak geçti. Beyazıt Meydanı, ölü havuzu, yapraksız ağaçları, birkaç boyacı çocuğuyla, evet, hiçbir yere çıkarı olmayan bir mezbelelik gibi duruyordu karşıda... “Ramiz amca, ‘Ayrımına gelecek yolumuz bile yok!’ sözünde haklı ise... 1930 yıllarında, rezalettir bu... Resmen namussuzluktur!”  </p>
			<p class="paragraf">  </p>
			<p class="paragraf">Ramiz Efendi’ye bir palto, bir hazır elbise, bir çift ayakkabı, bir şapka, dört gömlek, iki kravat, altı kat iç çamaşırı, bir düzine çorap, mendil alındı. Hepsi otuz beş buçuk lira tuttu.  </p>
			<p class="paragraf">Bunlar beğenilirken, Ramiz Efendi hep öyle durgun gülümsemiş, sanki şişirilmiş lastik mankenmiş gibi hiçbir tepki göstermeden her istenileni yapmıştı. Hamamda yıkandıktan sonra, çıkardıkları yakılmak üzere külhana gönderilip tepeden tırnağa yeniler giyinince, “Bir kere aynaya baksanız,” diyen Selim’e, “Adam sen de” anlamında elini salladı. Geriye kalan iki yüz on bir buçuk lirayı pantolon cebine karmakarışık soktu. Yatak takımının paketini koltuğunun altına kıstırdı. Aslına bakılırsa yeni giyimleri Ramiz Efendi’nin eskimiş, çökmüş kişiliğini zerre kadar değiştirememiş, sırtına alır almaz, hepsi sanki yıllarca kullanılmaktaymışlar gibi gevşeyip sarkıvermişlerdi.  </p>
			<p class="paragraf">Tramvaya binmeden önce delikanlılara minnetle baktı. Kim bilir kaçınca defa, “Yoruldunuz, sağ olun,” dedi. Tam ayrılacakları sırada, Murat’ın kolunu tuttu. Gizli bir şey söylüyormuş gibi fısıldadı:  </p>
			<p class="paragraf">“İnanılır mı hiç! Kadir Bey’in onuru, otuz sekiz buçuk liraymış... Böyle bir şeye ihtimal verir miydin? Bu kadar ucuz olabileceğine?”  </p>
			<p class="paragraf">Elini sallayıp tramvaya bindi. Murat’a, Aksaray’da inmeyi bile beceremeyecek kadar yaşamaktan acemi düşmüş gibi gelmişti nedense, bu an Ramiz amcası... Yirmi iki gün, yirmi iki gece sürdüğü söylenen Sakarya Savaşı’nda yenmeyi becermiş dövüşçülerden biriyken...  </p>
		</div>
	</body>
</html>