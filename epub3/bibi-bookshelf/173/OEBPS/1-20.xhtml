<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-18" xml:lang="en-GB">5  </p>
			<p class="paragraf">Belinden yukarısı çıplak zenci oğlan, ağzı kulaklarında, ışığı baş hizasında tutuyor, gördüğü hizmetle sanki yavaş yavaş terlediğinden tunç gövdesi parlıyordu.  </p>
			<p class="paragraf">Şükran Hanım, ışığın önüne oturmuştu. Sırtında üst düğmesi çözük bir ak bluz, altında kalçalarını iyice meydana çıkaran dar bir kara etek vardı. Uzun bacakları çok biçimliydi. Kaşlarını çatıp ciddileştiği zaman, gerçekten güçlü kadınlar gibi ulaşılmazlık duygusu veriyor, yanaklarını çukurlaştıran gülümsemesiyle dünyadan habersiz bir lise öğrencisi kadar savunusuz görünüyordu.  </p>
			<p class="paragraf">Biraz kalın, biraz kısık sesi bal gibi tatlı, inandırıcı, belli belirsiz şakacıydı.  </p>
			<p class="paragraf">Murat, içinin içinden derin bir isteğe doğru sürüklenerek dalgın dinliyordu. Ortada hiç sebep bulunmadığı halde, aptalca mutluydu. “Aptalca, çünkü hiçbir hesaba, hiçbir hayale, umuda dayanmıyor bu mutluluk... Böyle bir kadınla, hatta tanışmadan bile, aynı şehirde yaşamakta oluşunu bilmekten gelen fukara mutluluk bu... Bu kadarcıkla yetinen gerçek mutluluk...”  </p>
			<p class="paragraf">“Baktım, sizinle çok yakın arkadaş olduğumuza yüzde yüz emin Ayşe Hanım...”  </p>
			<p class="paragraf">“Nereden çıkarıyorsunuz?”  </p>
			<p class="paragraf">“Rahmetli Selim’i pansiyona götürdüğünüzü haber verirken, ‘Sizin sıhhatinizi de çok ilgilendireceğini düşündüm,’ dedi.”  </p>
			<p class="paragraf">“Yok canım!”  </p>
			<p class="paragraf">“Evet! Düşündüm. Arkadaşlarınız arasında böyle bir yakınlığı... Nasıl demeli... Yakıştıracak... Kim olabilir... Sizin bir sözünüzü...”  </p>
			<p class="paragraf">“Rica ederim!”  </p>
			<p class="paragraf">“Korkmayın, şakalaşıyorum! Selim söyledi. Hiç sevmezmişsiniz böyle şakaları... Başkalarında bile... Baktım küçük hanım enikonu heyecanlı... ‘Nedir?’ diye merak ettim... Kadir Bey’in yanından telefon ettiğini anlayınca, yalanlayacağıma, ‘Bekleyin, geliyorum!’ dedim. Ne kadar iyi etmişim! Selim’i tanıdım!” Cigara aldı, ateş bekledi, dumanını meydan okur gibi savurdu: “Baktım Ayşe Hanım, söylediğine yüzde yüz inanıyor! Ben de koşuldum artık... Gerçekten, sıhhatimi çok yakından ilgilendiriyormuş gibi telaşlanmış göründüm! Uygunsuz bulmadınız ya, böyle davranmamı? Belli etmemeye çabalamadan beni tepeden tırnağa bir zaman ölçüp biçti Ayşe Hanım...”  </p>
			<p class="paragraf">“Neye vardı, sezebildiniz mi?”  </p>
			<p class="paragraf">“Beğendi genellikle sanırım... Biraz yaşlı buldu tabii... ‘Yaşlı’ diyorum, ‘Kart’ dememek için.”  </p>
			<p class="paragraf">“Sanmam! O kadar, şey değildir!”  </p>
			<p class="paragraf">“Eh... Arada on yaş var! On sekizindeki hanımlar yirmi sekizindekileri düpedüz kart sayarlar. Evet, uzun uzadıya ölçüp biçti, bana kalırsa, Murat ağabeysinin beğeni ölçülerine şaştı.”  </p>
			<p class="paragraf">“Hangi yönden?”  </p>
			<p class="paragraf">“Bula bula...”  </p>
			<p class="paragraf">“Hayır! Şey, dedikse...”  </p>
			<p class="paragraf">“Şakalaşıyorum!” Kadehlere konyak koydu. “Hoş kız Ayşe Hanım! İlk gördüğümde dikkat etmemiştim. Çok güzel kız... Ama az buz değil... Adamakıllı güzel... Hem de nesi var nesi yok, ilk bakışta görülen güzellik değil bununki... Baktıkça... Konuşurken, kımıldarken büsbütün kavrıyor insanı... Liseyi bitirme çağı kızlar için çok nankör dönemdir. Başımdan geçtiği için çok iyi bilirim! Tam ukalalık, yani budalalık çağı... Hiçbir şey umursamaz olsanız yaşınızdan küçük kalırsınız. Geri zekâlı çizgisine düşebilirsiniz. Ciddi işlerle uğraşsanız, ukalalık dediğimiz belaya batarsınız. İkinci, üçüncü görüşümde sevdim Ayşe Hanım’ı... Annesini görünce kızı daha da sevimli.”  </p>
			<p class="paragraf">“Neden?”  </p>
			<p class="paragraf">“Durgun kadın Nermin Hanım, size de öyle gelmedi mi? Daha doğrusu örtbas etmeye çalışıyor ama, düpedüz kibirli... Kızına bulaşmamış bu hastalık, bereket versin... Babası nasıldır?”  </p>
			<p class="paragraf">Murat biraz düşündü. Kâmil Bey, hayır, kibirli değildi. Hiçbir durumda aşırı duygulandığını da görmemişti. Her zaman ağırdı. Bu ağırlık, Kâmil Bey’e haklı olduğuna yüzde yüz inanan insanların güvenli görüntüsünü veriyordu.  </p>
			<p class="paragraf">“Evet... Kâmil Bey de öyledir efendim... Nermin Hanım gibi... Sakin. Hatta biraz durgun... Söz açıldı mı hiç annesinden? Önemli bir şey dedi mi Ayşe Hanım?”  </p>
			<p class="paragraf">“Hangi konudaydı hatırlayamıyorum, evet, annesinden konuştu. Dikkat ettim, çok ölçülü... Hiçbir zorlama göstermediği halde, anlıyorsunuz, bu ölçülü zorlamayı... Anlıyorsunuz, annesini sevmiyor! Hayır, küçümsüyor değil, sevmiyor, hiç yok sayıyor. Öyle gelmedi mi size de? Numara da yapmıyor, hayır! İlintileri, karşılıklı böyle sürmüş sanki... Hiç istememişler ana-kız olmayı, buna sadece katlanmışlar. Benzerlik, daha çok burdan sanırım. Yoksa, taban tabana zıt tipler...”  </p>
			<p class="paragraf">“Evet, ana-kız arasındaki asıl benzemezlik... Bence... Birinin kendisini eski kocasına karşı suçlu gördüğü halde... Ayşe’nin böyle bir...”  </p>
			<p class="paragraf">“Kim? Nermin Hanım mı kendisini suçlu görüyor?”  </p>
			<p class="paragraf">“Az çok...”  </p>
			<p class="paragraf">“Sanmıyorum. Çok değil ya, az bile değil... Bana hiç öyle gelmedi.”  </p>
			<p class="paragraf">“Der misiniz?”  </p>
			<p class="paragraf">“Eminim!” Bir an gözlerini kısarak düşündü. Yumuşacık gülümsedi. “Demek, el ele vermişler, adamın karşısına çıkmışlar. ‘Uygun bulursanız hayatımızı birleştireceğiz’ demişler?”  </p>
			<p class="paragraf">“Evet!”  </p>
			<p class="paragraf">“Buna karşı, dememiş mi Kâmil Bey, ‘Yavrum, ben uygun bulmam desem de, dinleyeceğe hiç benzemiyorsunuz!’” Konyak kadehini aldı. “Yeni icatlar bunlar... Kimin aklıdır dersiniz? Ayşe Hanım’ın mı, Kadir Bey’in mi?”  </p>
			<p class="paragraf">“Bilmem?”  </p>
			<p class="paragraf">“Hani yaman Kuvayı Milliyeciymiş Ayşe Hanım? Kadir Bey, benim bildiğim, aşırı Serbestçilerdendi. Nasıl uymuşlar?”  </p>
			<p class="paragraf">“Sizin haberiniz yok! Ayşe, babasını seçeliden beri, bizim Kadir en yaman Kuvayı Milliyeci kesildi.”  </p>
			<p class="paragraf">“Hadi, madrabazdır, kesilir. Ya Ayşe Hanım bu kadar kolay nasıl aldanır? Hiç mi yararı dokunmayacak bunca okumuşluğun böyle sıralarda hanımlarımıza?”  </p>
			<p class="paragraf">“Kimse kimseyi aldatmıyor bana sorarsanız... Herkes kendisini aldatıyor, işine öyle geliyor sanıp... Bizim Kadir, kimi durumlarda çok acelecidir. En kestirmeden amaca varmak ister. Planlarını derin düşünmez, evirip çevirmez uzun boylu... Böyle hazırlıklarla vakit kaybetmeyi fırsat kaçırmak sayar. Bu yüzden, basmakalıp girişmiştir Kuvayı Milliyecilik işine... Lafları birbirini tutmadığı yerde, alışkanlıkla hiç ilgisi olmayan aykırı palavraları da savurmuştur. Sözgelimi, Serbest Parti’yi tutarken ettiği hürriyet, adalet, müsavat laflarını da karıştırmıştır.”  </p>
			<p class="paragraf">“Büsbütün aklım almıyor. Nasıl bir kız bu sizin Ayşe Hanım?”  </p>
			<p class="paragraf">“Ayşe Hanımların bir merakı da, ilgilendikleri erkekleri şuurlandırarak iyiye, doğruya, güzele çekmektir. Böyleleri, bu kadarcık bir işi kendi başlarına yapan erkeklerden pek hoşlanmazlar.”  </p>
			<p class="paragraf">“Yok canım, ‘Kadir Bey’i Kuvayı Milliyeci yaptım,’ diye övünecek kadar... Hayal kurucu mudur Ayşe Hanım?”  </p>
			<p class="paragraf">“Eh! Bunu bizim Kadir sezdiyse... Gerisi kolay.”  </p>
			<p class="paragraf">“Demek, kendi eserleri sayarlar böyle hanımlar, evlenecekleri erkekleri... Bu yüzden, apansız kanlarının kaynamasını önleyemezler? Kimi sanatçıların eserlerine karşı duydukları garip bağlılık... Oysa sanatçı da, eseri de yoksa ortada... Bu garip bağ... Neyi, ne zamana kadar sürükler? Ürkütücü gelmiyor mu size...” Kapı çalındı. Şükran Hanım kalktı. Eşikte durup cümlesini tamamladı: “Bu durum?”  </p>
			<p class="paragraf">Cevap beklemeden çıktı. Biraz sonra, rahatsız ettiği için özür dileyen Nermin Hanım’a yol verdi.  </p>
			<p class="paragraf">Ayşe’nin anası, Murat’ın anlattıklarını dikkatle dinlerken eski kocasının gönderdiği karşılığa hiç şaşmamış, bunu da saklamamıştı. Güvenle, biraz da kibirle gülümsedi:  </p>
			<p class="paragraf">“Teşekkür ederim! Zahmet oldu size Murat Bey... Biliyordum böyle karşılık vereceklerini... Teşekkür ederim! Doktor Beye de saygılarımı lütfen ulaştırın...”   </p>
			<p class="paragraf">Bütün söyleyeceklerini söylemiş gibi sustu. Murat’la Şükran hemen kalkacak sanıp bakıştılar.  </p>
			<p class="paragraf">Şükran Hanım uygunsuz bir durumu önlemek ister gibi telaşla teklif etti:  </p>
			<p class="paragraf">“Bir şey içer misiniz? Konyak... Votka?”  </p>
			<p class="paragraf">“Hayır, teşekkür ederim!”  </p>
			<p class="paragraf">“Kahve?” Hemen kalktı: “Nasıl olsun?”  </p>
			<p class="paragraf">“Kalmanızı rica etsem? Zahmet etmeseniz!” Cigara çıkardı, Murat ateş tuttu. “Kâmil Bey’le hangi şartlar altında ayrıldığımızı biliyorsunuz değil mi efendim?”  </p>
			<p class="paragraf">Soru ortaya sorulmuştu. Karşılık gelmeyince Nermin Hanım gülümsedi:  </p>
			<p class="paragraf">“Mahpustaydı Kâmil Bey, ağır cezaya çarptırılmıştı 1921’de... Yedi yıla... Bir gün apansız boş kâğıdını yolladı. Bunu yapmasaydı, içinde bulunduğumuz şartlarla yedi yıl bekleyebilir miydim? Bu soruyu, şimdi, şöyle ya da böyle karşılamak gereksiz... Mektuba eklediği gazete parçasından boşanma sebebi anlaşılıyordu. Kuvayı Milliye’ye çalıştığı için yedi yıl cezaya çarpılmış bir insanın karısı, düşmanların milli bayramları onuruna verdikleri bir baloya katılmıştı. Suçluydu. Hiçbir özürü de olamazdı. Sakarya Savaşı sürüyordu. Kâmil Bey için, var olmak veya yok olmak günleriydi. Fazladan mahpustu. İyice sıkıştırılmıştı. Mektubunu aldığım zaman bunları böyle düşündüm diyemem. Sonra sonra buldum. Hak verdim. Zafer kazanılıp mahpustan kurtuluncaya kadar, daha doğrusu, malını mülkünü yeniden eline geçirinceye kadar sürdü bu hak veriş...”  </p>
			<p class="paragraf">Murat, Nermin Hanım’ın cigara içmesinden yararlanarak merakla sordu:  </p>
			<p class="paragraf">“Sonra?”  </p>
			<p class="paragraf">“Sonra... Durum artık değişmişti. Yıllar duyguları sakinleştirmeli, yoksulluğun bunaltısı da geçip gittiği için insan daha serinkanlı, daha çok yönlü düşünmeli, yüzde yüz haklı olmanın imkânsızlığı üstünde durmalı, değil midir?”  </p>
			<p class="paragraf">“Yüzde yüz haklı olmak neden imkânsız?”  </p>
			<p class="paragraf">“Olağanüstü birkaç durumda belki mümkün ama... Böyle durumlarda bile bu kadar haklı olmaktan ürkmek gerekir bence...” Gözlerini hayretle açan Şükran Hanım’a dönünce gülümsedi. “Yüzde yüz haklı olmak bu kadar haklı olmanın utancını da beraber duymak şartıyla haklıdır. Kaldı ki, Ayşe’nin babası, yüzde yüz haklı da sayılmaz!” Biraz bekledi: “Evet... Halamın kocası iş yapıyordu işgal ordularıyla... Toplantılarına gitmek zorundaydı. Bir gün önce hastalandı. Ben zaten gitmeyecektim. Enişte hastalanınca fikrimi değiştirdim. Gitmeyi daha uygun buldum.”  </p>
			<p class="paragraf">Şükran gözlerini kısmış, Murat kıpkırmızı kesilmişti.  </p>
			<p class="paragraf">Nermin, bu kadar kolay anladıkları için karşısındakilere minnetle gülümsedi. Yere bakarak fısıldar gibi konuştu:  </p>
			<p class="paragraf">“Sabriye’yi bilirsiniz... Huyunu bilirsiniz, Şükran Hanım, hoppalığını, şımarıklığını... İspanya dönüşü, gene halamın yanında oturuyorduk. Ayşe’nin babası apansız tedirgin oldu. Derme çatma bir onarımdan sonra bizi alıp Bağlarbaşı’ndaki köşkün selamlığına taşıdı. Oysa o zamanlar oraları dağbaşı sayılırdı. Enikonu tehlikeli yerlerdi.” Başını kaldırdı. Kaşları hafifçe çatılmış, kendisini, söylemek istemediklerine zorlamışlar gibi öfkelenmişti. “Bu olaydan yola çıkarak Fransızların balosuna gitmemde küçük, büyük bir özür olabileceğini düşünebilirdi. Hemen değil, çok sonraları, onur yarası kapandıktan sonra... Bunu boş yere bekledim. Bu beklemenin nereden geldiğini düşündüm uzun boylu... Bana hep... Ne kadar güçlü bir adam gibi görünmüştü. Ruhuyla, aklıyla güçlü. Meğer ne kadar kolay yanılıyormuş insan, en yakınlarında bile... Pazı gücünden başka hiçbir gerçek gücü yokmuş... Gücü yok değil, güçlenme yeteneği bile yok... Her çeşit zenginlik kimilerine ekleme de olsa, kullanmasını pek beceremese de bir garip güç verir oysa...” Karşılık bekler gibi gene bir an sustu. Yüzü belli belirsiz pembeleşmişti. Alt dudağının ucunu dişlemeye çalışıyordu. Fark edince hemen toplandı. “İnsanın bu kadar zenginken bu kadar güçsüz olması, bilirsiniz, korkulu derecede bencilliğinden geliyor. Ayşe’nin babası, örneği çok az bulunur bencillerdendi. Bunlar uyurgezerlere benzer. Dünyayı fantezileriyle değerlendirir. Bu uydurma dünyanın kanunlarıyla yaşarlar, zenginlikleri sayesinde... Bu avuntu gerçeğe çarpıp tökezleninceye kadar sürer. Ayşe’nin babası o kadar bencildi ki, haklı bir davaya inanmak, bunda direnmek, kazanmak bile onu güçlü kılamadı.” Kederle gülümsedi. “Destan kahramanlarının yerine koydu kendisini... Bir çeşit Allahlık özentisidir bu... İnsanları, insancıl yasalarla yargılamaktan çıkmaktır. Kendilerini kutsal misyon yüklenmiş sayanların zulme varan, orada rahatça yerleşen bağışlamazlığı? En korkunç alçaklık... 1921’lerde ne yaptı Ayşe’nin babası? Bütün namuslu insanların yapmayı ödev   </p>
			<p class="paragraf">bildiğini... Kolayca yaptığını... Aslında kimi insanlar için tehlikeli boğuşmalara atılmak, evinin gündelik geçimini sağlamaktan daha kolay oluyor. Daha büyük sorumluluk yükleniyor gibi davranıp asıl küçük, gündelik sorumluluklardan kaçmak... Ayşe’nin babasına, 1921’lerde, İstanbul şehrinde, bize ekmek parası kazanmak, hapse girmekten çok daha zor geldiğine eminim!”  </p>
			<p class="paragraf">“Der misiniz? Hiç olur mu?”  </p>
			<p class="paragraf">“Hayır! Böyle bir kaytarmanın varlığını düşünüp onu aradı buldu, değil! Geçim zorluğuyla karşılaşır karşılaşmaz, sorumluluktan kaçmayı seçti. Geçim zorlukları karşısındaki benim büyük korkumu biliyordu. Her zaman aptallık derecesinde güven aradığımı, yaşama güveninin sarsıldığı yerde dehşete kapıldığımı iyi biliyordu. Bir ev nasıl çekip çevrilir, pazarın yolu nerededir, senet imzalamak, davalar kovalamak, borçlanmak nedir, haberim olmadığını... Yakalandığı zaman evde sütçüye verilmek üzere bıraktığı yirmi kuruş vardı. Halamın evine bu yirmi kuruşla gidebildik. Boşuna mı söylemiş adamlar, ‘Yıkılası evde çoluk çocuk var,’ sözünü? Ayşe’nin babasından daha mı korkar bu sözün doğruluğuna inanan milyonlarca insanın hepsi? Kahramanlık neden zor? Her isteyen, her dilediği yerde kahraman olmaya girişemez de ondan... Çok önceden kendisini bağladığı bağlar vardır çünkü... Ödevini mertçe yerine getirmiş insanların yürek rahatlığını mahpushanede Kâmil Bey’in duymadığına eminim! Arada bir bizim sorumluluğumuzdan kaçtığını sezip bunalmıştır. ‘Vicdan acısı duydu,’ demiyorum. Bu kadar bencil olanlar, vicdan acısını da, kaytarmacılıklarını örtbas etmekte kullanırlar kolayca... Çektikleri bütün acıların suçunu karşılarındakine yükletirler. Bu kadar karmaşık bir yürekle iskambil oynanamazken vatan kurtarıcılığına çıkılır mı?”  </p>
			<p class="paragraf">Bir cigara aldı, kibriti birkaç kere sürttüğü halde yakamadı. Sanki o kadar güçsüz düşmüştü. Murat özür dileyerek çakmağını tuttu.  </p>
			<p class="paragraf">“Affedersiniz... Yoruyorum sizi... Canınızı sıkıyorum.”  </p>
			<p class="paragraf">“Hayır, hayır!”  </p>
			<p class="paragraf">“Bunları, ilk ve son defa söylemek zorundaymışım gibi geldi. Aslında bu bir hesaplaşma bile değil... Galiba dertleşip boşalma, boşalıp rahatlama... Tehlikeli bir işe girerken insan en yakın arkadaşına, karısına haber vermemezlik eder mi? İnandırmak demiyorum, hadi bunu göze alamaz! Anlaşmayı bozduğunu, hiç olmazsa, önemli bir maddesini değiştirdiğini söylemez mi? Bunu zaman zaman düşünmemiş olamaz. Düşünmüşse kendisini suçlu da görmüştür. Suçluluğumuz, karşımızdakilere sonuna kadar kıyıcı davranmamızı biraz önlemeli değil mi? Neden Ayşe’nin babasında böyle olmadı bu? Çünkü kaytarıcılıktan suçluluğa, suçluluktan da kin tutmaya geçti yavaş yavaş... Kine sığındı sonunda...”  </p>
			<p class="paragraf">Murat istemeden konuştu:  </p>
			<p class="paragraf">“Sanmam! Bağışlayın... Kâmil Bey’de ben hiçbir zaman... kine benzer bir şey görmedim. Hatta böyle bir şeyden, şüphelenmedim bile...”  </p>
			<p class="paragraf">“Bence kin tutmak en korkulu duygumuzdur. Bu nedenle, kendimizden bile saklarız kolayca... Kin tutmasaydı kaçar mıydı zaferden sonra? Hadi zaferden sonra, demeyelim, zenginliğini yeniden ele geçirdikten sonra, yıllarca kızını olsun gelip görmez miydi? Kızının belki bir şey yapabilmesini önlemek için izini kaybettirir miydi? Bunlar tasarlayarak suç işlemektir. Suç tasarlamaksa, bilirsiniz, ancak kinden gelir. Hiçbir özrü de yoktur.”  </p>
			<p class="paragraf">“Suç... Sanmam! Belki biraz çocukluk... Bir derviş arkadaşının...”  </p>
			<p class="paragraf">“Başına gelenlerin etkisinde mi kaldı, diyeceksiniz? Ben böyle etkilere inanmam! Ancak yatkın olduğumuz şeylerin etkisinde kalırız. Derviş arkadaşı kin tutmadı, demiyorum ki... Tersine, onun kin tutmaya hakkı da vardı. Ayşe’nin babası bize karşı duyduğu kinle etkilendi arkadaşının başına gelenlerden... Yıllar boyu, onun gibi kıyıcı davranmaktan başka bir yol aramadı. Artık zengin olduğu halde yoksul kılığına girip gelmesi... Kızıyla, babasının arkadaşıymış gibi konuşmak istemesi düpedüz gaddarlıktır.”  </p>
			<p class="paragraf">“Ölmüş denildiğinden böyle davranmak zorunda kalmış olamaz mı?”  </p>
			<p class="paragraf">“Biz mi dedik, ölmüş? Hayır! Avukatı böyle bir şey duyduğunu yazdı. Sonraki mektuplarımıza da artık hiç karşılık vermedi.” Bir şey söylemek istediğini anlayarak Şükran’a kederle gülümsedi. “Evet, başından beri, babasında nasıl yanıldımsa, kızında da öyle yanılmışım. Sonraları haber aldım yaşadığını ama, kızını aramadığına bakarak gerçeği söylemek istemedim. Ayşe de gerçeği öğrendikten sonra bu yalanı neden sürdürdüğüm üstünde hiç durmadı. Yalan meydana çıkınca kendi rahatlığım için ya da suçluluk duygusuyla böyle dediğimi sandı. Şimdi bunu duysa, ‘Neden anlatmadı?’ der. Anlatsam anlayabilirmiş gibi...” Belli belirsiz içini çekti. “Ayıplamıyorum. Bunlar gerçekten romantik yaratıklardır. Gerçek romantikler, ne kadar yumuşak hatta gözü yaşlı görünseler, gerçekten üzülmezler. Çünkü romantik olmak bencil olmaktan gelir bence... Gerçekten üzülebilmek için insanın gerçekçi olması gerekir. Kâmil Bey, kızının ne sağlığıyla ilgilendi ne okumasıyla... Sonra bir gün apansız, pusudan atlar gibi, yoluna çıkmak istedi. Kinin korkunçluğuna bakın ki, bir kere bile uzaktan görmediğine eminim! Nasıl dayandı buna? Hangi güçle? Kin tutma gücüdür bu... Yalnız bana karşı değildi bu kin oysa... Bu kin yarı yarıya da kızına karşı beslenmiştir.”  </p>
			<p class="paragraf">“Yok canım! Hiç olur mu?”  </p>
			<p class="paragraf">“Kendisini seçecek Ayşe’ye karşı değil... Babasının yoksulluğuna katlanmayı göze alamayıp, suçlu anasıyla kalacak Ayşe’ye karşı...” Biraz daldı. “Çiftlik kâhyası kılığında çıkageldiği zaman... Ayşe’yle, babasının eski bir dostu gibi konuşmayı ileri sürünce, nedenini sordum. Bu yolla neyi aradığını? ‘Böylesini daha uygun görüyorum,’ dedi. Neydi bunun uygunu? Kaytarmak... Kız, gönlünün dilediği gibi çıkmazsa, sorumluluk yüklenmeden savuşup gidecek! İşin içinden sıyrılacak! ‘Hiç değişmemişsiniz,’ dedim. Saçlarının rengini, yüzünün kırışıklığını söylüyorum sandı. ‘Adam olamamışsınız,’ demek istedimdi oysa...”   </p>
			<p class="paragraf">Murat, yüzüne vurulmuş gibi irkilip gözlerini kıstı.  </p>
			<p class="paragraf">Nermin Hanım, tepkiyi görmezden gelerek bu kez büsbütün başka bir sesle buraya gelişinin asıl nedenine geçmişti:  </p>
			<p class="paragraf">“Teşekkür ederim!” Hemen kalktı. “Beni dostça karşıladınız... Sabırla dinlediniz. Minnettarım! Üzdüm sizi... Mutlu saatlerinizi kararttım.” Şükran’a elini uzattı. “Çok yaşayın!” Kapıda durup sordu. “İstemeden karıştınız bu işe... Merak ettiğiniz bir şey var mı? Sorun lütfen, çekinmeyin!”  </p>
			<p class="paragraf">“Var kardeşim! O mektubu... Gazete parçasıyla beraber alınca... Neden gerçeği yazmadınız? Neden... Savunmaya çalışmadınız? Pardon! Kendinizi, demek istemedim! Evlilik ilişkisini? Belki de kızınızı?”  </p>
			<p class="paragraf">“Düşündüm epey... Gereksiz gördüm. Çünkü Ayşe’nin babasını sevmediğimi anladım. Sevip sonra sevmemek değil, hiçbir zaman sevmediğimi... Galiba o da beni hiçbir zaman gerçekten sevmemişti. Aslında... Nasıl demeli? Biz, yani ben, Ayşe, babası çok benziyoruz birbirimize... Aslında bizimkisi gerçekten yaşama değil... Bizler yaşama şaşkınlarıyız galiba... Olur mu böyle şey? Oluyor işte... İzin verirseniz bir gün buluşalım... Göreceksiniz her zaman böyle ağlamaklı değilimdir!”  </p>
			<p class="paragraf">Nermin loş salona ağır esans kokusu gibi biraz mutsuzluk biraz da ürküntü bırakarak çıkıp gitmişti.  </p>
			<p class="paragraf">Şükran Hanım, misafiri geçirmekten dönüp, Murat’ı gitmek üzere kalkmış görünce, “Ne oluyor?” der gibi gözlerini kırpıştırdı.”  </p>
			<p class="paragraf">“Gideyim ben de... Yoruldunuz. Üzdük sizi başkalarının dertleriyle...”  </p>
			<p class="paragraf">“Rica ederim, kalın biraz daha... Acele bir işiniz yoksa, kalın.”  </p>
			<p class="paragraf">Bu “rica ederim”, herkesin yerli yersiz söyleyiverdiği, asıl anlamıyla bütün ilişiğini yitirmiş boş lafa benzemiyordu.  </p>
			<p class="paragraf">Murat hemen oturdu. Şükran Hanım, “Siz bilirsiniz! Güle güle!” deseydi, çok üzülecekti. Üzülmekten daha beteri, gece zehir olacaktı.  </p>
			<p class="paragraf">“Ne dersiniz bu savunuya?” Şükran Hanım kadehlere konyak koyarken yüzüne düşen bir tutam saçın arkasından gülümseyerek soruyordu bunu: “Haklı mı Nermin Hanım?”  </p>
			<p class="paragraf">“Herkes kendine göre haklı görünüyor. Boşuna mı söylemiş Osmanlılar, ‘Anlatışa göre fetva verilir,’ sözünü?”  </p>
			<p class="paragraf">“Hoş kadın Nermin Hanım... Çok da güzel... Kızından kat kat güzel... Sevdim enikonu... Severim güçlü kadınları...”  </p>
			<p class="paragraf">“Güçlü mü? Nereden çıkarıyorsunuz?”  </p>
			<p class="paragraf">“Size anlattılar mı, Doktor Münir Bey’le görüşüp babasının sağ olduğunu öğrenince, nasıl ayrılmış evden Ayşe Hanım?”  </p>
			<p class="paragraf">“Hayır.”  </p>
			<p class="paragraf">“Doktor Bey’le beraber hemen bir arabaya atlamışlar. Doktor arabada kalmış. Ayşe merdivenleri üçer dörder atlayıp çıkmış. Ufak tefeklerini hemen toplamaya başlamış. Nermin Hanım eşikte durup sormuş, ‘Ne oluyor?’ Kız dönmeden karşılık vermiş: ‘Babama gidiyorum efendim! Haberiniz var mı, meğer ölmemiş benim babam! Şimdiye kadar bana yalan söylemişler gaddarca...’ Nermin Hanım, Lütfü Bey’e telefon etmiş... Ayşe, adamın gelmesini bile beklememiş... Anasına salonun kapısından, ‘Hoşçakalın!’ demiş, ‘Lütfü Bey’e saygılarımı lütfen söyleyin! Bana şimdiye kadar harcadıklarını bir işe girer girmez ödemeye başlayacağımı da söyleyin lütfen!’ demiş. Babalığına Allahaısmarladık demez mi diye sormuşlar. ‘Burda Allahaısmarlanacak bir bu kırmızı balıklar var!’ diye cam havuzu gösterip yürümüş... Üstünde çok düşündüm bu davranışın! Neden böyle olduğunu anlamaya aklım ermedi pek... Birtakım nedenlere bağlamak mümkün ama, ben gene de çıkamadım işin içinden...”  </p>
			<p class="paragraf">“Ölü bildiği babasının sağ olduğunu öğrenmesi... Ayrıca, Kuvayı Milliyeciliğe verdiği önem...”  </p>
			<p class="paragraf">“Hayır! Bunlarla ilgili değil... Alman hemşireyle Lütfü Bey meselesinde nasıl davrandığından da haberiniz yok öyleyse...”  </p>
			<p class="paragraf">“Yok! Neymiş?”  </p>
			<p class="paragraf">“Bir gün... Daha lisenin onundayken... Ayşe kapıyı apansız açmış... Bakmış ki, hemşireyle Doktor Lütfü Bey...”  </p>
			<p class="paragraf">“Öpüşüyorlar mı?”  </p>
			<p class="paragraf">“Hayır! Daha beter...”  </p>
			<p class="paragraf">“Sakın söylemiş mi annesine?”  </p>
			<p class="paragraf">“Söylemeyecek olduktan sonra neden giriyor kapıyı vurmadan... O yaşta kızlar, içerde ne göreceklerini kestirdilerse kıyıcılıklarından vurmazlar kapıları... Hemen anlatmış gördüklerini gördüğü gibi Nermin Hanım’a...”  </p>
			<p class="paragraf">“Ne yapmış Nermin Hanım?”  </p>
			<p class="paragraf">“‘Bir daha kapıları vurmadan hiçbir yere girme!’ demiş...”  </p>
			<p class="paragraf">“Biliyor muymuş çoktandır?”  </p>
			<p class="paragraf">“Hiç önemi yok! İkinci kocasını da sevmiyordu bence... Hiçbir zaman da sevmemiş...”  </p>
			<p class="paragraf">“Bunlardan mı çıkardınız ‘güçlü kadın’ olduğunu?”  </p>
			<p class="paragraf">“Elvermez mi?”  </p>
			<p class="paragraf">“Sanmam... Gerçekten güçlü kadın, kocasını haksız bile bulsa yüzüstü bırakamaz yedi yıl kürek cezasının altında... Ölüm ki, yaşamaya karşı haksız düşmenin son boğumudur; bizde, anaların ezici çoğunluğu, körpe dulluklarında çocuklarının üstüne başka erkek getirmezler. Mahpusluk da bir çeşit ölümdür. Mahpus adamla, ‘Ben haklıyım, sen haksızsın’ davası görülmez. Bunlar hep, herifin dışarı çıkmasına bırakılır. Nermin Hanım, bana kalırsa, çok haklı olduğu halde bu açıdan gene de haksızdır.”  </p>
			<p class="paragraf">“O zamanların boş kâğıdını ne yapalım?”  </p>
			<p class="paragraf">“Boş kâğıdı... Dikkat ettiniz mi, Kâmil Bey gazeteden kestiği parçayla beraber yollamış... Bundaki yalvarmayı kadınlar daha kolay anlamalı... Gerçekten güçlü kadın, bu durumda hem boş kâğıdına karşı savunma yolu bulurdu hem de ev zamparası enişteye karşı...”  </p>
			<p class="paragraf">“Sevmediğini söyledi ya... Kâmil Bey’i de hiç sevmemiş Nermin Hanım... Sevmeyince hiçbir şeyi savunamaz insan... Pardon... Kadınların çoğu... Üşenir.” Konyak kadehini kaldırdı, öyle durup bir zaman daldı. “Ömründe hiç sevmemiş... Hiç mutlu olmamıştır ömründe... Haklısınız, güçlü sayılmaz!” Bir yudum içti. İçini çekti. “Evet, çok zor böyle çetrefil bir yürekle yaşamak...”  </p>
			<p class="paragraf">Murat, abajuru tutan zenci heykelini yeni görmüş gibi dalmıştı. “Evet, tunç gövde canlıdır da sanki terliyor! Kolunu havada tuttuğu için yorulmuş olabileceğini düşünerek insanı tedirgin ediyor!”  </p>
			<p class="paragraf">“Kadir mi? Evet, beraber büyüdük, neden sordunuz?”  </p>
			<p class="paragraf">“Babası binbaşı emeklisiymiş, öyle mi?”  </p>
			<p class="paragraf">“Binbaşı mı? Haaa. Evet... Binbaşı galiba... Askerlik basamaklarına ben pek akıl erdiremem.”  </p>
			<p class="paragraf">“Büyükbabası da paşaymış... Ana soyundan...”  </p>
			<p class="paragraf">“Paşa? Hiç önemi yok! Fatma teyzem yaman kadındı. ‘Osmanlı’ derler ya...”  </p>
			<p class="paragraf">“Demek beraber büyüdünüz. Anlaşır mıydınız çocukken?”  </p>
			<p class="paragraf">“Eh... Anlaşırdık sayılır. Çekişmezdik, atılgan değildi pek. Uysal görünürdü.”  </p>
			<p class="paragraf">Murat, Şükran Hanım’ın yüzüne bakarak daldı. Kadının sarı saçlarından kalın bir tutam yanağına düşmüştü. Gözlerinin yeşiliyle dudaklarının kızıllığını abajurun mavi ışığı iyice yumuşatıyor, bu yumuşaklık, bakmaya doyulmaz güzelliğini kat kat artırıyordu.  </p>
			<p class="paragraf">“Neye daldınız?”  </p>
			<p class="paragraf">“Size baktım.”  </p>
			<p class="paragraf">“Beğendiniz mi?”  </p>
			<p class="paragraf">“Çok!”  </p>
			<p class="paragraf">“İlk gördüğünüz zaman da çok beğenmiştiniz!”  </p>
			<p class="paragraf">Murat önce şaştı, sonra gülümsedi:  </p>
			<p class="paragraf">“Nerde gördüm ben sizi ilk defa?”  </p>
			<p class="paragraf">“Eniştemin yazıhanesinde...”  </p>
			<p class="paragraf">“Değil...”  </p>
			<p class="paragraf">“Ya nerde?”  </p>
			<p class="paragraf">“Taksim bahçesinde...”   </p>
			<p class="paragraf">Şükran Hanım gözlerini kısarak hatırlamaya çalıştı:  </p>
			<p class="paragraf">“Yalnız mıydım?”  </p>
			<p class="paragraf">“Yanınızdakinin önemi yok. Açık mavi bir ipek entari giymiştiniz.”  </p>
			<p class="paragraf">“Evet, doğru... Baktım mı size?”  </p>
			<p class="paragraf">“Hayır... Saz kötüydü. Canınız sıkılmıştı galiba... Somurtuyordunuz. Esnediniz iki kere... Bir bardak kırdınız, yere düşürüp...”  </p>
			<p class="paragraf">“Sahi... Nasıl görmedim sizi o gün peki? Göz hapsine almışsınız da beni bu kadar... Nasıl fark etmedim?”  </p>
			<p class="paragraf">Murat bu soruya çok şaşmış gibi ensesini kaşıdı. Parmaklarını koyu kumral saçlarından geçirdi, kaşları gürdü. Çatıktı. Biraz fırlak elmacık kemikleri, güçlü çenesi, yüzüne sertlik veriyordu.”  </p>
			<p class="paragraf">“Yoksulluk çektiniz mi hiç?”  </p>
			<p class="paragraf">“Yoksulluk mu? Çektim, evet... Hem de adamakıllı...”  </p>
			<p class="paragraf">“Açlık?”  </p>
			<p class="paragraf">“Evet...”  </p>
			<p class="paragraf">“Adamakıllı mı o da?”  </p>
			<p class="paragraf">“Adamakıllı... Neden sordunuz?”  </p>
			<p class="paragraf">“Sordum öyle... Ne zaman aç kaldınız? Nerde, niçin?”  </p>
			<p class="paragraf">“Dünya Savaşı patladığı zaman sekiz yaşındaydım. Yıllarca et yiyemedik biz bütün mahalleli, doyasıya, şeker yüzü görmedik. Kadınlar, erkenden fırınların kapısına yığılırlardı da, akşama kadar itişe kakışa vesika ekmeği beklerlerdi. Adam başına üç yüz gram... Süpürge tohumuyla karışık hamur... Biz, sokaklarda dolaşırdık köpek yavruları gibi başıboş... Aç açına...”  </p>
			<p class="paragraf">Salon loştu. Rahattı. Uzayan sessizliğin bir ucunda Şükran Hanım’ın bal gibi tatlı sesi, biraz kışkırtıcı, biraz alaycı soruyordu, aralık aralık: “Beğendiniz mi?”  </p>
			<p class="paragraf">“Evet! ‘Başıboş... Aç açına,’ dediniz?”  </p>
			<p class="paragraf">Konu Murat’a, birden çok uzak çok önemsiz geldi:  </p>
			<p class="paragraf">“Çocuk kısmı uzun boylu aç kaldı mı, onurluluk taslayamaz. Levazım albayının mutfak penceresine gider, yemek kokusu koklardık, çöp tenekelerinin önünde dövüşürdük.”  </p>
			<p class="paragraf">“‘Albay’ dediğiniz, lastik topu, caminin kuburuna kaçan çocuğun evi mi?”  </p>
			<p class="paragraf">Murat bu soruya gerçekten şaştı:  </p>
			<p class="paragraf">“Siz nerden biliyorsunuz bunu?”  </p>
			<p class="paragraf">“Biliyorum. ‘Topumu çıkarana beş kuruş veririm,’ demiş... Siz çıkarmaya kalkmışsınız. Uğraşırken düşmüşsünüz kubura... Zor kurtarmışlar. Anneniz koşmuş. Sizi o halde görünce... Şaşırmış kadıncağız... Korkmuş... Siz, ‘Anne!’ diye üstüne gittikçe, anneniz, ‘Beş kuruş için kubura giren oğlanı istemem ben...’ diye gerilemiş... Doğru mu bu?”  </p>
			<p class="paragraf">Murat, önceleri bir şey anlamamış gibi bakıyordu. Sonuna doğru gülümsedi:  </p>
			<p class="paragraf">“Doğru! Evet!”  </p>
			<p class="paragraf">“Gırtlağınıza kadar batmışsınız.”  </p>
			<p class="paragraf">“Evet...”  </p>
			<p class="paragraf">“Kedi kadar fareler atlıyormuş başınızın üstünden...”  </p>
			<p class="paragraf">“Evet...”  </p>
			<p class="paragraf">“Beş kuruşu aldınız mı bari?”  </p>
			<p class="paragraf">“Bilmem... Aldımdı galiba...”  </p>
			<p class="paragraf">“İyi ama, anneniz o tarihte çoktan ölmüştü. Kime koştunuz ‘Anne’ diye?”  </p>
			<p class="paragraf">“Ölmüş müydü? Sanmam...”  </p>
			<p class="paragraf">“Gözlerinizi boşuna kırpıştırıyorsunuz! Hayır, üvey annenizin olmadığını da biliyorum. Babanız bir daha evlenmemiş... Kadir’in başından geçti bu, değil mi? ‘Beş kuruş için kubura düşen oğlanı istemem ben...’ diyen kadın, Fatma teyzenizdi? Dinlemiyorsunuz!”  </p>
			<p class="paragraf">“Dinliyorum.” Dalgınlıktan kurtulmaya çalıştı: “Fatma teyze...” diyordunuz...  </p>
			<p class="paragraf">Salonun öteki köşesinde radyo, valse benzer bir şey çalıyordu, çok çok uzaklardan... Gizli bir söz fısıldar gibi...”  </p>
			<p class="paragraf">“Niçin ‘Yalan’ demediniz de, ‘Evet’ dediniz?”  </p>
			<p class="paragraf">“Diyecektim. Vazgeçtim.”  </p>
			<p class="paragraf">“Sizi niçin alıkoydum bu gece, burda?”  </p>
			<p class="paragraf">“Bilmem...”  </p>
			<p class="paragraf">“Merak etmediniz mi?”  </p>
			<p class="paragraf">“Ettim. Soracaktım. Laf karıştı.”  </p>
			<p class="paragraf">“‘Kalın rica ederim,’ deyince ne düşündünüz? İlk düşüncenizi soruyorum. Ben de ilk düşünceleri merak ederim.”  </p>
			<p class="paragraf">Murat kıpkırmızı oldu:  </p>
			<p class="paragraf">“Nasıl ilk düşünce? Ne demek?”  </p>
			<p class="paragraf">“Bazıları, bazı durumlarda, ilk sözü merak ederler... Ben de ilk düşünceyi... Ne düşündünüz bakalım?”  </p>
			<p class="paragraf">Murat sol kaşını kaldırarak toparlandı:  </p>
			<p class="paragraf">“Hayır, aklınıza geleni değil... ‘Kadın üçüncü dördüncü görüşte bana tutuldu,’ demedim.”  </p>
			<p class="paragraf">“‘Kadir’den dert yanacak... Beni bırakıp Ayşe’yle evlendiği için yanıp yakılacak,’ diye de mi düşünmediniz?”  </p>
			<p class="paragraf">“Boşuna üsteliyorsunuz. Hiçbir şey düşünmedim, sevindim. Bir iş buyuracaksınız da, faydalı olacağım diye sevindim.”  </p>
			<p class="paragraf">Şükran Hanım, çenesini, cigarayı tutan elinin başparmağına dayadı:  </p>
			<p class="paragraf">“Kadir, benimle yattığını, size, eniştemin yazıhanesinde karşılaştığımız gün söyledi, değil mi?”  </p>
			<p class="paragraf">“Yattığını mı? Ne münasebet!”  </p>
			<p class="paragraf">“Söyledi.”  </p>
			<p class="paragraf">Murat, Şükran Hanım’ın, ‘Ben de ilk düşünceleri merak ederim,’ sözünü anlamamış gibi sordu:  </p>
			<p class="paragraf">“Ne biliyorsunuz?”  </p>
			<p class="paragraf">“İkinci gelişinizde, bir bakışınızı yakaladım.”  </p>
			<p class="paragraf">“Nasıl bir bakış? Çok mu kıskanç?”  </p>
			<p class="paragraf">“Değil... Beni değersiz buldunuz birden... Küçümsediniz.”  </p>
			<p class="paragraf">“Bu küçümseme, sürüp gitti mi sonra?”  </p>
			<p class="paragraf">“Hayır... Yatmadığımızı anladınız çünkü... Kadir’in yalan söylediğini anlayıp rahatladınız.”  </p>
			<p class="paragraf">“Bunu nerden anladım sizce?”  </p>
			<p class="paragraf">“Kadir’i boza almaya yolladığımdan... Taksim’den Vefa’ya, gece vakti boza almak için birisinin gitmesi lazımdı, bu iş size düşerdi. Nitekim siz de, ‘Ben gideyim,’ dediniz yarım ağız...”  </p>
			<p class="paragraf">“Evet...”  </p>
			<p class="paragraf">“‘Yatsaydılar, bunu uşak gibi kullanır mıydı hiç?’ diye düşündünüz. Sizce Kadir gibi erkekler, yattıktan sonra, hiç mi hiç uşaklık etmezler?” Biraz bekledi. “Kafa yormayın boşuna... Ederler, yoksa durup dururken insanın canı boza ister mi? ‘Yatsaydık, benden usanmaya başlasaydı, gene o kadar kolay giderdi,’ demek istemiyorum. Belki biraz direnirdi, ‘Boş ver bozayı şimdi,’ diye somurturdu ama, kapıdan çıktıktan sonra hevesle gider gelirdi. Kendisine uşaklık ettirdiklerinin üstünde hiç durmazdı. Bence bu dünyada, anasından köle doğmuş insanlar var... Çerkeslerin ‘köle soyu’ dediklerinden değil... Ben köle ruhlu doğanları söylüyorum. Bunlar ikiye ayrılır: Köle yaşayıp köle ölenler... Köle oluşlarından faydalanarak, ilk fırsatta öteki köle doğmuşları köle gibi çalıştıranlar...”  </p>
			<p class="paragraf">“Kadir hangilerinden?”  </p>
			<p class="paragraf">“Kadir, insanları kendi çıkarı için köle gibi çalıştırmaya hazırlanıyor. Eğer bir yerde tökezlenmezse, köle işletenlerin en kıyıcısı olacak... Babası yedek subaymış... Yüzbaşılıktan emekli... ‘Binbaşı’ diyor. Bu kadarcık olsun, yalan söyleyecek. Anası bir kayyumun kızıymış... ‘Paşa kızı’ dedi. Tuttuğu yol, yalansız söktürülmez. ‘Atak değildi. Yumuşak başlı görünürdü,’ dediniz. Yanlış... Her şeyi hırsla istiyor. Ama bu hırs, onurlu erkek hırsı değil... Köle hırsı... Canı neyi isterse alacak, hak etsin, etmesin... Gücü yeterse zorla... Yetmezse ayaklarınıza kapanıp ağlayarak... Yalanlarını tutsanız, yüzleri kızarmaz bunların... Biraz üsteleseniz, doğruyu alırsınız ağızlarından... Direnme nedir bilmezler. Kendilerini alçaltmaktan tat duyuyorlar sanırsınız!”  </p>
			<p class="paragraf">“Niçin açtınız bunu şimdi? Kadir’e neden kızdınız bu kadar?”  </p>
			<p class="paragraf">“Size benimle yattığını söylediği için...”  </p>
			<p class="paragraf">“Hayır...”  </p>
			<p class="paragraf">“Saklamadı ki... Beni sizden kıskanmış sözde... Kur yapmayasınız diye uydurmuş... ‘Yaa, demek beni çok seviyor, bu oğlan!’ diyeceğim de, ‘Kıskanan erkek dilediği kadar namussuzluk edebilir,’ diye sevineceğim. Gülmeyin öyle alık alık... Ben bu kadar budala mı görünüyorum kuzum?”  </p>
			<p class="paragraf">“Ona gülmedim. Gözümün önüne geldi. Kim bilir nasıl kıvranmıştır, yalanlarını yüzüne çarptığınız sırada... Bunaldı mı suratı kıpkırmızı kesilir, saçlarını sıvazlar üst üste...”  </p>
			<p class="paragraf">“Daha?”  </p>
			<p class="paragraf">“Bu kadar...”  </p>
			<p class="paragraf">“Bakışlarında hiç mi kurnazlık yoktur?”  </p>
			<p class="paragraf">“Görmedim.”  </p>
			<p class="paragraf">“Görmediniz demek.” Kadehi aldı, çok önemsiz bir şeyden açar gibi konuştu. “Geçenlerde bir yere gitmişsiniz beraber...”  </p>
			<p class="paragraf">“Nereye?”  </p>
			<p class="paragraf">“Gene başladınız gözlerinizi kırpıştırmaya... Tepebaşı’nda, Kel İbo’nun randevuevine gittiniz!”  </p>
			<p class="paragraf">“Gittik, evet... Önünden geçiyorduk. Kira alınacakmış... Uğradık.”  </p>
			<p class="paragraf">“Bakın önce nasıl anlattı: Kira vermiyordu herif altı aydır. Kel İbo’yu tanıyorsunuz. Kadir iki aylık kira getirince şaştım. ‘Gerisini de bir hafta sonra verecek,’ deyince şüphelendim. Kel İbo kira borcunu ödüyor. Kıyamet belirtisi! ‘Yalnız mıydınız?’ diye sordum. ‘Evet,’ dedi. ‘Gönül hoşluğuyla mı oldu bu iş?’ dedim. ‘Eh...’ diye kasıldı. Buna kabadayılık sökmezmiş... Kapıcıyı çağırdım. İlk gidişinde, Kel İbo, az kalmış dövüyormuş arkadaşınızı... İçeri bile almamış... Para için geldiğini anlayınca başlamış sövmeye... Sonunda silaha davranır gibi yapmış olacak ki...” Gülerek başını salladı. “Şimdi gözümün önüne geldi. Yel gibi inmiş merdivenleri Kadir Bey, kapıdan gülle gibi çıkmış... Birlikte gittiğiniz gün... ‘Tamam!’ demiş bizim kapıcı, ‘Cümbüş var!’ diyerek merdivene yanaşıp yukarıya kulak vermiş... ‘Kapıyı çaldılar. Kel açtı. Vay sen bunca zaman nerdesin? diye yılıştı bir zaman... Aldı bunları içeri, örttü kapıyı,’ dedi.”  </p>
			<p class="paragraf">“Tanırım şöyle biraz. Vaktiyle iyiliğim dokunmuştu. Daha doğrusu, iyiliği benden bildi Kel İbo... Nerden buldunuz böyle namuslu kiracıyı? Haydi, araya başkasını koydu diyelim. Celâdet Bey enişteniz niçin atamadı bunca zaman?”  </p>
			<p class="paragraf">“Hiç atar mı? Kendisi getirdi. Ben kızdıkça, ‘Kiminin parası, kimin duası, baldız,’ diye gülüyor. İçmiyorsunuz?”  </p>
			<p class="paragraf">“İçiyorum...”  </p>
			<p class="paragraf">“Kadir, içeri girmeden önce, kavga çıkabileceğini söyledi mi, size?”  </p>
			<p class="paragraf">“Elbet söyledi.”  </p>
			<p class="paragraf">“Söylememiş...”  </p>
			<p class="paragraf">“Bunu da mı ağzından aldınız?”  </p>
			<p class="paragraf">“Evet...”  </p>
			<p class="paragraf">Bu sefer de, Murat, çok önemsiz bir şeyden söz ediyor gibi sordu:  </p>
			<p class="paragraf">“Hangi yoldan zorluyorsunuz da, bu kadar kolay söyletiyorsunuz?”  </p>
			<p class="paragraf">“Hangi yoldan mı?” Şükran Hanım’ın gözleri, birden hırçınlaşmıştı: “Aklınıza gelen yoldan değil herhalde!” Sesi gittikçe sertleşiyor, bu sertlik, çatık kaşlarına çok yaraşıyordu: “Başka bir yol aklınıza hiç mi gelmez? Kadir gibileri, ağızlarından laf alınamayacak kadar akıllı mı sanıyorsunuz? Kadir gibiler birine yaranmayı kararlaştırdılar mı, her şeyi yaparlar! Size neden söylemedi kavga çıkabileceğini? Vuruşurdunuz. Yaralanabilirdiniz... Sizi sevmez mi? Elbette sever... Ama bu sevgi onurlu insan sevgisi değildir. Köle sevgisi bu... Bakarsınız birden düşmanlığa dönüvermiş... Çoğu zaman kendisi de farkında olmaz bunun... Fark ettiği zaman da üstünde durmaz pek...” Bir garip güldü: “Bilirsiniz bu sevgileri siz... Orospu sevgisidir çünkü... Çoktan beri mi tanıyorsunuz o kadını?”  </p>
			<p class="paragraf">“Hangi kadını?”  </p>
			<p class="paragraf">“Kel İbo’nun evinde, sizi görünce ‘Yasu Murat!’ diye boynunuza sarılmış... Kahvenizden içmiş... Sonra da, ‘Bir şey söyleyeceğim,’ diye sizi başka bir odaya götürmüş... Yarım saatten çok sürmüş söyleyecekleri...”  </p>
			<p class="paragraf">“Kadir mi anlattı bunları da?”  </p>
			<p class="paragraf">“Kadir... Sizi gözümden düşürmek istedi biraz galiba... Ya da kıskandığından...” Sesinde kışkırtıcılık değil, kedere benzer bir burukluk vardı. “O kadına da bir iyiliğiniz dokunmuş olmalı... Nedir bu pislik kuzum? Affedersiniz! Radyodaki ağlamaklı ses için söyledim. Dinliyor musunuz?”  </p>
			<p class="paragraf">“Hayır...”   </p>
			<p class="paragraf">Şükran Hanım radyonun yanına gitti. Salonun yarısı loştu. Bu loşlukta, vücudunu sımsıkı saran kara etekliğiyle boyu biraz daha uzun, beli daha ince, kalçaları daha tıkız görünüyordu.  </p>
			<p class="paragraf">Murat da kalktı. Yüreğinde öfkeye benzeyen sert bir şey seğirmeye başlamıştı. Hem konuşmak istiyor, hem de üşeniyordu:  </p>
			<p class="paragraf">“Köleliği anlatışınıza baktım. Kızıyorsunuz. Kendinize kızıyormuşsunuz gibi geldi.” Üşenmesi artıyor kelimeleri zorlukla buluyordu. “Kadir’in böyle oluşunda, savaş yıllarındaki yoksullukların payını düşündüm. Sürekli açlık, insanın iliklerini boşaltırmış... Bu boşluğun yerini de, yavaş yavaş korku dolduruyor galiba... Korku iliklerinize işledi de, sizi alt etti mi, köle olmaktan nasıl kurtulacaksınız? Fukara evlerin köşeleri bucakları süprüntülerle doludur tıklım tıklım... İrili ufaklı şişeler, paslı çiviler, yamrı yumru delik kaplar, her boyda, her renkte paçavralar... Meşin kırpıntıları. Bir sürü kırık dökük... Eski püskü... Bizim ev böyleydi. ‘Bir gün lazım olur,’ diye saklıyorduk. Hiçbirinin lazım olduğu zaman bulunup kullanıldığını görmedim. Yoksulluğun verdiği korku, bize yıllarca süprüntü bekçiliği yaptırdı. Bu süprüntü bekçiliği yalnız yoksulların işi değil... Zenginler de bir başka çeşit süprüntü bekçisi... Yalnız bekçilik edilen süprüntünün cinsi değişiyor. Hisse senetleri... Tahviller... Değerli taşlar, gümüş takımları, halılar, kürkler... Tablolar... Durmadan artırılmak istenen para... Dünyayı kavrayacak kadar genişletilmesine çabalanan iş... Bunlar da bir çeşit süprüntü...”  </p>
			<p class="paragraf">Şükran Hanım, eli radyonun arayıcısında, omuzunun üstünden baktı:  </p>
			<p class="paragraf">“Süprüntü mü? Amma yaptınız...”  </p>
			<p class="paragraf">Sesi alaycıydı. Radyoyu kapatıp divana oturdu.  </p>
			<p class="paragraf">“Şu bakımdan süprüntü... Bir devlet müzesinin değerini kat kat artıracak bir tabloyu satın alıp duvarınıza asmışsınız da, yıllardır bir kere bile bakmamışsınız. Daha korkuncu, bakmışsınız da hiçbir şey anlamamışsınız. Koca bir salon dolusu kitaplarınız var, duvarları kaplamış baştan başa... Hepsi maroken ciltli... Çoğu tek kalmış dünyada... Numaralı... Lüks baskılar... Birini bile açmamışsın... Okumak için demiyorum, resimlerine bakmak için olsun... Milyonlarınız var, sofrada dana eti posası geveliyorsunuz. Tonlarla şampanya, viski satın almaya gücünüz yeterken, ancak bir bardak maden suyu içmenize izin vermiş doktorunuz... Gene de boyuna biriktiriyorsunuz... ‘İlerde lazım olur belki,’ demeniz bile artık sizi gülünç edecekken... Topladıklarınız süprüntü değil de nedir? Bence ayıp saymamalı insanoğlunun bu kadar saçma oluşunu... Acıklı bir şey bu! Rüzgârlarla uluyan ormanların kıyısında, eline geçirdiği bir sopaya dayanarak ayakları üzerinde ilk defa durmaya çalışan çıplak yaratığı düşünüyorum. Dört ayaklılar dünyasından kopmuş... İki ayaklıların dünyasını arıyor. Kendi yaratacağı dünyayı... Başı kim bilir nasıl dönmüştü, boyunun yüksekliğinden... Elleri, karnı, gözleri iki ayaklılığının dengesini kim bilir ne zorlukla bulmuştur. İnsanoğlunun yokluk içinde geçirdiği yüz binlerce yılı düşünüyorum da... ‘Kim bilir ne yaman korkular kaldı o yıllardan içimizde!’ diyorum! Evlerimiz gibi, ruhlarımız da kim bilir ne çeşit süprüntülerle dolu? Ayıpladınız Kadir’i, kavga çıkabileceğini bana söylemediği için... Söylemedi, evet... Söylemesi doğruydu. Nerden çıkıyor bu yargı? Bütün yalınkat yargılar gibi bir cıvık genellemeden... Diyelim ki o anda, Kadir için, Kel İbo’dan biraz para alıp gözünüze girmekten daha önemli hiçbir şey kalmamıştı dünyada... Bunu yapamazsa kıyamet kopar, gibi gelmiştir belki de... ‘Saçma’ diyeceksiniz... Saçmalıkların güçleri, saplantı sıralarında meydana çıkıyor. Çünkü hepimiz, kafamızla saplanıyoruz.”  </p>
			<p class="paragraf">“Siz de onun gibi mi davranırdınız, saplantı özrüyle?”  </p>
			<p class="paragraf">“Saplantıda olduğumuzu bilemiyoruz ki, özrünü düşünelim... Ben de kim bilir nerde, neye takılırım. Bütün saplantılarımız korkularımızdan geliyor. İnsanoğlu, deli değilse, korkar mutlaka... Saplantılarımızdaki korkunun bize saçma görünmemesi, yüz binlerce yıldan arta kaldıkları için... Bunlar, gerçek sebeplerini yitirdiğimiz korkuların tortusu... Kadir’i savunmak için konuşmuyorum. Bu açıdan bakılırsa, hepimiz biraz köle değil miyiz?”  </p>
			<p class="paragraf">“Hayır. Ben köle değilim...”  </p>
			<p class="paragraf">“Olmaz olur musunuz? Köle kullanmaktan hoşlanmıyorsanız, daha beter kölesiniz. Hep köle kalacaksınız demek. Hepimizin birer kölelik çengeli var. Bunu kim bulursa bizi köle gibi kullanır.”  </p>
			<p class="paragraf">“Beni kullanamaz!”  </p>
			<p class="paragraf">Murat yaklaştı. Eli bıyığında bir an düşündü:  </p>
			<p class="paragraf">“Daha başka bir şey demedi mi Kadir, orda konuşulanlardan?”  </p>
			<p class="paragraf">“Nerde?”  </p>
			<p class="paragraf">“Kel İbo’nun randevuevinde?”  </p>
			<p class="paragraf">“Hayır...” Şükran’ın gülümseyen gözleri gene sertleşivermişti. “Onları da hadi, siz anlatın!”  </p>
			<p class="paragraf">“Reşat’tan laf açtılar.”  </p>
			<p class="paragraf">“Hangi Reşat?”  </p>
			<p class="paragraf">“Bir Reşat vardır. Bileceksiniz. Kumarhanelerdeki lakabı Paşaoğlu’dur. Kalıplı kıyafetli... Kabadayımsı... Kadınlara göre yakışıklı da sayılırmış... Bildiniz mi, kiralarınızı toplarmış bir ara...”  </p>
			<p class="paragraf">“Bildim... Ne dediler?”  </p>
			<p class="paragraf">“‘Paşaoğlu’ndan sonra, iyi tahsildar bulmuş doğrusu bizim ev sahibi hanım,’ dediler. Reşat, kiraları toplamak bahanesiyle otururmuş da sizi anlatırmış...”  </p>
			<p class="paragraf">“Neyimi anlatırmış?”  </p>
			<p class="paragraf">“Aptallıklarınızı... Siz uyurken paralarınızı nasıl aşırdığını... Canınız istemezken, yalvararak sizi tavlaya oturturmuş da hileli zarla paranızı yutarmış... Pul çalarak... ‘Çehar atıp şeş oynayarak’... Pikette kâğıt düzer, bir beyi üç kez oynarmış da farkında olmazmışsınız, çünkü tutkunmuşsunuz sırılsıklam, çocukluğunuzdan beri siz bu herife... Sizi almadığından kahretmişsiniz de, bir yaşlı adama varıp yıllarca çile çekmişsiniz. Gece yarısı gelse, sokağın ortasında durup bir ıslık çalsaymış, kocanızın koynundan fırlar, koşarmışsınız çırılçıplak!”  </p>
			<p class="paragraf">“İnandınız mı?”  </p>
			<p class="paragraf">Şükran Hanım’ın sesi rahattı. Dinlerken bir ara, korkuyla kırpışmaya başlayan gözleri, yavaş yavaş her zamanki pervasız sertliğe dönmüştü. Birine meydan okur gibi arkasına yaslandı. Başını yastığa dayadı. Dar elbisesini göğüsleriyle kalçaları büsbütün gerdiği için, salonun loşluğundan, anadan doğma çıplakmış gibi görünüyordu.  </p>
			<p class="paragraf">“İnandınız mı, dedim?”  </p>
			<p class="paragraf">“Hayır... Çocukluk arkadaşı olduğunuz doğru... Bir gün apansız çıkagelmiş... ‘Beni bataktan kurtar!’ diye yalvarmış... O sıra, bir başka erkeği sevmekte olsaydınız, kulak asmazdınız. Boş bulundunuz, yüreğiniz boş olduğu için... Kendisini kurtarmaya hiç de niyetli olmayan birini, tek başınıza kurtarabileceğinizi sandınız. Size sığındığı zaman çocuğu yeni ölmüşmüş. Onu ilaçsız bırakmış olmanın suçluluğu altındaymış...”  </p>
			<p class="paragraf">“Nerden öğrendiniz bunları?”  </p>
			<p class="paragraf">“Hiçbir şeyi saklamazlar ki böyle adamlar... Rezilliklerini ara sıra birine açmazlarsa boğulurlar. ‘Aptallığınız’ dedim, üstünde durmadınız!”  </p>
			<p class="paragraf">“Terbiyesizliğinize verdim, aptal olmadığım için...”  </p>
			<p class="paragraf">“‘Bizim piçkurusunun ölümüyle kimi yere vurabilirim, diye düşündüm, aklıma ev sahibiniz geldi,’ demiş randevuevindekilere... ‘Karıyı alır, cuma günleri mezarlığa götürürdüm, oğlanın gömüldüğü yeri sanki biliyormuşum gibi,’ diye gülermiş... Gittiniz mi gerçekten mezarlığa, elinizde çiçeklerle?”  </p>
			<p class="paragraf">Şükran Hanım’ın yüzü ilk defa değişti. Yüreğine bir sızı saplanmış gibi dudaklarını sıktı. Ellerini yanaklarına kapatarak yavaşça sordu:  </p>
			<p class="paragraf">“Çocuğu için böyle konuşmamıştır değil mi?” Mezara çiçek götürdüğünü hatırlamış olmalı ki, gözlerine gerçekten yılgınlık dolmuştu. “Yalan söylüyorsunuz, değil mi? Uyduru­yor­sunuz...”  </p>
			<p class="paragraf">“Konuşup konuşmamasının en önemi var? Bundan çok daha beterini söyleyecek mayada olduğunu biliyorsunuz. İşte köleliğinizin çengellerinden biri... Siz kendisini güçlü sanan kölelerdensiniz... Daha dün tanıdığınız bir erkeği içmeye alıkoyuyorsunuz, baş başa, gece vakti... Ona, yatmaktan, adlı adınca laf etmeyi kabadayılık sanıyorsunuz. Budalalık bu... Somurtmayın öyle.” Yanına oturdu, bileklerinden tutup ellerini yanaklarından çekti. “Dost olacaksak, birbirimize kabadayılık numaraları yapmayacağız. Köleliklerimizi örtbas etmeye çabalamayacağız. Tersine, birbirimize yardımcı olmaya çabalayacağız güçsüz düştüğümüz yerlerde...” Sağ avucunun içini öptü: “‘Sizi çok seviyorum,’ desem, bana inanır mısınız, şu kadarcık?”  </p>
			<p class="paragraf">Murat eğildi, Şükran Hanım’ı yıllardan beri sevişiyorlarmış gibi, rahatlıkla öptü.</p>
		</div>
	</body>
</html>