<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-10" xml:lang="en-GB">3  </p>
			<p class="paragraf">“Affedersiniz, ‘aklı başına gelince’ ölçüsünü nasıl hesaplamıştınız?”  </p>
			<p class="paragraf">“Saçma! Bir zamanlar ‘on iki yaş’ demiştim, sonra göze alamadım bir başka hayal kırıklığını... Liseyi bitirmesini beklemeye karar verdim, gittim liseyi bitirince. Kendimce en iyi davranışı tasarlamıştım. Kızda benden hiçbir şey yoksa... Ters yüzü dönüp geleceğim!”  </p>
			<p class="paragraf">Fuat Mahir, burada elini yüzünden geçirmişti. Kâmil Bey, umutsuzluğu bunun kadar müthiş anlatan bir başka hareket hatırlamıyordu o gündür bugündür.  </p>
			<p class="paragraf">“Kadınla nasıl karşılaştık, neler konuştuk? Önemi yok! Tasarladığım görüşme biçimini anlattım. Öldü biliyordu babasını kızım... Ben bu ölmüş babanın bir arkadaşı olacaktım. Sevinçle kabul etti karı... İşine geldi bu yalan! Babalık, tarihin derin etkilerini taşıyan bir ilintidir. Baktım ki benden bir şeyler var, açıklayacaktım babası olduğumu... Baktım, beni yüzüstü bırakıp giden anasına çekmiş... Hiçbir şey demeden ayrılacaktım.”  </p>
			<p class="paragraf">Okul arkadaşlarından Fuat Mahir bunları anlatırken, Kâmil Bey gene o zamana kadar hiç duymadığı büyük bir dehşete kapılmıştı. On iki yıl oluyordu. Ayşe altı yaşındaydı. Beraberdiler. Başına böyle bir iş gelmesi en uzak bir ihtimalle söz konusu değildi.  </p>
			<p class="paragraf">Kâmil Bey bunları düşünerek, çiseleyen yağmurun altında tek başına yürüyordu.  </p>
			<p class="paragraf">Mahpustayken boşadığı karısı Nermin’in evini üçüncü defa geçmiş, üçüncü defadır ki kapıyı çalamamıştı.  </p>
			<p class="paragraf">Fuat Mahir sanki yanı başında yürüyor, zihninden geçirdiği soruların karşılıklarını sanki fısıldıyordu:  </p>
			<p class="paragraf">“Kapıyı çaldınız, girdiniz! Tanıdı mı sizi kadın? Görür görmez, hiç duraklamadan, tanıdı mı?”  </p>
			<p class="paragraf">“Tanıdı elbet! Hiç duraklamadan... Ben de tanıdım. Hem de yüzünü görmeden... Sesini tanıdım.”  </p>
			<p class="paragraf">“Kaç yıl sonraydı?”  </p>
			<p class="paragraf">“On iki yıl...”  </p>
			<p class="paragraf">“N’aptı görünce?”  </p>
			<p class="paragraf">“‘Aman Allahım!’ diye ellerini yanaklarına kapattı. Gerçekten öldüm sanıyordu çünkü... Öyle yazdırmıştım bir arkadaşıma...”  </p>
			<p class="paragraf">Kâmil Bey de öyle yazdırmıştı bir arkadaşına... Demek Nermin de elleri yanaklarına kapatacak... “Aman Allahım!” diyerek... Kolay değil! Hortlak geliyor, mezarını yırtıp... Güvenle gülümseyen yüzünü tanımak için kendisini zorladı.  </p>
			<p class="paragraf">Kâmil Bey, gene o bomboş dükkânın camı önünde durduğunu fark etti. Burada da üçüncü defadır duruyor, ne olduğunu bilmediği motora benzeyen bir makineye dalıyordu. Camda görünen adamın kılığını gene yadırgadı.  </p>
			<p class="paragraf">Ava gider gibi giyinmişti. Başında kasket... Sırtında avcı biçimi ceket... Bacaklarında külot pantolon... Uzun konçlu yün çoraplar... Bota benzer, altı kalın kunduralar... Bu kılığıyla, bir çalım, Macaristan’da tarım okumuş bir çiftlik sahibini andırıyordu. Gözlerini tedirgin tedirgin kırpıştırdı. Kendisini mahpushanede yüzüstü bırakan karısı Nermin’e yıllardır hazırladığı bu oyun, giderek bütün acılığını kaybediyor, komik bir hale geliyordu. Eğer bir daha önünden geçer de kapıyı çalıp içeri giremezse, bu karşılaşmayı komik olmaktan hiçbir şey kurtaramayacaktı.  </p>
			<p class="paragraf">Kâmil Bey, kapının önüne dördüncü defa gelince geçip gitmedi. Basamakları çıktı. Zili çalacakken bir an durakladı. Pirinç tabelada kara yazıyla: “OPERATÖR DOKTOR AHMET LÜTFÜ – KADIN HASTALIKLARI UZMANI” yazılıydı.  </p>
			<p class="paragraf">Kâmil Bey suratını asarak zile bastı.  </p>
			<p class="paragraf">Kapının açılması gecikiyordu.  </p>
			<p class="paragraf">Kâmil Bey, “Evde yoklarsa...” diye düşünerek kasketini hemen eline aldı. “Nermin açarsa...” Daha beteri, “Ayşe açarsa...” Ayşe’yi de, Nermin’i de görür görmez tanıyacağına emindi, ama tasarladığı durumda, kapıyı bunların açması yoktu. “Fuat Mahir’e, Viyana’da kara giyimli uşak açmıştı. İster misin bana da öyle olsun?” Kasketini sağ elinden sol eline aldı. Şeyhislamoğlu Muhtar Bey’in smokinli Fransız uşağı aklına gelmişti.  </p>
			<p class="paragraf">Kapının açılması gecikiyordu. Yağmur atıştırmaya başlamıştı yeniden... Üşüyordu. Yalınkat giyindiği için... Yüreği üşüyordu. Bir şeyi önceden tasarlamak başka, tepesi üstü içine atlamak başka... Tasarlamanın yazı yazmak gibi, yeniden evirip çevirerek düzeltilmesi var. Yaşamak gibi ham, abullabut, karmakarışık değil... Biri çıksa da, “Evde yoklar, bir hafta sonra gelecekler,” dese, her şey altüst olur. “Tasarlamada bunu araya hiç sokmayabilirsin!”  </p>
			<p class="paragraf">Ayak sesleri duydu. Yumruğunu ağzından geçirerek hazırlandı.  </p>
			<p class="paragraf">Kapıyı smokinli bir yabancı uşak değil, ablak kırmızı suratlı, koyun bakışlı bir oğlan açmıştı. Oğlan ne sırıtkandı ne somurtkan... Elleri çamaşırdan yeni çıkmış gibi pembe pembe buruşuktu. Ayağına büyük gelen eski kunduraların üstüne inmiş ak önlüğüyle, devlet hastanelerinin hademe yamaklarına benziyordu.  </p>
			<p class="paragraf">“Nermin Hanım evde mi?”  </p>
			<p class="paragraf">“Buyur!”  </p>
			<p class="paragraf">Kâmil Bey istemeyerek girdi. Burası küçük bir aralıktı. Sağda paltolar, şapkalar asılıydı. Üç basamaklı mermer merdivenin sahanlığında büyük bir saksı duruyordu. Oğlan merdiveni çıkmış, camlı kapının önünde durmuştu.  </p>
			<p class="paragraf">“Hanıma söyle... ‘Biri sizinle görüşmek istiyor,’ dersin.”  </p>
			<p class="paragraf">“Biz orasına karışmayız. Matmazel bilir.”  </p>
			<p class="paragraf">“Nerde matmazel?”  </p>
			<p class="paragraf">“Nerde olur? Doktor Bey’in yanında...” Camlı kapıyı açtı. “Geç içeri... Buranın işleri sırayla...” Çenesiyle bir kapı gösterdi: “Gir otur. Gelir seni bulurlar!”  </p>
			<p class="paragraf">Kâmil Bey kapıyı açıp içerinin kalabalığını görünce duraladı:  </p>
			<p class="paragraf">“Hanıma haber verseniz...”  </p>
			<p class="paragraf">“Biz veremeyiz. Burada her işin adamı başkadır.  </p>
			<p class="paragraf">Bu arada zil çalındı, oğlan kapı açmaya koştu.  </p>
			<p class="paragraf">İçerdekilerden pelvan yapılı adam, iri taneli tespihini havada şakırdatarak seslendi:  </p>
			<p class="paragraf">“Gel, buyur! Gir efendi! Otur şöyle...”   </p>
			<p class="paragraf">Kâmil Bey başıyla selam verip oturdu.  </p>
			<p class="paragraf">Beş kişiden üçü hasta olmalıydılar ki, yüzüne dalgın dalgın baktılar o kadar... Bunların gözlerinde ameliyata razı olmuş insanların umutsuz kararlılığı vardı. Yüzlerinin derileri çekilmiş, kemiklerini gösterecek kadar incelmişti.  </p>
			<p class="paragraf">Pelvanın yanında oturan sakallı, kırmızı yanakları kırmızı dudaklarıyla belli ki hasta değildi. Sırtındaki kara palto, hoca sakosuna, ayağındaki ütüsüz pantolon şalvara benziyordu. Mest lastik giymiş, ak saçlarını üç numaralı makine ile kestirmişti. Cigaradan sararmış bıyıklarıyla seyrek sakalı yapıştırma gibiydi.  </p>
			<p class="paragraf">Kâmil Bey, “Ben bunu nerde gördüm?” diye düşünürken, pelvan yapılı da kendisini tepeden tırnağa süzmüş, insan sarrafı geçinenlerin rahatlığıyla hakkında aklınca bir karara varmıştı. Başını iki yana sallayarak sordu:  </p>
			<p class="paragraf">“Sen nerelisin hemşeri?”  </p>
			<p class="paragraf">“Ben mi?” Kâmil Bey “İstanbulluyum,” diyecekken kılığını hatırlayıp sözü çevirdi: “Amasyalıyım!”  </p>
			<p class="paragraf">“İçinden mi?”  </p>
			<p class="paragraf">“Hayır...”  </p>
			<p class="paragraf">“Kimlerdensin?”  </p>
			<p class="paragraf">“Rıdvan Bey vardır, Erkek Su Çiftliğinin sahibi...”  </p>
			<p class="paragraf">“Bilmez miyim? Bizim Rıdvan Bey... Geçenlerde öldü. diye duydumdu... Doğru mu?”  </p>
			<p class="paragraf">“Evet!”  </p>
			<p class="paragraf">“Vah vah... Allah rahmet etsin! İyi adamdı. Yiğitliğine yiğitti, verimkârlığına verimkâr... Mallarını hep ben satardım burda mütareke sıraları... Allah bin bereket versin, çok parasını aldım. ‘Parasını aldım,’ dedimse, havadan değil haaa! Alınteriyle... Vay gidi kahpe dünya! İyicene aklım kesti Halim Efendi kardeşim, bu dünyada iyiler yaşamıyor...   </p>
			<p class="paragraf">Kâmil Bey, “Halim Efendi” sözüne dalmıştı. “Tamam... Bu Halim Efendi, Sahrayı Cedit’te oturan Antikacı Halim Efendi... Doktor Münir Bey’in Halim Efendi’si...”  </p>
			<p class="paragraf">“Rıdvan Bey’in kâhyası mıydın sen?”  </p>
			<p class="paragraf">Kâmil Bey şaşırdı:  </p>
			<p class="paragraf">“Bana mı dediniz efendim?”  </p>
			<p class="paragraf">“Evet...”  </p>
			<p class="paragraf">“Eh, kâhyası da sayılırız...”  </p>
			<p class="paragraf">“Kim bakıyor şimdi işlerine? Oğlu var mı yetişmiş?”  </p>
			<p class="paragraf">“Yok... Yeğeni Arif Bey bakıyor. Binbaşı emeklisi Arif Bey...”  </p>
			<p class="paragraf">“Bildim. Şu Arif Bey... Demek askerliği bıraktı, çiftliğin başına geçti. Akıllıymış... Ne var asker ocağında? Paşa olsan, sonu emeklilik... Derdin ne senin?”  </p>
			<p class="paragraf">“Derdim mi? Haaa... Evet... Şuramda bir ağrı...” Karnının sağ yanını gösterdi. “Hazır İstanbul’a gelmişken, bir baktırayım dedim.”  </p>
			<p class="paragraf">“İyi ettin. Akıllı adam, derdini eskitmeyecek... Şurada mı?” Kendi karnını gösteriyordu: “Tam şurada?”  </p>
			<p class="paragraf">“Evet...”  </p>
			<p class="paragraf">“Ya apandisittir ya da karaciğer... Belki de senin böbreğinde taş vardır. Mideden, safra kesesinden, kalın bağırsaktan da olur. Hiç ameliyat geçirdin mi?”  </p>
			<p class="paragraf">“Hayır...”  </p>
			<p class="paragraf">“Öyleyse Doktor Lütfü Bey’e seni Allah gönderdi. Bıçağa alışmamış adam acemi operatöre gitti mi, önceden mezarını kazdıracak, sonra kefenini mefenini hazır edecek... Kim salık verdi sana Doktor Lütfü Bey’in kliniğini?”  </p>
			<p class="paragraf">“Vaktiyle duymuştum. Kendiliğimden geldim.”  </p>
			<p class="paragraf">“Olmadı! İşte bu olmadı.” Kapıya bakarak sesini alçalttı: “‘Beni Keramet Pelvan getirdi,’ diyeceksin... Şimdi Yahudi karısı gelip adını yazacak! Dediğim gibi... ‘Keramet getirdi beni,’ deyiver, gerisine karışma... Hem ucuz kurtulursun hem de Lütfü Bey sana müderris cerrahlardan adam getirir. Yoksa, çoluk çocuk elinde kaldın bil, kısası, resmen yandın bil! Hangi otele indin? Sirkeci’de mi?”  </p>
			<p class="paragraf">“Hayır... Bir arkadaşın evindeyim!”  </p>
			<p class="paragraf">“Verilmiş sadakan varmış... Otele inseydin, doktor simsarlarının eline düştüğün gündü. Yandındı ki, berbat!”  </p>
			<p class="paragraf">Keramet Pelvan sözünü tamamlayamadan zorla yürüyen bir hasta kadın içeriye sokuldu. Bir koluna hademe oğlan, ötekine kara melon şapkalı bir adam girmişti. Kadın durmadan dudaklarını yalıyor, her yalamadan sonra iki kere, “Allah Allah!” diye inliyordu. Suratının rengi yeşile dönmüş, kocaman kara gözleri çukura batmıştı.  </p>
			<p class="paragraf">Pelvan Keramet Efendi sıçrayıp koştu:  </p>
			<p class="paragraf">“Şöyle... Şuraya... Olmaz orası efendim! Şöyle getirin. Ulan Üzeyir misin ne karın ağrısısın... Şuraya demekteyim! Otur hemşire... Otur... Dayan arkana... Nesi var bunun? Nerelisiniz? Kim salık verdi Doktor Bey’i size?”  </p>
			<p class="paragraf">Üzeyir oğlan arsız arsız sırıttı:  </p>
			<p class="paragraf">“Bunlardan sana iş yok Keramet emmi... Bunlar Adviye ablanın hastası...”  </p>
			<p class="paragraf">“Adviye mi? Yahu nedir? Adviye dün cin olmadan, bugün adam çarpmaklığa başladı. Hastaneden mi geliyorsunuz siz?”  </p>
			<p class="paragraf">Melon şapkalı adam başını salladı:  </p>
			<p class="paragraf">“Hastaneden...”  </p>
			<p class="paragraf">“Ameliyatlı mı bu?”  </p>
			<p class="paragraf">“Daha olmadı. Olacak... Hastanede korktu. İki kere gün verdiler, iki keresinde de ameliyathanenin kapısında bayıldı. Adviye Hanım, ‘Ameliyatlık hastanın yılgınını zorlamak olmaz! Beni dinlerseniz, burdan çıkarın da, doktor beyin özel kliniğine götürün!’ dedi. Allah razı olsun!”  </p>
			<p class="paragraf">“Doğru söylemiş. Adviye karıyı sevmem ama, hakkını da yiyemem. Verilmiş sadakanız varmış hemşeri... Beylik hastanede ameliyat olacağına, götür kendini denize at... Adviye canınızı kurtarmış sizin, neme lazım... Zoru neresinde bunun?”  </p>
			<p class="paragraf">“Bilemem. Kimi ‘ur’ dedi. Kimi, ‘Doğumdan sonra sonu iyi almamışlar,’ dedi. Bazısına bakarsanız rahim dönmüş...”  </p>
			<p class="paragraf">“Çocuk mü düşürdü?”  </p>
			<p class="paragraf">“Çocuk düşürme de var, soğuklamak da...”  </p>
			<p class="paragraf">“Evde çocuk düşürenin hali budur işte... Başımıza gelenler hep bilgisizlikten... Çocuk mu düşüreceksin, yat kliniğin birine... Yoluyla alsınlar! İyi mi oldu şimdicik? Neyse, anası bunu Kadir gecesi doğurmuş ki, Lütfü Bey’i buldunuz. Biraz paranız gidecek ama, haftasına kalmadan zıplayıp kalkacak hanım hemşiremiz... Yook, inleme yok artık! Kurtuldun sayılır. Senin şimdi oflayacak değil, şıkır şıkır oynayacak sıran! Ağrı çok mu gerçekten?”  </p>
			<p class="paragraf">“Ne diyorsun birader! Hiç aralıksız... Yorganları, çarşafları paralamacasına...”  </p>
			<p class="paragraf">“Operatör eli değmediğindendir. Yatırın kliniğe... Lütfü Bey şıp diye keser! Bir şeyciği kalmaz.” Öteki hastalara döndü: “Sizde ağrı sızı yok... Bunlar girsin önce... Yasası budur bunun...” Üzeyir’e çıkıştı: “Matmazele haber versene ayı... ‘Ağrılı hasta geldi,’ desene...”  </p>
			<p class="paragraf">Oğlan, Keramet Efendi’nin lafını pek umursamadı. Hasta sahibine sordu:  </p>
			<p class="paragraf">“Bekleyeceksin hemşeri!”  </p>
			<p class="paragraf">“Bekleriz! Uzun sürer mi?”  </p>
			<p class="paragraf">“Uzun sürme ne demek? Doktor iyice bakacak ki derdini bilecek...”  </p>
			<p class="paragraf">“Sonra araba bulabilir miyiz?”  </p>
			<p class="paragraf">“Çoook... Sen paradan haber ver!”  </p>
			<p class="paragraf">“Savalım öyleyse kapıdakini...” Cüzdanı çıkardı. “Ne vereceğiz hastaneden buraya?  </p>
			<p class="paragraf">Keramet Efendi atıldı:  </p>
			<p class="paragraf">“İki lira.” Oğlana parmağını salladı: “İki liradan fazla verme haa! Önce matmazele söyle gelsin! ‘Keramet Efendi’nin hastaları sıralarını veriyorlar,’ de...” Kâmil Bey’e göz kırptı: “Sen de bizim hastalardan oldun kâhya... Doktor işi aceleye gelmez. Nerde senin arkadaşının evi?”  </p>
			<p class="paragraf">“Aksaray’dan biraz ilerde... Kocamustafapaşa’ya doğru...”  </p>
			<p class="paragraf">“İyi... Ayağın karadaymış... Ya bu Halim Efendi ne halt etsin! Karşıya geçecek Üsküdar vapuruyla, oradan arabaya binecek.” Halim Efendi’ye sordu: “Erenköy’de mi oturuyordun sen?”  </p>
			<p class="paragraf">“Hayır, Sahrayı Cedit’te...”   </p>
			<p class="paragraf">Kâmil Bey, Antikacı Halim Efendi’ye dikkatle bakarak, “Tamam! Münir Bey’in ünlü kodoş Halim Efendi’si,” diye gülümsedi. Antikacı Halim Efendi. Bu “Kodoş” lakabını Abdülhamit despotluğunun sürüp gitmesine yardım edeyim derken kazanmıştı. Olayı Münir Bey ne zaman anlatsa, dinleyenler gözlerinden yaş gelinceye kadar gülüyorlardı.  </p>
			<p class="paragraf">Keramet Efendi’nin “çıfıt karısı” dediği hastabakıcı bir elinde defter, öbüründe kalemle göründü. Otuz yaşlarında kadardı. Yüzünün çiçek bozuğu ilk bakışta fark ediliyor ama, güzelliğini hiç bozmuyor, tersine iştahlı kadınlığını sanki artırıyordu. Göğüslerinin uçları ak önlüğünü iki yana germişti. Biçimli bacakları uzun, kalçaları geniş, beli inceydi. Göğüs cebinde üç tane derece vardı. Sarı saçlarını toplamış, hastabakıcı başlığını çapkınca arkaya itmişti. Yüzünün ciddiliğini bozmadan yeşil gözlerinin içiyle gülümsüyordu.  </p>
			<p class="paragraf">Keramet Efendi yılıştı:  </p>
			<p class="paragraf">“Canım gözüm Matmazel Berta! Sıra bizim dördüncü hastamızda ama, hepsinden önce şu kadıncağızı alacaksın! Sancıdan duracak hali yok... Adviye yollamış hastaneden... Hemen yatacak kliniğe...”  </p>
			<p class="paragraf">“Nesi varmış?”  </p>
			<p class="paragraf">“Bana sorarsan ur... ‘Doktor’ derken baytarların eline düşürülmüş, kimi ‘Doğumdan’ demiş, kimi, ‘Rahim dönmesi’ demiş... Bana kalsa urun kendisi. Doktor Bey’imiz daha iyisini bilir ya...” Kâmil Bey’i gösterdi: “Bu beriki, bizim hemşeri olur, buna dikkat isterim. Taa Amasya’dan geliyor, yabancım değil...”  </p>
			<p class="paragraf">“Ameliyat mı?”  </p>
			<p class="paragraf">“Ameliyat elbette... ‘Boş yatak yok,’ lafını dinlemem. Şart olsun, senin yatağı çeker alırım altından... Yatıracaksın! Tepeden tırnağa bakılacak! Sen kendin gözleyeceksin... Tepeden tırnağa röntgen möntgen de isterim! Biz parasında değiliz.”  </p>
			<p class="paragraf">“Adı ne?”  </p>
			<p class="paragraf">“Adı mı? Biz eskiden beri ‘Kâhya’ deriz... Rıdvan Bey’in çiftlik kâhyası... ‘Kâhya’ dedimse, bunun fermanı mal sahibinden çok yürür çiftlikte... Adın neydi senin Kâhya?”  </p>
			<p class="paragraf">“Adım... Kemal! Ama ben doktor beyden önce hanımefendiyi göreceğim... Nermin Hanımefendi’yi...”  </p>
			<p class="paragraf">“Hanımefendi’yi mi?” Keramet Efendi’yle hastabakıcı bakıştılar: “Hanımefendi’yi görmek de neyin nesi Kâhya?”  </p>
			<p class="paragraf">“Arkadaş dedi ki... ‘Önce hanımefendiyi gör,’ dedi. Hanımefendi’nin haberi var benim geleceğimden...   </p>
			<p class="paragraf">Keramet Efendi suratını astı:  </p>
			<p class="paragraf">“Hanımefendi’yi görüp de n’apacaksın? Sana bu yolu öğreten, ‘Ucuz olur’ diye öğretmiş ama, yanlış öğüt vermiş... Mal canın yongasıdır, Kâhya... Sırasında yongayı verip tatlı canı kurtaracaksın bu bir, ikincisi, bizim doktorumuzu sen soyguncu doktorlardan bilmeyeceksin. Paranın kaç para olduğunu bilmez bizim doktorumuz... Evliya gibi adam olduğundan elini paraya sürmez bile hiç... Hanım’ı görsen, belki beş eksik verirsin ama, doktorun canını sıkarsın. Hanımefendiyi bu işlere karıştırdın mı kızar bizim doktor... Ama gene sen bilirsin! Bizden doğruyu söylemek...”  </p>
			<p class="paragraf">“Hanımefendi’yi görmeliyim! Mesele para değil.”  </p>
			<p class="paragraf">“Sen bilirsin! Gönlünün kâhyası yok!”  </p>
			<p class="paragraf">Hastabakıcı, öteki hastanın adını, yaşını, adresini yazıp çıktı. Biraz sonra gelip hastayı çağırdı.  </p>
			<p class="paragraf">Kadın gene dehşete kapılmış, dudaklarını yalayarak, “Allah Allah!” diye inlemeye başlamıştı. Bir koluna kocası, öteki koluna hastabakıcı girdi.  </p>
			<p class="paragraf">Kapı örtülünce Keramet Efendi içini çekti:  </p>
			<p class="paragraf">“Allah kimseye dert verip derman aratmasın! Allah kimseyi doktora, hocaya düşürmesin... Ama bir de düştün mü parayı esirgemek hiç olmaz! Parayı darı gibi saçmayınca, tatlı canı uçurdun bil! Operatör bıçağına, hoca muskasına pazarlık etmeyeceksin! Eskiden bunu böyle söylemişler. Şimdi bilen hani?” Bir cigara yaktı. “Parayı sakındın mı, sonunda sakat kalmak vardır. Napalım? Kendi düşen ağlamaz.” Çok üzülmüş gibi derin derin içini çekti. “Nerede kaldıktı, Halim Efendi? Ne diyorduk? Tamam, ‘İşler kesat,’ diyorduk. Bizim işler, Allah bin bereket versin, kötü sayılmaz. Ne demişler? ‘İşin iyiyken yanıp yakılmayacaksın, Allahın gönlüne güç varır,’ demişler. Bin bereket... Geçinip gidiyoruz. Çünkü bizim işimiz, hastalık üstüne... İnsanoğlu, sağlığında, canının istediğini yemez ama, ölüm korkusuna düştü mü, kesenin ağzını açar.”  </p>
			<p class="paragraf">Antikacı Halim Efendi de içini çekti:  </p>
			<p class="paragraf">“Bizim işler de sizinkine benzer Keramet Efendi... Kesatlık başlarsa millet malını bedestene döker. Satmakta değilse de almakta kazanç vardır. Bu sıra bedestene gün görmemiş antikalar geliyor. Geliyor ne demek, yağıyor Allaha şükür... Hazırda parası olanlar toplamalı. Bizim işimiz, ‘Sakla samanı gelir zamanı’ hesabıdır. Biriktirirsin, bir gezginci takımı düşer Amerika’dan, İngiltere’den, ne var ne yok toplar gider. ‘Parası olan’ dedim ama, bizim antikacılıkta para her zaman iş çevirmez, maldan anlayacaksın! Bizim orada, eski esnaftan bir biz kaldık. Mal gelmiyor mu, ‘Aman Halim Efendi! Aman ocağına düşdüm!’ diyenin hesabı belirsiz.”  </p>
			<p class="paragraf">“Sahi be... Sizin işte maldan anlamadın mı, yanarsın keremin arpa tarlası gibi...”  </p>
			<p class="paragraf">“Keremin arpa tarlası kaç para eder, ben beş liralık mala, ‘Aman esnaf duymadan kapatayım,’ diyerek yirmi lira sayıp, sonunda, kendini yerlere çalaraktan ağlayanları, ‘Yandım Allah!’ diye saçlarını yolanları çok gördüm. Bozuldu Keramet Efendi, bizim çarşının düzenleri de bozuldu. Büyük söylemişiz meğerse. Ne derdim, ‘Dünyanın düzeni bozulur, bizim oranın düzeni bozulmaz,’ derdim. Gelip de görmeli... Düzenin adı bile kalmadı. Çarşı kısmının, kazancından önce düzeni kaçıyor Keramet Efendi... Vaktiyle bizim orada, Örtülü Çarşı’nın İç Bedesten’inde Osmanlının ağır hazinesi saklanırmış... Bizim altımız nice yüz demir kapılı mahzenlerdir. Bizim duvarlarımızın kalınlığı altı metreden kalın... Küherçileyle kaynatmışlar ki, değme balyemez topu yongasını koparamaz. Dört kapısı var. Bilmem gördün mü? Her biri kale kapısı... Som demirden, kalınlığı bir karış... Kuzeyde Sahaflar kapısı, batıda Takyeciler kapısı, güneyde Bezzazlar kapısı... Bu kapının üstünde bir kuş resmi vardır. Kanatlarını açmış kartal kuşu ki, canlı sanırsın. Eskiden derlerdi ki, bu kuş ‘Kazanca güvenme, uçar gider haaa öğüdüdür,’ derlerdi. Evliya Çelebi zamanında bedesten altı yüz dolapmış... ‘Dolap’, yani dükkân... O zamanın ucuzluğunda, beher dolabın hava parası beş bin kuruşmuş da, can ilacı gibi alıcısı hemen hazırmış... O zamanlar, bedesten esnafından ikişer bin gemiye sahip hâcegiler bulunurmuş... Hâcegi, yani bedesten esnafı... Ben, Hacı Rüstem Efendi’nin yanına çırak girdiğim zaman düzenler böyle bozulmamıştı. Hiç kimse, hiç kimsenin kazancına göz dikmez, uğurunu kesmezdi.”  </p>
			<p class="paragraf">Keramet Efendi önce dışarıya kulak verdi, sonra pencereden baktı:  </p>
			<p class="paragraf">“Üzeyir ayısını bir yere koşturdular. Kupa arabası gelirse, karıyı kliniğe dehleyecekler. Dehlediler mi, Adviye kaltağı yirmi beş liraya kondu demektir. Şu Allah’ın işine bak! Biz günde beş kaymenin peşi sıra it gibi hırıldayarak koşarken... Karı durduğu yerde şu kadar lirayı cebe indiriyor. Ulan, anam olacak kahpe, beni neden karı doğurmadın? Hah tamam! Oğlan kupayı getirdi. Yirmi beş kayme ciğerine yapışsın e mi Adviye... E mi orospu! Karı milletini sen hastahaneye doldur. Kıç sallayarak dolaşırken hasta ayartsın... Papelleri cebe indirsin... Biz beride hasta bulacağız diye otel kapılarını aşındıralım, istasyonlarda uyuz itler gibi titreyelim... Hepsi Allah’ın işi ama, bu da mı Allah’ın işi? Tüh kahpe dünya! Yıkıl!” Pencereye iyice yapıştı: Tamam... Karıyı attılar arabaya... Kara şapkalı herif neyin nesiydi acaba? Bana kalsa mebus falan olmalı... Kemal Paşa, ‘Sarıklı, sakallı mebus istemem!’ deyince bu herifler, sakalı kazıtıp ortaya cascavlak çıktılar. Oturak şapkalı gördün mü, bil ki yobaz eskisi... Ne diyordun?”  </p>
			<p class="paragraf">“Benim çıraklığımda düzenimiz yerli yerindeydi. Esnaf birbirini kollardı. Sen daha siftah etmedin mi, ben müşteriyi sana yollardım ki...”  </p>
			<p class="paragraf">Hastabakıcı kafasını içeri uzatıp, ‘Celal Efendi’ diye seslendi. Hastalardan göbeklisi hemen kalktı. Elini apış arasına koyup, sağ bacağını bükerek fıtığını topladı. Çıktı.  </p>
			<p class="paragraf">Keramet Efendi ayıplamış gibi gözlerini belertti:  </p>
			<p class="paragraf">“Tamam vaktinde yetişmeseydim, bu herif yolda yürürken düşüp geberecekti. Fıtığı fırlamış ki bunun, yerlerde sürünecek nerdeyse... Bıçaktan huylanırmış... Babam da huylanır ama, fıtığı n’apalım? Tuttum kolundan, zorla aldım geldim. Bizim millete ne oldu yahu? Yiğitlendik de ölümden mi korkmazlandık, yoksa parayı canımızdan çok sevmeye başladık da, mal canın yongasıyken dönüp can mı malın yongası kesildi. Evet, ‘Siftah eden etmeyene yollardı müşteriyi...’ diyordun!”  </p>
			<p class="paragraf">“Yollardı, hem de cıbıl müşteri değil... O zamanlar, vezir vüzera gelir dolaplara otururdu da, akşama kadar antika hediyelik alırdı. Bir günde altı aylık nafakanı çıkarırdın. ‘Komşuya yollayacaksın,’ dediğim böyle müşteri...”  </p>
			<p class="paragraf">“Kıyakmış efendi, gayet kıyakmış...”  </p>
			<p class="paragraf">“Kıyaktı, evet... Benim çıraklığımda, dolap sahibi esnaf da olsan, sabahları bedestena elini kolunu sallayarak giremezdin.”  </p>
			<p class="paragraf">“Üst baş mı aranıyor?”  </p>
			<p class="paragraf">“Yok... İnciciler kapısı önüne birikeceksin. Saati gelince girilecek... Girdin mi, hemen dolabına gidip oturamazsın. Orta yerdeki koruyucular dolabının önünde sabah duası var. Duacı elini açar, padişahın, askerin sağlığına, gelmiş geçmiş esnafın ruhuna dua eder. Ardından, ‘Selâtentüncina’ okunur. Daha arkadan esnaf öğütlenir!”  </p>
			<p class="paragraf">“Ne öğüdü bu? Kim veriyor?”  </p>
			<p class="paragraf">“Bekçibaşı veriyor! ‘Tavcılık yok haaa... Kefilsiz malı satmak yok haaa... Mal kapatmak yok haaa!’ diye tembihlemeden kimse mala el süremezdi. O zamanlar dolaplar gedikti. Esnaf adına tapuya bağlanması Meşrutiyet’ten sonradır. Benim çıraklığımda, banka manka bilinmezdi. İstanbul’un zenginleri hazinelerini bedestende saklarlardı.”  </p>
			<p class="paragraf">“Tanıdığı esnafa mı bırakıyor her biri?”  </p>
			<p class="paragraf">“Hayır... Dolapların altında yerler var. Sandıkların, kasaların ağzı, sahiplerinin mühürleriyle mühürlü... Sandığını bırakan, bir makbuz alır o kadar... Açacağın zaman bekçibaşıyı bulacaksın... Bekçilik de gediktir. On iki kişi... Bunlardan biri, sandık sahibiyle mahzene girerdi ama, sandığın yanına öldüm Allah sokulmazdı.”  </p>
			<p class="paragraf">“Neden?”  </p>
			<p class="paragraf">“İçindekini görmek yasak... Alıyor mu, koyuyor mu, kimse bilmeyecek... Sen gider sandığını açar, işini görür kaparsın. Yeniden ağzını mühürlersin. Bekçibaşı gelir mühüre bakar, ‘Tamam!’ dedi mi, şu kadar bin lirayı teslim ettin demektir. Var git, gönül rahatlığıyla uyu... Her akşam Kapalıçarşı’nın bütün kuyumcuları, her biri Mısır hazineleri değerinde çantalarını, çekmecelerini de buraya bırakırlardı. Böyle olduğu halde, Fatih Sultan Mehmet zamanından beri bedestende iğnenin kaybolduğu görülmemiştir. Esnaf gitti de kapılar çekildi mi, o gecenin bekçisi eline lüverini alır, yamağı da meşe sopasını omuzlar, ‘Davranma yanıyorsun. Kıpırdama gittiğin gündür!’ diye bağırarak bütün dolapları dolaşır. Kuytulara iyice bakar. Sonra orta yerdeki bekçi dolabına yerleşip sabaha kadar gözlerini kırpmadan bedesteni bekler.”  </p>
			<p class="paragraf">“Bekçilerden de hırsız çıkmamış mı hiç?”  </p>
			<p class="paragraf">“Hiç... Çünkü bunlar birbirlerine kefil... Ayrıca gedik sahibi herifler... Çekmeceni dalgınlıkla açık bıraksan, içinde beş bin altın olsa, bir meteliğine zarar gelmez. Benim çıraklığımda dolap sahiplerine hâcegi derlerdi. Başlarında abani sarık, sırtlarında samur kürk... Tahta sakal adamlar ki, bedesten esnafı olduklarını bilmesen, her birini şeyhülislam sanırsın. Bunların en düşkünü, kuşağındaki kesesinde birkaç bin altın gezdirirdi. Daha eskiden, bedestende ateş yakılmak, çubuk içilmek de yasakmış... Ben yetişmedim... Benim zamanımda mangal yakılır, aralıksız çubuk çekiştirilirdi. Bizim düzenimiz, hürriyetten sonra bozuldu. İçimize madrabazlar, gözden sürmeyi çeken karmanyolacılar girdi. Mal kapatmak, müşteri aldatmak gündelik iş haline geldi. Ben, öz kız kardeşini yere vurup elli liralık malını on liraya kapatanları bilirim. Doktor Lütfü Bey gibi meraklılar, bu yüzden ayaklarını kestiler. Doktor bey bir benimle alışveriş eder. Başkası bin liralık parçayı yüz liraya verse, ‘Vardır bir oyun!’ diye eline alıp bakmaz bile...”  </p>
			<p class="paragraf">“Bir şey mi getirdin doktor beye, yoksa kendine baktırmak için mi geldin?”  </p>
			<p class="paragraf">“Allah şükür, benim bakılacak derdim yok... Turp gibiyimdir, şeytan kulağına kurşun... Şehname getirdim. Doktor Lütfü Bey ciltlere de meraklıdır. ‘Meraklıdır,’ dedimse, Doktor Lütfü Bey’inki merak değil, ciltten de anlar, tezhipten de... Sahtecilik buna hiç sökmez. Bazı bazı biz şaşırırız da, doktor bey şaşırmaz. Geçenlerde Amerika’dan bir antikacı geldi. Görüştürdüm. Lütfü Bey’in topladıklarını gördü. ‘Bizim devlet müzehanemizden daha zengin,’ dedi. Dünyada eşi bulunmaz parçalar vardır doktor beyde... Cilt deyip de geçmeyeceksin. Bakarsan, aslı hayvan derisi ama, insanoğlu deriyi cevahir taşı gibi işleyince iş değişiyor. Cilt demek, Arapçada bildiğimiz ‘deri’ demek... Cilt sanatını biz Acem’den almışız ama, Acem’i çoktan geçmişiz. Kuran’a geldi mi, en makbulü, altın çizgili, içi hurda süslü Yakutumüstesami Kuran’lardır. Yeri cennet olsun Abdülhamit Efendi’mize böyle bir Yakutumüstesami Kuran vermiştim, hediyesi, o zamanın parasıyla on beş bin altındı.”  </p>
			<p class="paragraf">“Aman Halim Efendi! Bin beş yüz olmasın?”  </p>
			<p class="paragraf">“On beş bin altın... O da padişahlığı hatırına... Boru değil, Alman İmparatoruna armağan ediyor! İmparator görmesiyle neye uğradığını şaşırmış, az kalsın ki, imana gelip Müslüman ola! Abdülhamit Efendimiz çok sevindilerdi de, ‘İmparatorun karşısında bizi yere baktırmadınız,’ diyerek, gayret madalyası, liyakat madalyası taktılardı. Evde durur! Şehnameler, ejderha, yılan, kuş, arslan, geyik resimleriyle süslü olur. Ciltleri ufak ufak yakutlar, elmaslar, zümrütler, renk renk başka taşlar, firuzelerle donatılmıştır. Böyle şehnamelere paha yetişmez. Tutturabildiğinedir. Çünkü dünyada bir benzeri daha yok...”  </p>
			<p class="paragraf">“Ne getirdin doktor beye bugün?”  </p>
			<p class="paragraf">“Şehname getirdim. Yüksek şemseli... Türk hattıyla yazılmış, Herat işi. Kaç zamandır, ‘Bir tane uydursak...’ diyordu. Ele geçirdik.”  </p>
			<p class="paragraf">“Kaçadır?”  </p>
			<p class="paragraf">“Başkasına bin liradan aşağı vermem ama, doktor bey yabancımız olmadığından, neyi uygun görürse, ‘Eyvallah... Hak, bereket...’ deyip alırım. Bir insan, gerçekten kazıklanmak istemezse, başkasını da kazıklamaya yanaşmaz... Doktor Lütfü Bey öyledir. Parayı sevmez mi? Sever... Çok sever. Çünkü kazanmasını bilir. Akıllı adam, paranın kendisini sevmeyecek, kazanmasını, bir de kazandığını tutmasını... Lütfü Bey iyi adamdır. Nereden mi bilirim? ‘Birinin ne mal olduğunu anlamak için onunla ya birlikte geziye çıkacaksın ya da aksata edeceksin,’ demişler. Bir geziye çıkarsın adamı iyi görürsün. Bir başka gezide bakarsın huysuzun biri... Aksata da öyle... On yıl borcunun kölesi olan herif, bakarsın ki dolandırıcılığa vurmuş. Lütfü Bey’in hem aksatası kesindir hem de bilgi derin... Ciltten nasıl anlarsa, yazıdan da öyle anlar. En yaman esnafın şaşırdığı yerde, Lütfü Bey hiç duraklamadan yazının yalancısını aslından ayırır. Oysa Ankara Vilayet Encümen Başkâtibi Macit Bey’in, eski üstatlardan şaka olsun diye kopya ettiği yazıları aslından ayırmak hiçbir babayiğidin harcı değildir. Macit Bey eski üstatları öyle yaman taklit eder ki, rahmetli Abdullah Amasî, Ahmet Karahisarî ya da Kayışsızzade mezarlarından kalkıp gelseler Macit Bey’in kopyalarını kendi yazdıkları yazılardan ayırt edemezler. Yamandır yaman...”  </p>
			<p class="paragraf">Kâmil Bey, güzel hastabakıcının arkasından muayene odasına girdiği zaman Operatör Doktor Ahmet Lütfü Bey masanın başında oturuyordu. Dirseğini iskemlenin koltuğuna dayamış, eliyle gözlerini kapatmıştı. Perdeler yarı çekilmiş olduğu için oda loştu. Masanın üstündeki lamba, reçete defteriyle yanındaki dolmakalemi aydınlatıyordu.  </p>
			<p class="paragraf">Doktor, neden sonra, elini gözlerinden indirdi. Böylece Kâmil Bey, karısı Nermin’in kendisinden ayrılınca evlendiği adamın yüzünü ilk defa görmüş oldu.  </p>
			<p class="paragraf">Lütfü Bey’in gözleri yeşildi, ince burnuyla kısa kesilmiş kırçıl bıyıkları kalın dudaklarını gölgeliyor, ağzının cinsel iştahlılığını biraz saklıyordu.  </p>
			<p class="paragraf">Yorgun gözlerle Kâmil Bey’e ilgisiz baktı. İskemleyi gösterdi.  </p>
			<p class="paragraf">“Oturun! Neniz var?”  </p>
			<p class="paragraf">Sesi de yorgundu.  </p>
			<p class="paragraf">Hastabakıcı kadın, Kâmil Bey’in karşılık vermesine meydan bırakmadan Almanca konuştu:  </p>
			<p class="paragraf">“Hanım’ı görmek için epey direndi. Zorla getirdim. Keramet Efendi’ye bakılırsa, çiftlik kâhyasıymış... Uzatmayın o kadar... Çok yoruldunuz bugün...”  </p>
			<p class="paragraf">Doktor Lütfü Bey, hastabakıcının yüzüne önce anlamadan baktı. Sonra gözleri canlandı.  </p>
			<p class="paragraf">“Yoruldum evet... Sen de yoruldun cicim...”  </p>
			<p class="paragraf">“Sen beni düşünme... Ben yorulmam...” Bir garip güldü. “Bu gece gelmeyin kliniğe... Ben sizin yerinizde olsam bu gece dinlenirim.”  </p>
			<p class="paragraf">“Saçmalama! Benim nerde gerçekten dinlendiğimi biliyorsun. Neyle dinlendiğimi... Eğer kendin için söylüyorsan o başka...” Meydan okur gibi gözlerini kıstı. “Daha kaç hasta var?”  </p>
			<p class="paragraf">“Antikacı Halim Efendi bekliyor.”  </p>
			<p class="paragraf">“İyi öyleyse... Sen artık git kliniğe... Banyoyu yaktırmayı unutma geçenki gibi...” Kalçalarını sallayarak çıkan kadına kapı örtülünceye kadar istekle baktı. Sonra kendini toplamaya çalıştı. “Pardon! Beklettim mi sizi... Önemlice bir meseleyi haber verdi de hemşire. Klinik için... Buyurun! Neniz var? Hangi doktora baktırdınız şimdiye kadar? Ne dediler?”  </p>
			<p class="paragraf">Kâmil Bey, tanımadığı bir adamın karısını ille görmek istemiş olmanın tedirginliğiyle gözlerini kaçırdı:  </p>
			<p class="paragraf">“Adım Kâmil... Selim Paşa’nın oğluyum...”  </p>
			<p class="paragraf">“Selim Paşa’nın oğlu mu? Hangi Selim Paşa?”  </p>
			<p class="paragraf">“Ayşe’nin babasıyım...”  </p>
			<p class="paragraf">“Ayşe’nin...”  </p>
			<p class="paragraf">“Hangi Ayşe’nin?” diyecekti, birden anladı:  </p>
			<p class="paragraf">“Siz misiniz? Affedersiniz...” Kalkacak gibi yaptı. “Özür dilerim! Birden kavrayamadım. Gerçek mi? Demek, avukatlarınızın verdiği cevap doğru değildi. Nerdeydiniz bu zamana kadar? İstanbul’da bulunmuyordunuz, değil mi? Biz sizin... Duymuştuk ki... Biliyorsunuz...”  </p>
			<p class="paragraf">“Öldüğümü duydunuz!”  </p>
			<p class="paragraf">“Evet... Çok üzüldü Nermin... Kahve nasıl olsun?”  </p>
			<p class="paragraf">“İstemez. Teşekkür ederim. İçmiyorum!”  </p>
			<p class="paragraf">“Neden? Doktorlar yasak mı etti?”  </p>
			<p class="paragraf">“Hayır...”  </p>
			<p class="paragraf">“Oradan çıkınca, gelirsiniz diye bekledik. Gelmediniz. Nermin soruşturdu. Anadolu’ya gitmişsiniz. Ben dedim ki... ‘Ankara’ya gitmiştir elbet,’ dedim. Adınızı gazetelerde görürüz sanmıştık. Arası uzayınca, ‘Dışişlerinde bir memuriyet almıştır,’ dedik.”  </p>
			<p class="paragraf">Kâmil Bey, kendisine doktorun değil, Nermin’in böyle bir söz söyleyeceğini düşünmüş, buna karşılık, ‘Yaptığım kahramanlığın bedeli olarak mı?’ demeyi yıllardan önce tasarlamıştı. Şimdi, böyle bir karşılığı budalaca buluyor, sıkılıyordu.  </p>
			<p class="paragraf">“Memuriyet filan almadım. Bir arkadaşın çiftliğine gitmiştim. Hastalandım orda...” Sanki bunları kendisi söylemiyor, Fuat Mahir söylüyordu. Şaşkınlığını yenmeye çalıştı. “Ölüm haberi bundan çıkmış olmalı...”  </p>
			<p class="paragraf">Şaşkınlığının asıl nedenini anlayarak sustu. Şaşırması, Doktor Lütfü Bey’in, mezardan gelen bir adamı, dün ayrılmışlar gibi olağan karşılamasındandı. “Ürküp telaşlanmak şurda dursun, kılı titremedi adamın... Alman kızıyla yatıyor. Nermin’i çoktan silmiş atmış...” Yutkundu. Yıllardan beri hiç böyle gerçekten sevinmemişti.  </p>
			<p class="paragraf">“Başkaları da duymuşlar... Karşılaştığım arkadaşlar, ‘Hortladın mı?’ diye şaşıyor.” Sesindeki keyifliliği yadırgadı. “Nermin’i... Pardon... Hanımefendi’yi görmek isteyişim...”  </p>
			<p class="paragraf">“Kim bilir ne kadar şaşıracak!” Doktor Lütfü Bey birine şaka yapmış gibi kıs kıs güldü: “Kimliğinizi isbat etmeniz için, vesika sorarsa hiç şaşmam!” Biraz düşündü. “Ayşe’yi alıştırmalısınız. Sağlam kızdır ama... Değil mi?” Kapı vuruldu. “Gel.”  </p>
			<p class="paragraf">Ciddi yüzlü bir genç kız başını kapıdan uzattı:  </p>
			<p class="paragraf">“Annem gelmedi mi daha efendim?”  </p>
			<p class="paragraf">“Gelmedi Ayşe... Gelir nerdeyse... Bir şey mi vardı?”  </p>
			<p class="paragraf">“Hayır... Balıkların yemini getirdi mi, diye soracaktım...”  </p>
			<p class="paragraf">“Tembihledinse hiç unutmaz. Bilmez misin?”  </p>
			<p class="paragraf">Ayşe, babasına başta savma bir bakmış, sonra bir daha gözlerini Lütfü Bey’den ayırmamıştı.  </p>
			<p class="paragraf">Kâmil Bey sinirlerini koparacak gibi zorladığı halde, dizlerinde duran ellerinin titremesini önleyemiyordu. Soluklarını kesmişti. “Tanıyamadı beni... Daha korkuncu, sezemedi. Sezgi dediğimiz şey bu kadar güçsüz mü? Bu kadar mı hiçbir işe yaramaz?”  </p>
			<p class="paragraf">Kapı çalınmış, Ayşe, “Geldi galiba,” diye çekilmişti.  </p>
			<p class="paragraf">Kâmil Bey boğazına bir mendil tıkanmış da bunu zorla çıkarmış gibi ciğerlerini boşalttı.  </p>
			<p class="paragraf">Operatör Doktor Lütfü Bey, hastaların huysuzluklarına alışmış serinkanlı doktorların hoşgörüsüyle ellerine bakıyordu.  </p>
			<p class="paragraf">Kâmil Bey, anasına sövülmüş gibi apansız öfkelenerek yumruklarını sıktı. Sonra bundan utanarak ellerini nereye koyacağını bilemeden kalçalarında gezdirdi. Mahpushanede bir gün Nermin’in boş kâğıdını imzalarken ellerinin titremediğiyle övünmüş. “Aferin Kâmil! Adam oldun,” diye sevinmişti. Bunu hatırladığı için büsbütün bunaldı. Neredeyse Nermin içeri girecekti. “Kolay mı adam olmak Hafız Ağa! Bu kadar ucuz mu?”  </p>
			<p class="paragraf">“Hiç gördünüz müydü Ayşe’yi?”  </p>
			<p class="paragraf">“Hayır!”  </p>
			<p class="paragraf">“Tanıdınız mı?”  </p>
			<p class="paragraf">“Evet, tanıdım.”  </p>
			<p class="paragraf">Dudaklarını yalayarak sustu. Az kalsın, “Hemen tanıdım. Görür görmez... Hiç tanımaz olur muyum?” falan diyecekti.  </p>
			<p class="paragraf">Oysa bu, Doktor Lütfü Bey’in de anladığı gibi, Ayşe’nin bu evde annesiyle beraber yaşadığını bildiğinden gelen bir tanımaydı. Fazladan, “Annem daha gelmedi mi?” diye sormuş, Doktor da belki tanıştırmayı düşünerek, “Ayşe” demişti. Sokakta kim bilir kaç kere karşılaşmışlardır da, o yaştaki bütün kızlarda Ayşe’yi bilip çıkarmaya yıllardır alıştığı halde, tanımadan geçmiştir.  </p>
			<p class="paragraf">“Tanırsınız elbette... Budalalık benim soruşum... İyi kızdır çok... Çalışkan. Akıllı. Okulda öğretmenleri, arkadaşları kendisinden hoşnut... Ben de hoşnudum, annesi de... Biz ayrıca uğraştık dersem, yalan olur. Kendi kendini yetiştirdi. Kızınızla övünebilirsiniz.” Kâmil Bey’in cigara yaktığını görünce özür diledi. “Şaşırdım birdenbire... Akıl edemedim. Kusura bakmayın. Ben çok seyrek içiyorum.” Telaşla yazıhanenin çekmecelerini araştırmaya başladı. “Nereye koydu Berta cigaraları... Ben içmeyeyim, diye saklıyor...” Eli çekmecelerden birinin içinde kalakaldı. “Berta’yı elinde büyüttü Nermin...” Kâmil Bey’in Almanca bildiğini hatırlamış olacaktı. “Kızımız gibidir. Bize şımarır biraz... Nermin’in sıhhatiyle o kadar ilgilenir ki, bu evde adı ‘Soğuk diktatör’dür. Ayşe’yle de pek sevişirler.” Cigara aradığını unutmuş gibi çekmeceyi hızla kapatıp kalktı. “Bakalım geldi mi? Kendisiyle görüşmeniz daha doğru... Ben karışmıyorum Nermin’in işlerine...” Zorla güldü. “Aslına bakarsanız, ben galiba hiçbir işe karışmıyorum bu evde...” Elini uzattı. “Tanıştığımıza sevindim. Gene görüşelim... İzin verirseniz, Nermin’i biraz hazırlayacağım... Pek yufka yürekli değildir ama, olsun. Bonsuvar efendim!”  </p>
			<p class="paragraf">Kâmil Bey’in elinde, Doktor Lütfü Bey’in elinden, insanı tedirgin eden, nemli bir yumuşaklık kalmıştı. Odada başkası varmış gibi, kimseye göstermemeye çalışarak avucunu pantolonuna sert sert sildi.  </p>
			<p class="paragraf">Masanın lambası, kapatılması mutlaka lazım bir şeymiş de açık unutulmuş gibi, rahatsızlık vermeye başlamıştı ki, Nermin girdi. “Neden karanlık burası böyle?” diyerek tavandaki elektrikleri yaktı.  </p>
			<p class="paragraf">Sesi rahattı. Tavanın ampullerini yakmadan önce, abajurun ışığı bir an, gergin kalçalarıyla uzun bacaklarını aydınlatmıştı. Sırtında dümdüz bir yün elbise vardı.  </p>
			<p class="paragraf">Kâmil Bey, kafasının içinde takılakalan kalçalarla bacakları nedense, Gazeteci Murat’ın yanında gördüğü kadına bağlamış, bu benzetişle yüreği donmuştu. Yutkunarak ayağa kalktı.  </p>
			<p class="paragraf">“Rahatsız olmayın efendim! Hoş geldiniz...” Nermin Doktor Lütfü Bey’in kalktığı koltuğa oturdu. Elini uzatmamıştı. “Nerdeydiniz bunca zaman? Öldüğünüz yayıldı, bir aralık...”  </p>
			<p class="paragraf">“Öyleymiş... Hastalanmıştım da, ondan çıkarmışlar galiba...”  </p>
			<p class="paragraf">“Öyleymiş... Sonra öğrendik doğru olmadığını... Oturun! Kahve içtiniz mi?” Zile bastı. “Hiç değişmemişsiniz...” Kapıyı açan hizmetçiye emretti. “İki kahve... Şekerli...   </p>
			<p class="paragraf">Kâmil Bey hep o benzeyişi düşünüyordu. “Bunun da, kendinden küçük bir dostu olabilir mi? Oğlu yerinde bir oğlan...” Nermin, bol ışığın altında hiç de yaşlanmış görünmüyordu. “Ayşe’yle yan yana dursalar, kimse ana-kız olduklarını bilemez. Bunu bir genç üvey ana sanır!”  </p>
			<p class="paragraf">“Evet, Anadolu’daydım.”  </p>
			<p class="paragraf">“Oraya mı yerleştiniz?”  </p>
			<p class="paragraf">“Evet...”  </p>
			<p class="paragraf">“Bir işiniz var mı? Ayşe’yi şimdi mi görmek istiyorsunuz hemen?”  </p>
			<p class="paragraf">“Bilmem ki... Doktor Bey, biraz alıştırmanın...”  </p>
			<p class="paragraf">Kâmil Bey birden kızdı. İşlerin tıpatıp önceden kestirdiği gibi yürümeyeceğini düşünmüştü ama, kendisini mahpusta, yedi yıl cezanın altında bırakıp giden, daha doğrusu en kestirme yoldan kendini boşatmayı beceren bu kadının karşısında suçlu gibi tutukluk göstereceğini hiç aklından geçirmemişti. Toparlanmaya çalıştı:  </p>
			<p class="paragraf">“‘Biraz alıştıralım,’ dediler de...”  </p>
			<p class="paragraf">“Olur... İsterseniz ben görüşeyim. Siz kahvenizi içinceye kadar... Biraz şaşırır ama, sinir nöbetleri geçireceğini sanmam...”  </p>
			<p class="paragraf">“Ben başka bir şey tasarladım.”  </p>
			<p class="paragraf">“Neymiş?”  </p>
			<p class="paragraf">“‘Babanın bir arkadaşı geldi,’ desek?”  </p>
			<p class="paragraf">“Anlayamadım! Alıştırmakla ne ilişiği var bunun? Sonunda gene ölmediğinizi alıştırarak söylemek lazım gelmeyecek mi?”  </p>
			<p class="paragraf">“Olsun... Böylesi bana daha uygun görünüyor!”  </p>
			<p class="paragraf">“Siz bilirsiniz! Kimdir gelecek arkadaşınız?”  </p>
			<p class="paragraf">“Arkadaşım gelmeyecek...”  </p>
			<p class="paragraf">“Ya?”  </p>
			<p class="paragraf">“Ben...”  </p>
			<p class="paragraf">“Sizi, ‘Babanın bir arkadaşı...’ diye mi tanıtacağım?”  </p>
			<p class="paragraf">“Evet...”  </p>
			<p class="paragraf">Nermin bir kaşını kaldırarak biraz düşündü. Fuat Mahir’in başına gelenleri hatırlamış olmalıydı. Yüzünden belli belirsiz bir gülümseme geçti:  </p>
			<p class="paragraf">“Bu yoldan nereye varmak istiyorsunuz?”  </p>
			<p class="paragraf">“Hiç... Böylesini daha uygun buluyorum.”  </p>
			<p class="paragraf">Bir an bakıştılar.  </p>
			<p class="paragraf">Nermin yaşını göstermeyen güzel kadınlardandı. Göstermeyen değil, yaşlandıkça güzelleşen, güzelliğine “Şahane” denilen mutlu kadınlardan... Kâmil Bey, eski karısının kıyıcı olduğuna çoktan inanmıştı. Aşırı güzelliğin her zaman biraz kıyıcı olduğunu da biliyordu. Oysa Nermin’in bakışında, kıyıcılığın umursamazlığı yerine, yufka yürekli bir annenin hoşgörüsü var gibiydi.  </p>
			<p class="paragraf">“Olmaz bu... Çünkü ciddi değil... Hem hiçbir şeye de yaramaz. Bence yaramaz. Hiçbir şeye yaramadığını bile bile bu kadar çapraşık bir işe giremem. Sizin yerinize bunu becerecek hiçbir tanıdığınız yok mu? Hem akıllı bir adam olmalı hem de böyle oyunlara girecek kadar... Şakacı...” Kapı vuruldu. Nermin kahveyi aldı. Cigara istedi. Kâmil Bey’in uzattığı ucuz cigarayı görmezden gelerek bekledi. “Hani tanımadığımız bir yerde, dil bilmez görüneceğimiz tutar da, hiç işitmek istemediğimiz sözleri dinlemek zorunda kalırız... Hem de yabancı dilden... Daha beteri, savunma hakkımızdan kendi kendimize, peşin peşin vazgeçmiş olarak... Tasarladıklarımız, her zaman olaylara uymuyor.” Hizmetçinin koşturduğu paketten bir cigara aldı. Kâmil Bey’in uzattığı ateşle yaktı. “Sağ olun! Burdan almaz mısınız? Ne diyordum? Evet, uygun bir arkadaş bulmalı... Uygunu budur. Daha da meraklı olur. İsterseniz düşünün bu gece... Yarın bana telefon edin!”  </p>
			<p class="paragraf">“Ben de gelsem, bir arkadaşımı da yollasam, Ayşe’nin duymasını istemiyorum. Benim yaşamakta olduğumu, şimdilik bilmesini istemiyorum.”  </p>
			<p class="paragraf">Nermin, “Neden?” diye soracakmış gibi gene kaşını kaldırdı. Sonra gülümseyerek başını salladı:  </p>
			<p class="paragraf">“Olur, söylemem. Sınayacaksınız, baskın vererek... Bir çeşit pusu kuruyorsunuz! Bir çeşit suç ortağı oluyoruz sizinle...” Fincanı tutan eline bakarak biraz daldı: “Gördünüz mü, uzaktan olsun, Ayşe’yi, büyüdükten sonra?”  </p>
			<p class="paragraf">“Hayır... Pardon, biraz önce, burda gördüm!”  </p>
			<p class="paragraf">“İyi! Yarın telefon edin!”  </p>
			<p class="paragraf">“Telefon istemez. Bir dostumu göndereceğim! Doktor Münir Bey. Tanır mısınız?”  </p>
			<p class="paragraf">“Sanmam...”  </p>
			<p class="paragraf">“Kısa boylu. Zayıf. Yaşlı görünür. Eski İttihatçılardan... Bütün savaşlara girip çıkmış...”  </p>
			<p class="paragraf">Az kalsın, “Namusuna kefilim,” diyecekti. Kalktı:  </p>
			<p class="paragraf">“Yarın... Saat kaçta gelsin?”  </p>
			<p class="paragraf">“Siz bilirsiniz ama... Bence uygunu... Öğle yemeğinden önce... Saat on, nasıl?”  </p>
			<p class="paragraf">“Onda, peki! Hiçbir şey sezdirmeyeceksiniz. Bunu böyle istiyorum.”  </p>
			<p class="paragraf">Nermin bu sözleri duymazdan geldi, ama güven vermeyi alçaltıcı bulduğunu da kaşlarını hafifçe çatarak anlattı.  </p>
			<p class="paragraf">  </p>
			<p class="paragraf">Murat’la Kadir, Kâmil Bey’in Soğanağa’daki konağının salonuna girdikleri zaman, Nuh Bey pencerenin önündeki geniş divanda oturuyordu. Gene ayağının birini altına almış, ötekini dikip dirseğine destek yapmıştı. Kara takkesi başında, kiraz çubuğu elindeydi. Yenikapı’ya inen yangın yerindeki yıkık dökük duvarların, tek başlarına dikili kalmış bacaların, tahtaları kararmış ev kalabalığının üstünden denize bakıyordu.  </p>
			<p class="paragraf">Doktor Münir Bey’in “Osmanlı Donkişotu” dediği Nuh Bey 1888 Jöntürklerindendi. Abdülhamit zamanında on beş yıl sürgünde kalmış, hürriyetin ilanından sonra İttihat Terakki Cemiyeti’nde, hiçbir karşılık beklemeksizin, en küçük işlerde boğaz tokluğuna çalışmıştı. Kâmil Bey’in mahpushane arkadaşıydı. Mütarekede, “Kuvayı Milliye’ye çeteci yazacağız,” diye bir dolandırıcılık dolabı kuran bir İttifakçı arkadaşının oyununa gelerek mahkûm edilmişti. Dünya yüzünde hiç kimsesi, dikili ağacı yoktu. Kışları burada, yazları Doktor Münir Bey’in Caddebostan’daki köşkünde geçiriyordu. Altmış dört yaşındaydı. Uzun boylu, bir deri bir kemik denecek kadar sıska gövdesi, çökük avurtları, iki yana çekerek burduğu uzun kırçıl bıyıklarıyla gerçekten Donkişot’a benziyor, gözlerindeki kederli dalgınlık, sesine vermeye çalıştığı kabadayılık bu benzerliği büsbütün artırıyordu.  </p>
			<p class="paragraf">Ayak seslerine omuzu üzerinden bakmış, delikanlıları görünce kaşlarını çatarak çıkışmıştı:  </p>
			<p class="paragraf">“Nerde kaldınız kopuklar?” Elini öptürdü. “Geçin şöyle...”  </p>
			<p class="paragraf">Kadir çekinerek sordu:  </p>
			<p class="paragraf">“Gitti mi Kâmil amca? Gideli çok oldu mu?”  </p>
			<p class="paragraf">“Gitti zor-güç... Gelir nerdeyse...”  </p>
			<p class="paragraf">“Neden zor-güç?”  </p>
			<p class="paragraf">“Bilmem! Üstüne bir pısırıklık geldi bu sabah...”  </p>
			<p class="paragraf">“Vaz mı geçecekti sakın?”  </p>
			<p class="paragraf">“Öyle sezinledim. ‘Olmaz!’ diye yakasına sarıldım.”  </p>
			<p class="paragraf">“Yarına mı bırakacaktı?”  </p>
			<p class="paragraf">“Açıkça ‘yarın’ demedi ama... ‘Kırıklığım var! Hele doktor gelsin!’ filan... ‘Yılgınlık istemem!’ diye gürledim, ‘işi uzattın ki, tadını kaçırdın!’ dedim, ‘Bu iş çoktan bitecekti, Ayşe kızı diplomasını aldığı gün getirecektin!’ dedim. ‘Boşuna çekindin! Sürüncemede bıraktın aylarca,’ dedim. ‘Kız bu Avrupa gezisine... Ben eminim, seninle çıkacaktı!’ dedim. ‘Haydi, gideceksin, kızı sırtlayıp geleceksin!’ dedim!”  </p>
			<p class="paragraf">“Emin misin Nuh amca?”  </p>
			<p class="paragraf">“Ne demek emin misin? Eminden de eminim! ‘Kan konuşmaz’mış, affetmişler onu... Halt etmişler... Kan konuşur, bal gibi... Hem de, ‘Aslını inkâr eden Çingenedir!’ diye konuşur! Bilmez miyim ben? Kaçın kurasıyım?”  </p>
			<p class="paragraf">“Fakirlik numarası karıştırmasın işleri? Kolay değildir Nuh amca, fakirliği göze almak... Hele büyük zenginliği teperek göze almak!”  </p>
			<p class="paragraf">“Kolay değildir ama, cibilliyetsiz takımına kolay değildir. Onurlu insana geldi mi, dakka duraklamaz. Ne demek fakirlik, ne demek zenginlik? Haklı ile haksızı seçme zorunda olana bir tek yol vardır: Haklıyı seçmek... Burada para işlemez, milyon olsa işlemez! Doğru muyum, Gazeteci Murat?”  </p>
			<p class="paragraf">“Adamına göre Nuh amca!  </p>
			<p class="paragraf">Kadir başını salladı.  </p>
			<p class="paragraf">“Fakirlik zordur, zor... Fakirliği seçmek çok zordur.”  </p>
			<p class="paragraf">“Yahu, sen ‘fakirlik’ diyorsun, ben ‘kan’ diyorum! Neden uzatmalı! Var mısın? Ben on koyarım, sen bir lira koy! Ayşe kız bugün burada olmazsa, benden on lira gider ki, bu sıralar yüz lira demektir!”  </p>
			<p class="paragraf">“Yok Nuh amca! Biz, sizin sezgi gücünüzle aşık atamayız!”  </p>
			<p class="paragraf">“Haşşöle... Haddini bilmeli!” Birden şaşırmış gibi gözlerini açtı. “Nerde baban? Ramiz Efendi’yi sordum. Aşağıda mı?”  </p>
			<p class="paragraf">“Yok!”  </p>
			<p class="paragraf">“Ne demek? Gelmedi mi? Gelmeyecek mi sakın? Bir bu eksikti. Kızarım ki, çok kızarım! ‘Önüne kat, al gel!’ demedim miydi sana ben? ‘Şuraya buraya takılır. Unutur gider,’ demedim miydi? Gelmemeli ki, ben sana sormalıyım!” Cigara tazeledi. Delikanlılara da verdi. Birden kederlenmişti: “İçiyor değil mi hep öyle?”  </p>
			<p class="paragraf">“İçiyor ama, gelmemesi içkiden değil... Çocuk gibi oldu. Bir türlü söz geçiremedik. Murat’ı hiç kırmaz. Öyleyken... Murat bile yola yatıramadı.”  </p>
			<p class="paragraf">“Elbise meselesinde mi?”  </p>
			<p class="paragraf">“Evet! Şimdi tutturmuş... ‘Hele Ayşe kız gelsin, kolay! Ayşe kız gelirse yaparız bir şey,’ diyor.”  </p>
			<p class="paragraf">“Asıl çocuk sizsiniz! Ne demek kılık-kıyafet? Görücüye mi çıkacak herif? Ayşe kız buraya gelip de bizi olduğumuz gibi sevmezse kaç para eder? Kılığımızı görecek de, yadırgayacak mı? Hayır! Nuh amcası basmadan gecelik entarisi mi, pembe incili kaftan mı giyiyor, farkına bile varmayacak! Hem de varmaz, görürsünüz!”  </p>
			<p class="paragraf">“Farkına varmasa da babam o kılıkta... Lise hocası... Öğrencilerinin saygısını yitirecek, diye korkuyorum! Bir insan borçlanmaktan niçin ürker? ‘Ödeyemem,’ diye... Elbise, ayakkabı, palto, şapka, birkaç gömlek bilemediniz kırk elli liranın... Haydi diyelim altmış yetmiş liranın içinde...”  </p>
			<p class="paragraf">“Doğru! Nasıl olsa ödenir! Evet, bu senin baban tadını kaçırdı ki, büsbütün kaçırdı! Borç edip neden giyinmiyor diye söylemiyorum, üstüm başım kötü diye, bugün gelmemeye kalkarsa...”  </p>
			<p class="paragraf">Nuh Bey’le Kadir, Ramiz Efendi’yi büsbütün ayrı yönlerden çekiştirmeye başlamışlardı. Aslında birbirlerine gizliden gizliye takılıyorlardı.  </p>
			<p class="paragraf">Murat kalktı, Kâmil Bey’in av köpeği Cino’nun yanına gitti. Cino epeyce yaşlıydı. Avda eski hızı kalmamıştı. Belki de bu yüzden bakışları gittikçe daha kederleniyor, daha dalgınlaşıyordu. Murat başını okşayınca kocaman dilini gösterip inler gibi esnedi. Kuyruğunu Acem halısına vurarak ilintiye sanki teşekkür etti.  </p>
			<p class="paragraf">Murat, yıllardır ölmüş bildiği babasıyla apansız karşılaşan, on yedi yaşındaki bir kızın –belki şu anda– duymakta bulunduğu şaşkınlığın ne biçim bir şey olduğunu kestirmeye çalışarak resimlere daldı. Picasso’nun mavi çağında iki cambaz... Sarhoş Utrillo’nun gözüyle sarhoş Paris... Modigliani’nin ölçülerine göre olağanüstü uzun kadınlardan birinin dalgın çıplaklığı... Bunların hiçbiri kopya değildi. Kâmil Bey 1905-1910 arası Paris’te bu ressamları tanımış, onlarla arkadaşlık etmişti. Bugün kızının karşısına fakir bir adamcağız kılığında çıkıyordu. “Ayşe gelirse bunları ucuz kopyalar sanır! Sahici olduklarına belki de kolayca inanmaz. Bir de bakalım, resimle falan ilgili mi? Ne zor durumdur bu! Baba ile kızı birbirlerini tanımak için yıllardan sonra aylarca uğraşacaklar!”  </p>
			<p class="paragraf">Nuh Bey’le Kadir’in konuşmalarına kulak verdi.  </p>
			<p class="paragraf">“Bırakmak zor da, her akşam sızana kadar içmek kolay mı Kadir oğlum? Hayır! Bu da en az öteki kadar zor! Nerden biliyorum? İçtiğimden değil! İçkiyi hiç sevmedim! Gençliğimde de çekmedi beni... Fakat sürgün arkadaşlarda çok gördüm! Bizim gençliğimizde konyak modası vardı. Belki de rahmetli Beşinci Sultan Murat hazretleri konyak tutkunu olduğu için... Duyduğuma göre hemen hemen bütün Tanzimat ileri gelenleri konyak içerlermiş... Çoğu bu yüzden genç sayılacak yaşta ölüp gitmiş... Abdülhamit çağında konyak gene vardı. İçgüveysi girmiş, alafranga damatların içkisi... Kayınbabadan ayıp olmasın diye sofrada içilemediğinden, eve gelince yatak odasına girip üst üste atarlarmış. Hele hanımı koltukta ilk defa görüp beğenmediyse, herif bu konyak işini öylesine azıtırmış ki... Sonunda mesele mantanotaya kadar varırmış!” İçini çekti. “Bizim Ramiz Efendi’ninki, sağ olsun, başka... Kurtaramadı adam kendini ölüm acısından... Geçende Doktor Münir Bey’e sordum. ‘Öyle,’ dedi, ‘Aslında bu bizim Kuvayi Milliyeciler bir başka insan soyu,’ dedi. Ne demek ‘Bir başka insan soyu? Anlayana aşk olsun,’ İyidir, hoştur bizim doktor, gel gelelim, sözleri pek anlaşılmaz! Çünkü karışık söyler. ‘Bunlar iyi yetiştirilmiş savaş atlarına benzer,’ dedi, doktora kalırsa bu senin baban gibi herifler savaşsız yapamazlarmış... Savaş atları saldırı borusunu duyunca nasıl kafayı dikerlerseymiş... Bunlar da öyleymiş... İflah olmak yokmuş bunlara... Savaşsız kaldılar mı bir şey tuttururlar, kendilerine dert edinirlermiş... Hasılı, senin doktor amcan, ‘Bunlar,’ dedi, ‘yirmi dört saatte bir kere vatanı kurtaramazlarsa sapıtırlar!’ dedi. Sana kızıyor mu Ramiz Efendi, Serbest Parti’yi tutuyorsun diye?”  </p>
			<p class="paragraf">“Kızıyor!”  </p>
			<p class="paragraf">“‘Belediye seçimlerini alnımızın akıyla kazandık,’ diye ellerini oğuşturuyor mu?”  </p>
			<p class="paragraf">“Oğuşturuyor, çocuk gibi... Sandık başında bulunmasa o kadar şaşmayacağım! Evet, çocuk gibi benim babam! Hem biliyor, Halk Partisi oy almadı, hem alnımızın akıyla kazandık diye aldatabiliyor kendini...”  </p>
			<p class="paragraf">“‘Ne faydası var, akıllı adam kendini aldatmaya çabalar mı?’ demiyor musun?”  </p>
			<p class="paragraf">“Demez miyim?”  </p>
			<p class="paragraf">“‘Gerçek Halkçı, milletten yana olacak! Bu nasıl iş?’ demeli.”  </p>
			<p class="paragraf">“Dedim geçende... Hiç oralı olmadı! Bir laf öğrenmiş nerdense... ‘Milletin çoğunluğu her zaman haklı olmaz,’ dedi. ‘1910’da serbest seçim yapılsaydı Abdülhamit kazanırdı, hem de ezici çoğunlukla...’ diye gülüverdi.”  </p>
			<p class="paragraf">Murat gelip Nuh Bey’in karşısındaki koltuğa oturdu:  </p>
			<p class="paragraf">“Haksız mı Ramiz amcam?”  </p>
			<p class="paragraf">Nuh Bey her zamanki gibi bir an şaşkın baktı, suratını buruşturdu:  </p>
			<p class="paragraf">“Haksız elbette. 1910 başka... 1930 başka... En az arada yirmi yıl fark var! Uzatma, biliriz Halkçıların biz ne kumaş olduğunu...” Gözlerini kırpıştırdı. Lafı değiştirecek konu aradığı belliydi. “Sorduğuma karşılık gelsin! Nerdeydin geçen hafta? Çok önemli işin çıktı, değil mi? Tam geliyordun...”  </p>
			<p class="paragraf">“Tam...”  </p>
			<p class="paragraf">“Şapkanı giyerken...”  </p>
			<p class="paragraf">“Tam...”  </p>
			<p class="paragraf">“Telefon çaldı, lanet!”  </p>
			<p class="paragraf">“Tamam!”  </p>
			<p class="paragraf">“Yakalanmayayım diye açmak istemedin! Boş bulunup açtın ki... Telin öbür ucunda İngiliz Kralı... ‘Allo kardeşim Murat Bey... Allo iki gözüm! Şu Mançurya işini napalım dersin!’ diye çırpınıyor.”  </p>
			<p class="paragraf">“Aman nasıl duydunuz? Gayet gizliydi. Vay başıma gelenler...”  </p>
			<p class="paragraf">“Oğlum Gazeteci! Maskaralığa vurmak niyetindesin ama, bizim hepsinden haberimiz var! Sarı saçlıymış senin yeni İngiliz Kralı... Etine dolgunmuş... Bizim gençliğimizde, böylesine ‘Hoşur’ derlerdi. Kadir’e bakma boş yere... Ondan duymadık. Doktor Münir Bey anlattı. Celâdet denilen delinin ziyafetinde, ‘nedir’ demesine meydan bırakmadan, salla sırt edip savuşmuşsun, yangından mal kaçırırcasına...”  </p>
			<p class="paragraf">“Yok canım!  </p>
			<p class="paragraf">Kadir, merakla Murat’a döndü:  </p>
			<p class="paragraf">“Şükran Hanım’la beraber mi çıktınız? Neden bana söylemedin şimdiye kadar?”  </p>
			<p class="paragraf">“Beraber çıkmak yok da ondan... Ben çıkıyordum, rastladık. ‘Sizi eve bırakalım,’ dedi.”  </p>
			<p class="paragraf">“Sonra?”  </p>
			<p class="paragraf">“Sonrası neymiş? Razı olmadım. Beyoğlu’nda indim.” Nuh Bey’e sordu: “Nerde kaldı doktor amca? Arif Bey, Albay Cemil Bey?”  </p>
			<p class="paragraf">“Gelirler nerdeyse! Doktor bir hastaya uğrayacakmış... Bana sorarsan canı sıkkın bugünlerde, bizim farmason doktorumuzun...”  </p>
			<p class="paragraf">“Neden?”  </p>
			<p class="paragraf">“Hiç istemiyor, Ayşe kızı böyle baskına uğratır gibi deneyelim! Doktor aklı... İnsan kısmı, sınava çekilmeden olur mu yahu!” Can sıkıntısıyla bir zaman denize baktı. “Kahve söylemediniz mi siz Madam Eleni’ye, yukarı çıkarken?”  </p>
			<p class="paragraf">“Yok!”  </p>
			<p class="paragraf">“Olur mu hiç... Fırla, Kadir oğlum, ben de içerim. Benimki sade...” Saatini çıkardı. “Ooo... Epey olmuş... Nerde kaldılar bunlar? A, n’olmalı, n’olmalı, Kâmil Bey, Ayşe kızımızı alıp gelmeli de, kapıyı bu tembellere Ayşe kızımız açmalı... Nasıl apışır Arif Bey... Cemil de apışır! ‘Cehennem topçu olmakla bir adam adamlıktan çıkmaz!’, kimin sözüdür bildin mi gazeteci? Cehennem topçunun sivil perde çavuşu Kör Şaban’ın sözüdür. Yamandır bu Kör Şaban! Aslında benim, gaipten haber verme gücüm nerden gelmekte? Bu Kör Şaban köpoğlusundan gelmekte... Bir meselede kestirip atamadım da, az biraz durakladım mı... Hemen şapkayı basar, yallah Beşiktaş’ı tutarım! ‘Gel bakalım Kör ağa, şöyle bir mesele var, senin aklın neyi kesmekte?’ derim. Kördür tek gözü, su içen tavuk gibi gökyüzüne diker, çok değil, bir dakka, yallah yallah iki dakka bakar. Ulan alçak desem, senin çıkası gözüne Cebrail melaike mi görünmekte ki şıp diye kestirip atmaktasın bunca âkılâneyi apıştıran, en çapraşık işin dönüp dolaşıp şuraya varacağını...” Ayak seslerini duyunca, birden iki dizi üstüne gelip kapıya döndü. “Nedir o? Tamam! Ayşe kızı aldı geldi Kâmil Bey... Nasıl? Ben demedim mi Gazeteci Murat?”  </p>
			<p class="paragraf">Önde Farmason Doktor, arkada binbaşı emeklisi Arif Bey’le Topçu Albayı Cemil Bey içeri girdikleri halde, Nuh Bey hâlâ bekliyordu.  </p>
			<p class="paragraf">Doktor, Murat’a göz kırptı:  </p>
			<p class="paragraf">“N’oldu buna?”  </p>
			<p class="paragraf">Murat’ın cevap vermesine meydan bırakmadan Arif Bey sordu:  </p>
			<p class="paragraf">“Hani, gelmedi mi Kâmil Bey? Ne kadar oldu gideli?”  </p>
			<p class="paragraf">“Gideli epeydir... Saat üçte çıktı. Şimdi saat?”  </p>
			<p class="paragraf">“Dört buçuğu geçiyor.”  </p>
			<p class="paragraf">“Evde bulamadı desem...”  </p>
			<p class="paragraf">“Telefon etmediniz mi?”  </p>
			<p class="paragraf">“Yok telefon... Telefon edilir mi?”  </p>
			<p class="paragraf">“Öyle ya, baskın basanın...”  </p>
			<p class="paragraf">Murat gelenlerin elini öpmüş, cigara dolaştırmıştı. Kahve sordu. Bu sırada Madam Eleni iki kahve getirdi. Çayın hazır olduğunu haber verdi. Nuh Bey’in sorusu üzerine de, Kadir’in yalnız başına bilardo oynadığını söyledi.  </p>
			<p class="paragraf">Arif Bey’le Cehennem Topçu Cemil sıkıntılı, Doktor Münir açıkça öfkeliydi. Bunların buraya gelmekte böyle gecikmeleri, herhalde bugünkü beklemenin bunaltıcılığını kestirmelerindendi... Kâmil Bey yalnız dönerse, kızı Ayşe annesini seçmiş olacaktı. Kâmil Bey için hayatının ikinci, daha müthiş yıkımı... Şimdiye kadar kızını düşünerek direndi, şimdiden sonra n’apar, umutsuz yalnızlığıyla?  </p>
			<p class="paragraf">Buradakilerin hepsi, bunu düşündükleri için olmalı, söz bir türlü yürümüyor; Nuh Bey’in palavracı iyimserliği bunaltılı havayı dağıtamadıktan başka büsbütün ağırlaştırıyordu. Aslında, Nuh Bey’in iyimserliği de bugün tamamıyla zorlamaydı.  </p>
			<p class="paragraf">Murat, çeşitli soydan ayrı ayrı güçlü olan bu dövüşçü insanların, bir yerde, ne kadar güçsüz düştüklerini birdenbire gözleriyle görüyormuş gibi şaşkınlığa düşmüştü.  </p>
			<p class="paragraf">Evet, bunlar, Kâmil Bey’in uğrayabileceği hayal kırıklığından son dakikada dehşete kapılmış gibiydiler. Böyle bir hayal kırıklığı kendi başlarına gelse duyacakları derin acı şu anda duydukları çaresizlikten daha korkunç olamazdı. Binbaşı emeklisi Arif Bey’le Topçu Albayı Cemil Bey de, Ramiz amca gibi, Serbest Parti’nin neden açıldığına bir türlü akıl erdirememişler, milletin Serbest Parti’yi tutması, belediye seçimlerinde Halk Partisi’nin açıkça sopa kullanmak, hile yapmak zorunda kalması karşısında şaşkına dönmüşlerdi. En amansız şartlar içinde silah gücüyle kurtarılan memlekette, henüz yedi yıl geçmeden nankörlüğe uğramayı bir türlü bağışlayamıyorlar, haksız yere hakarete uğramışlar gibi olanları onurlarına yediremiyorlardı.  </p>
			<p class="paragraf">Yüzlerindeki anlama, seslerindeki donukluğa, el kol sallayışlarındaki sinirliliğe baktıkça Murat’ın şaşkınlığı artmaktaydı. Bu adamlar sanki bütün ömürlerinde hiçbir zaman gerçekten sevinmemişlerdi. Ramiz amcası, Kâmil Bey, tanıdığı öteki Kuvayı Milliyeciler de az çok farklarla, yerine göre böyleydiler. Oysa yaşayışlarında, herhangi bir insanı ölene kadar mutlu kılacak zafer sevinçleri olmuştu. ‘Bir derin kuyuya atılan taş gibi düşmüş bunların ruhuna bu sevinç... Gürültü koparmış, durgunluğu çalkamış ama, sonunda bir daha yüze çıkmamak üzere batmış gitmiş! O zaman bunların kazandıkları zafer de giderek yenilgiye benzedi içlerinde... Doktor Münir Bey garip şeyler söylüyordu bu çeşit Kuvayı Milliyeciler için... Güçsüz değiller ama, güçleri üniformalı düşman karşısında bulunmadıkça yırtıcı atılganlıktan, sonuna kadar aralıksız kovalamak hırsından gelmez! Bunlar kendileri de farkında değillerdir, ama son hesaplaşmada, durgun adamlardır. Hayalperver adamlar... Gerçeğin yerine kolayca uydurmayı koyup, kendilerini aldatarak rahatlamayı yadırgamazlar. Oturup sabırla beklemeyi, sabırla acı çekmeyi, yoksulluğun her çeşidine katlanmayı bilirler. Türkçesi, Anadolu milletinin yetiştirdiği çilekeş dövüşçülerimiz... Soylu korkmazlıklarıyla, hesaplara sığmaz direnişleriyle tarih yapan, ama yaptıkları tarihe sahip çıkmasını pek de bilmeyen bizim insanlarımız...’ Murat, aklından geçirdiklerini sezinlemelerinden korkmuş gibi hemen cigara paketini çıkardı. Dolaştırdı. Bunu yaparken, ‘Biz de güçsüzüz ama, iyimseriz! Bunlar fazladan karamsar da galiba... Peki neden karamsar olur, zaferde alınteri olanlar?’ Topçu Albayı Cehennem Cemil Bey cigarayı yakmıştı. Kaşları çatıktı. Arif Bey bir arkadaşa rastlamıştı vapurda... Tanıyacaktı mutlaka Cehennem... Kürdoğlu derlermiş Harbiye’de... Ahmet...  </p>
			<p class="paragraf">“Hangi Ahmet... Hani Ahmed-i Sabri demişti de ilk günü, adı böyle kalmıştı.”  </p>
			<p class="paragraf">“Tamam!”  </p>
			<p class="paragraf">Doktor Münir, Murat’ın yüzüne ürküntüyle baktı. Bu bakışta, “Eyvah, gene savaş anılarından açacaklar!” anlamı vardı. Bunu önlemek istediğini meydana vuran bir telaşla sordu:  </p>
			<p class="paragraf">“Nereye savuştun o gece sen apansız?”  </p>
			<p class="paragraf">“Hangi?”  </p>
			<p class="paragraf">“Deli Celâdet’in ziyafetinde...”  </p>
			<p class="paragraf">“Hayır! Savuşmadım!”  </p>
			<p class="paragraf">“Ne demek savuşmadım?” Doktorun sesi uyarıcıydı. Konuya koşulmasını Murat’tan istiyordu: “Hanımı aldın savuştun... Sarı saçlı güzel hanımı!”  </p>
			<p class="paragraf">“Sarı saçlı... Ha şu mesele...” Murat keyiflenmiş gibi gülmüş, dikkati çekmek için sesini yükseltmişti: “Eve gitmek istedi. Oysa, şoförün gelmesine epey varmış.”  </p>
			<p class="paragraf">“Şoför kendisinin mi?”  </p>
			<p class="paragraf">“Evet!”  </p>
			<p class="paragraf">“Desene bu kez aristokratlarla alışveriş! Baktın kapı önünde debeleniyor!”  </p>
			<p class="paragraf">“Evet, bir taksi buldum.”  </p>
			<p class="paragraf">“Sonra?”  </p>
			<p class="paragraf">“Hiç... Bıraktım evine...”  </p>
			<p class="paragraf">Murat, kadın işlerini kalabalıkta değil, teke tek bir arkadaşına bile anlatmayı sevmiyordu. Bunu Doktor Münir de hiç sevmezdi. Öyleyken üsteledi:”  </p>
			<p class="paragraf">“Neler konuştunuz? En cümbüşlü sırada toplantıyı neden bırakıp savuştuğunu söyledi mi?”  </p>
			<p class="paragraf">“Söyledi.”  </p>
			<p class="paragraf">“Nedenmiş?”  </p>
			<p class="paragraf">“Celâdet Bey’in hazırladığı edepsizliği biliyormuş.”  </p>
			<p class="paragraf">“Nerden biliyormuş? Kimsenin haberi yoktu.”  </p>
			<p class="paragraf">“Yabancısı değil! Baldızıdır Şükran Hanım, Celâdet Bey’in...”  </p>
			<p class="paragraf">“Bak sen!”  </p>
			<p class="paragraf">Arif Bey ilgilendi:  </p>
			<p class="paragraf">“Nedir Celâdet maskarasının yeni edepsizliği?”  </p>
			<p class="paragraf">“Sormayın! Gerçekten deli...”   </p>
			<p class="paragraf">Doktor Münir Bey araya girdi:  </p>
			<p class="paragraf">“Bırakın deliyi şimdi... Eve gittiniz! Kapıda durdu taksi... Hanım, bir şey ikram etmeye kalkmadı mı? ‘Çıkın biraz,’ denir. Âdet böyledir!”  </p>
			<p class="paragraf">“Böyledir ama...”  </p>
			<p class="paragraf">“‘Olmaz’ mı dedin sakın! ‘Geç oldu, evden merak ederler,’ dedinse... Erkeklik n’oldu arkadaş?”  </p>
			<p class="paragraf">“Hayır, Doktor amca... Şükran Hanım dedi ki, ‘Böyle yardımların sonunda âdettir... Hanımlar yordukları erkek arkadaşlarına, ‘Bir dakika buyurun! Bir şey içersiniz, derler,’ dedi.”  </p>
			<p class="paragraf">“Eee?”  </p>
			<p class="paragraf">“‘Ben bunu demiyorum’ dedi.”  </p>
			<p class="paragraf">“Neden? Tipi mi değilmişsin?”  </p>
			<p class="paragraf">“Tipini bilmem, ‘Çünkü hiç âdetim değildir,’ dedi.”  </p>
			<p class="paragraf">“Sen ne dedin?”  </p>
			<p class="paragraf">“‘Âdetleri bozmak kimseye hayır getirmez,’ dedim. ‘Bu dünyada insan rahat edeyim, sonunda zararlı çıkmayayım derse, âdetleri katiyen bozmayacak,’ dedim.”  </p>
			<p class="paragraf">“Bunlar nasıl numaralar karşılıklı? Ertesi gün, hafta sonu için bir buluşma teklifi?”  </p>
			<p class="paragraf">“Hayır, yok öyle şey...”  </p>
			<p class="paragraf">“Senden de mi yok?”  </p>
			<p class="paragraf">“Hayır! Çünkü Kadir’in söylediğine bakılırsa, böyle numaralara hiç hacet yokmuş, kendisi kalkar gelirmiş ya da arar bulurmuş canı çektiği zaman. Hiç duraklamazmış, bu sebepten de zorlamak gerekli değilmiş!”  </p>
			<p class="paragraf">“Bak sen! ‘Kız adın ne?’ diye sormuş herif, kızdır kırıtmış: ‘Bal kız!’ demiş. ‘Daha tatlısın ya!’ diyerek sarılıvermiş elin canavarı...”  </p>
			<p class="paragraf">“Evet, bu da böyle daha tatlı...”  </p>
			<p class="paragraf">“Daha neler konuştunuz yolda? Sondaki namuslu ayrılışa uygun mu? Dünyanın bozulduğundan... Ahlak mahlak kalmadığından... Filan falan mı?”  </p>
			<p class="paragraf">“Eh... Celâdet Bey’den açtı. Biraz acındı.”  </p>
			<p class="paragraf">“Nesine acıyor?”  </p>
			<p class="paragraf">“‘Varlığı kendisine yeter eniştemin,’ dedi. ‘İnsan varlığı neden ister? Canının çektiğini yapsın... Çekmediğini hiç yapmasın için... Demek eniştem şirketin parasını, Ankara’dan söktürmek için kadın kullanmayı istemeden yapmış... Buna önce inanamadım. Sonra inanınca da çok şaştım!’ dedi.”  </p>
			<p class="paragraf">“‘Zanaat meselesi’ diyemedin mi? ‘Zanaattır kör olsun, bırakmaz,’ diyeydin!”  </p>
			<p class="paragraf">“Şükran Hanım da böyle dedi ama, sizin sözünü ettiğiniz zanaatı düşünmeden.”  </p>
			<p class="paragraf">“Ya?”  </p>
			<p class="paragraf">“Avukatlığı düşündü. ‘Parayı kanun gücüyle alamadığı için çok kızmıştır, eniştem,’ dedi. ‘Sezdirmemeye çalıştı ama, ben onu bilirim,’ dedi. ‘Hele gâvurlara karşı, avukat olarak kanunları yürütemeyişini hazmedemedi hiç!’ dedi. ‘Bu sebeple, rezillik salt benim üstümde kalmasın, uzak yakın ilgililere de pay olsun, diye verdi bu ziyafeti...’ dedi.”  </p>
			<p class="paragraf">Cehennem Topçu Cemil dayanamadı:  </p>
			<p class="paragraf">“Yahu neler söylüyorsunuz böyle siz? Bir şey anlayamıyorum!”  </p>
			<p class="paragraf">Doktor Münir güldü:  </p>
			<p class="paragraf">“Sabırlı ol! Şu hanımın fikrini öğrenelim, gerisini anlatırız! Evet... Demek bu ziyafeti... Rezilliği paylaşmak için vermiş... İlginç! Nereden çıkıyormuş bunun böyleliği... Sordun mu? Celâdet mi söylemiş?”  </p>
			<p class="paragraf">“Kendisi böyle düşünüyor! ‘Kadını şirket direktörüyle yollamasından belli!’ dedi. ‘Yoksa çok kolaydı, böyle bir vasıta kullandığını gâvur direktörden saklamak,’ dedi.”  </p>
			<p class="paragraf">“Bilmez miymiş gâvur bizdeki rezillikleri?”  </p>
			<p class="paragraf">“Bilirmiş ama, görünüşü kurtarmak diye de bir şey varmış... Hem de yalnız bizde değil, bütün dünyada varmış...”  </p>
			<p class="paragraf">Bu sefer, Arif Bey’le Nuh Bey de, “Konuşulanlar şifreye döndü,” diyerek şikâyete başlamışlardı.  </p>
			<p class="paragraf">Hiçbir şey anlamıyorlardı. Doktor Münir, arkadaşlarına, Celâdet Bey’in kadın kullanarak, takılmış bir parayı Ankara’dan nasıl söktürdüğünü özetledi.  </p>
			<p class="paragraf">“Hay Allah kahretsin!”  </p>
			<p class="paragraf">“Vay Celâdet vay! Layığını bulmuş Deli sonunda, desene Farmason, işte bunu beğendim!”  </p>
			<p class="paragraf">“Yahu nedir? Bunlar nasıl rezillikler!”  </p>
			<p class="paragraf">“Durun bakalım! Asıl rezilliğimiz geride... Oğlum Murat, ben bu Şükran Hanım’a ‘Akıllı’ diyeceğim ama...”  </p>
			<p class="paragraf">“Aması?”  </p>
			<p class="paragraf">“Şimdi beni söyletme! Akıllı hatun denilen yaratık bu dünyada var olsa hiç bekâr erkek kalır mıydı?”  </p>
			<p class="paragraf">Cehennem Topçu Cemil Bey elini kaldırdı:  </p>
			<p class="paragraf">“Şimdi inandım, gerçekten yaşlandığına Farmason! Kendini övmeye başladın. İyi belirti değildir.”  </p>
			<p class="paragraf">“Neyi gösterir efendim?”  </p>
			<p class="paragraf">“Bana sorarsan arkadaş, bunca yıl bekâr kalmanın pişmanlığını... Bütün pişmanlıklar da bilirsin, güçsüzlükten gelir. Güçsüzlüklerin en berbatı da, yaşlanmak!”  </p>
			<p class="paragraf">Arif Bey araya girdi:  </p>
			<p class="paragraf">“Kim bekâr! Bu domuz mu? Şimdi bile bunun kırk tarakta bezi vardır!”  </p>
			<p class="paragraf">“‘Yalan ama söyle, hoşuma gidiyor!’ demiş herif... Yaşlanmaya geldi mi, bizim gibi feleğin bütün çemberlerinden geçmiş adamlar, isteseler de yaşlanamıyorlar Cehennem, çünkü vakit bulamıyorlar.”  </p>
			<p class="paragraf">Arif Bey sordu:  </p>
			<p class="paragraf">“Bu Şükran Hanım geçende, Yerlimallar Sergisi’nde gördüğüm hanım mı? İncecik, esmer...”  </p>
			<p class="paragraf">“Sarı saçlı diyoruz arkadaş! Boya sarısı değil! Anadan doğma sarı... Sarının da harikası...”  </p>
			<p class="paragraf">“Ne bileyim! Şimdi insan öz kızını tanıyamıyor!”  </p>
			<p class="paragraf">“Gözlerde bir şey başlamasın Arif, katarakt matarakt... Hani bizim millet, tavuk karası der!”  </p>
			<p class="paragraf">“Halt etmişsin!”  </p>
			<p class="paragraf">“Ne bileyim?”  </p>
			<p class="paragraf">“Biz daha iğnenin deliğinden Hindistan’ı...”  </p>
			<p class="paragraf">“Seyretmektesiniz! Doktor Münir Bey Murat’a döndü: Daha ne konuştunuz Şükran Hanım’la?”  </p>
			<p class="paragraf">“Daha! Durun bakalım! Evet, ‘Dümbük baha mı, dümbük bahası mı?’ diye sordu. ‘Aslı galiba bahası olmalı ya, Osmanlı pratikte baha demiş geçmiş kısadan,’ dedim. Kelimenin kökünü sordu.”  </p>
			<p class="paragraf">“Hangi kelimenin? Sakın dümbük kelimesinin mi?”  </p>
			<p class="paragraf">“Evet!”  </p>
			<p class="paragraf">“Neymiş? Bilir misin?”  </p>
			<p class="paragraf">“Hayır!”  </p>
			<p class="paragraf">“Ne dedin?”  </p>
			<p class="paragraf">“‘Kökü yoktur, kökü batsın!’ dedim.”  </p>
			<p class="paragraf">“Şimdiye kadar hiç mi işine yaramadı ki, için sızlamadan beddua ettin cânım zanaata?”  </p>
			<p class="paragraf">“Cânım zanaat... Ne fayda! Fukara Deli Celâdet Bey’i kıvranırken görmediniz mi?”  </p>
			<p class="paragraf">“Nerde kıvranıyor? Niçin? Müşterinin titizine mi çatmış?”  </p>
			<p class="paragraf">“Yok canım! Bankada kıvranıyor.”  </p>
			<p class="paragraf">“Orası da mı parayı vermezlendi? Eh, buna gülerim işte...”  </p>
			<p class="paragraf">“Yok canım! Para hazır... Gelin görün ki, Celâdet Bey bozuk para istiyor!”  </p>
			<p class="paragraf">“Versinler, banka değil mi? Kıtlığı mı var?”  </p>
			<p class="paragraf">“Kıtlığı... İki yüz elli bin lirayı bozuk istiyor.”  </p>
			<p class="paragraf">“Nasıl bozuk?”  </p>
			<p class="paragraf">“Hepsini bir liralık... Ya da iki buçuk liralık... Artık bulmak imkânsız hale gelirse, az buçuk da beş liralık... Bunu da lütfen kabul ediyor, beş-on bin lirayı geçmemek şartıyla...”  </p>
			<p class="paragraf">“Deliiii! Napacakmış bu kadar bozukluğu?”  </p>
			<p class="paragraf">“Kudurmuş mu? Derdi ne?”  </p>
			<p class="paragraf">“Deli değil mi yahu, tutturur! Ne dedi veznedarlar! ‘Hastir ordan!’ demediler mi?”  </p>
			<p class="paragraf">“İki yüz elli bin liralık müşteriye Roçild bile hiçbir şey diyemez bu dünya buhranında... Veznedarların kıvranmalarını görmeliydiniz! Önce şaka bellemişler. Sonunda işin şakası olmadığını anlayınca apışmışlar!”  </p>
			<p class="paragraf">“Yalandır yahu! Benim bildiğim Celâdet, deli meli değildir aslında, bal gibi edepsizdir! Kimden duydun?”  </p>
			<p class="paragraf">“Duyma yok! Gözle görülmüştür. Gazetede oturuyordum. Saat üçe doğru... Telefon, dediler. Baktım, Celâdet... ‘Ankara’dan ne zaman döndünüz?’ demeye bırakmadı. İlk söz n’olsa iyi?”  </p>
			<p class="paragraf">“Bozukluk var mı yanında demesin?”  </p>
			<p class="paragraf">“Hayır! ‘Tabancan üstünde mi?’ diye soruyor.”  </p>
			<p class="paragraf">“Anladım! Düşünmüş taşınmış, dümbüklüğü onuruna yedirememiş... Delidir, edepsizdir ya, bu gidişatın büsbütün de erbabı değildir. ‘İş işten geçmişse de temizlik temizliktir!’ dedi fukara Deli... Kendisini vurup pisliği temizleyecek... Sakın koşturmadın mı buyur diyerekten, hay Allah müstahakını versin!”  </p>
			<p class="paragraf">“Dinleyin Arif amca... ‘N’olacak?’ dedim. ‘Üstünde mi demekteyim!’ diye gürledi. ‘Üstümdedir,’ dedim! ‘Ah ne kadar güzel!’ diye sevindi bu kez... ‘Yazın mazın varsa bırak olduğu yerde... Hemen çık! Beni İş Bankası’nın kapısında bekle,’ dedi.”  </p>
			<p class="paragraf">“Anladım! Parasız kaldı bizim deli... Bankayı bastınız! Demek dümbüklükten sonra da eşkıyalık! Bozuk parayı da şimdi anladım! Banka soygunlarında esas, bozuk parayı ele geçirmektir. Çünkü büyük banknotların çoğunlukla numaraları bankalarca kaydolunur! Bizim memleket çok zengin olduğu için, on liralık kaymeler bile bankalarca kaydedildiğinden... Bizim akıllı-deli, tek lira istiyor, harcanması kolay ola! Yaman ki, çok yaman! Peki, ‘Masken yanında mı?’ diye sorduğunu söylemedin! Maskeyi n’aptın sen! Malum ya, böyle işler gündüz gözü ile maskesiz olmaz!”  </p>
			<p class="paragraf">“Yahu, sen bizim deli Celâdet’e oyun mu oynamaktasın? Herif ünlü ceza avukatı olup... Ayrıca banka soymaya karar verip... Beyoğlu’nda bu kadar rezil takımından tayfası bulunmakla... Eski zamanların apukarya maskaraları maskelerinden bir eşek yükünü getirip bankanın kapısına çoktan tepe gibi yığmış değil midir? Doğru mu bu sözüm, Gazeteci Murat? Bizim yeni dümbük, maskara maskelerini oralara yığmış değil mi? Peki, bu işi neden yazmadılar bizim gazetelerimiz?”  </p>
			<p class="paragraf">“Nasıl yazılacak bre Arif Bey... İş Bankası’nın gündüz gözüyle resmen basılıp soyulduğu nasıl yazılabilir? Sen İş Bankası’nın başhissedarı kimdir bilmez misin? Gazi Paşa’mızdır...”  </p>
			<p class="paragraf">“Olmakla... Bankacılığa sıvandın mı, soyulmak yazılıdır hartada... Ne denilmiştir? ‘Hırsıza beyler borçlu’ edilmiştir. Gündüz ortası banka basan dümbük avukat eşkıyasına geldi mi, buna beyler değil, paşalar da borçludur...”  </p>
			<p class="paragraf">“Ya sonunda, parasını çarptıran Sarı Paşa n’apar adamı? Vah ki bu kez asarlar fukara Celâdet’i... Bu kez vallah billah kurtuluş yoktur dümbük deliye... Ne denilmiştir? ‘Canımı al, paracıklarıma dokunma!’ denilmiştir.”  </p>
			<p class="paragraf">Murat da, topluluğun keyfine kendini yavaşça kaptırmış, başlangıçtaki tutukluktan kurtulmuştu. Bir başka şevkle anlatmayı sürdürdü:  </p>
			<p class="paragraf">“Allah bilir ya, benim aklıma bankayı soymak hiç gelmedi Cemil amca... ‘Kaç kişi temizleyeceğiz Celâdet Bey? Sekiz mermi idare etmezse, yedek şarjörü de alayım mı?’ diye sordum. ‘Allah belanı versin! Daha fırlamadın mı, yere batasıca yokuşu yarılamadın mı?’ dedi, küt kapattı. Siz olsanız n’aparsınız?”  </p>
			<p class="paragraf">“Bilmem!”  </p>
			<p class="paragraf">“Nasıl bilmezsin Cehennem! Durum açık! Polise telefon etmemek olur mu?”  </p>
			<p class="paragraf">“Ne polisi? Polislik iş görmemekteyim! Doğruca Mazhar Osman’ın uzmanlığı alanına girer bu! Mazhar Osman bulunacak, sağlamından bir deli gömleği ile pazı gücüne güvenilir birkaç güllâbici istenecek...”  </p>
			<p class="paragraf">“Aklıma gelmedi.”  </p>
			<p class="paragraf">“Gelmediyse belanı buldun demektir akılsız gazeteci...”  </p>
			<p class="paragraf">“Evet, gelse iyi idi. Bankaya yetiştim. Köşeyi dönerken tabancayı yokladım. Kılıfın kopçasını açtım ki, asıldıkta silah ele gelsin!”  </p>
			<p class="paragraf">“O koşmaya düşüp müşmemiş mi?”  </p>
			<p class="paragraf">“Yok!”  </p>
			<p class="paragraf">“Namluya fişenk? Güven tetiği?”  </p>
			<p class="paragraf">“Söylemedim mi? Onları gazetede yaptık! Namluya fişenk sürüldü. Kurulu ki bizim makine, saat! Tetiğe dokun, tarayı tarayıversin! Köşeyi döner dönmez, ‘Hayda bismillah! Tanrı rast getire!’ deyip duvara sürünerekten yaylandım, merdivenlere yanaştım. İki yanıma bakaraktan, omuzum üstünden arkamı kollayaraktan çıktım. ‘Nereye?’ diye bakınırken birden duydum ki, içerde kıyamet kopuyor!”  </p>
			<p class="paragraf">“Deli seni beklemeden kasaya sarılmış da, ötekiler gırtlağına mı atılmışlar? Domuz topu olmuşlar da, alt alta üst üste yuvarlanıyorlar mı? Hey oğlum Murat, çektin mi, ‘Kıpırdamayın yakarım!’ diye dikildin mi? Deli’yi kurtardın da İstanbul’a gazeteci Çakırcalısı diye nam mı saldın? Aferin!”  </p>
			<p class="paragraf">“Hayır, Doktor amca! Bizimkisi bar bar bağırmakta...”  </p>
			<p class="paragraf">“Ne diye?”  </p>
			<p class="paragraf">“Sokuldum! Evet, ‘Bozuk!’ diye bağırıyor Celâdet Bey... ‘Bozuk!’ diyor da başka bir şey demiyor!”  </p>
			<p class="paragraf">“‘Ulan senden iyi bozuk mu olur dümbük!’ diyen çıkmıyor mu?”  </p>
			<p class="paragraf">“Herifler!”  </p>
			<p class="paragraf">“Herifler bir yere birikmişler, eski zamanın Kadirli dervişleri gibi... ‘Aman ya Allah!’ diyerekten sallanmaktalar... Muhasebe şefi arkadaştır. Beni görünce, ölmüş babası mezardan çıkmış gibi sevindi... ‘Gel yahu! Nerdesin? Bak biz neye çattık bugün!’ diye koluma sarıldı. Celâdet Bey beni görmesiyle şirretliği bir kat, belki beş kat artırdı. ‘Geldin mi? İyi geldin.’ dedi. ‘Silahın üstünde? İyi... geç şu kapının ardına namluya fişek sür!’ dedi. ‘Sürülü,’ dedim. ‘İyi,’ dedi. ‘Güven tetiğini açıver öyleyse,’ dedi, ‘Açık’ dedim!”  </p>
			<p class="paragraf">“‘İyi öyleyse... Çek, şu heriflerden birini ikisini devir!’ demedi mi?”  </p>
			<p class="paragraf">“Hayır doktor amca! Bunları adam gibi söylemiyor çünkü... Bana bir kelime söyleyince heriflere dönüp, ‘Bozuk!’ diye bağırıyor! Bana bir kelime, veznedarlara tepinerekten, ‘Bozuuk!’ Bana, ‘Namluya fişek!’, veznedarlara ‘Bozuuuk!’ Koyverdiği her bozuktan sonra koca banka çın çın ötüyor, belki de, depreme gitmekte gibi zıngırdıyor! ‘Nedir? Buna n’oldu?’ dedim. Şef arkadaş, ‘Yahu biz şaştık,’ dedi, ‘iki yüz elli bin lirayı hep bozuk istiyor,’ dedi, ‘her dilden anlatmaya çabaladık ki, versen de taşıyamaz. Çünkü bir adam taşıyamaz! Kamyon ister dedik! Ben taşırım, ulan kazanmasını bilen, taşımasını bilmez mi teresler!’ diyerekten işte böyle böğürüyor!’ Ben bu kez Celâdet Bey’e dönüp sordum: ‘Bu kadar bozuk parayı napacaksınız?’ dedim. ‘Höst! Bir de sen eksiktin, geri dur?’ diye tepindi. Baktım elinde şişli baston var ki, bir vursa cihan pehlivanlarını ikiye biçer! Baktım, kravat şuraya gitmiş, ceket omuzdan düşüp bele inmiş... Koca Parabellom göbeğinin altında sallanıyor ki, dağ topu kuşansa öyle olmaz! Veznedarlar bir zaman ağız ağıza, kulak kulağa fısıldaştılar. ‘Bir dakka!’ dedi Arnavut veznedar... Bu Arnavuz veznedarın inadı bankalarda, tapularda, maliye şubelerinde, belki Maliye Vekâleti’nde meşhurdur. İnatçı inatçının derdini bilir olduğundan, bizimkinin yola gelmeyeceğini anlamış, ‘Buna bu durumda ilaç yoktur. Dilediği yapılmazsa bu belayı defleyemeyiz!’ demiş... Veznedarlar bu fısıltıdan sonra çil yavrusu gibi dağıldılar. Meğer telefonlara koşmuşlar ki, öteki bankalardan bozukluk imdadı istemeye koşmuşlar. Ben fırsattan yararlanıp sırıtaraktan bizimkine sokuldum. ‘Nedir?’ demeye bırakmadı. Güldü, ‘Ulan Gazeteci Murat! Anan seni Kadir gecesi doğurmuş... Sevin de kimseye söyleme! Dünyada gazete denilen cenabet icat edileli beri böyle bir rezillik yazılmamıştır. Gazeteci denilen teresler gazeteci olalı böyle bir konuya çatmamışlardır. Çünkü benzerinin ne görülmüşü vardır ne de görüleceği... Oh, nolaydı olaydı, ferasetin azıcık adam feraseti olaydı da, yanın sıra bir iki fotoğrafçı getireydin!’ dedi. Uzatmayalım! O gün İstanbul’da kaç banka varsa, bütün bozuklukları silahlı kavasların muhafazasında koşturdular. Ayrıca, maliye şubelerine de haberler salınıp bozukluk istendi.”  </p>
			<p class="paragraf">“Peki, geldi diyelim! Bu kadar bozukluk kolayına sayılır mı?”  </p>
			<p class="paragraf">“Zamanı kim düşünür! Deli zapt oluyor mu? Adamlar bizi bir odaya aldılar. Çay, kahve, şerbet merbet... Birine el sürmüyor. ‘İşim aceledir! Çabukluk isterim! Gayet hızlılık isterim! Sabahtan akşama kadar iki çeyreği sayıp başveznedar olmalı değil, bunu başarmalı Arnavutoğlu!’ diye haykırıyor. Herifler para saymaya vurmuşlar ki, doktor amca, ben böylesini hiç görmedim! Desteler fırt fırt geçiyor. Parmakları görene aşk olsun! Saydıklarını yüzer yüzer toplayıp zamklı kâğıtla bağlıyorlar. Yuvarlak hesabı tuttu mu, getirip oturduğumuz odanın ortasına, ‘Al hayrını gör Celâdet Bey! Bu böylece beş bin... Dört bin... Bu böylece altı bindir...’ diyerek dökülüyorlar. Deli’ye kalsa deste kabul etmeyecekti ya, artık herifler kızdılar, ‘Olmaz öyle şey, ne sayılır, ne sayıldıktan sonra zapt edilir! Sen hakkından vazgeçsen banka geçemez! Çünkü bu akşam kasa ile defter birbirini tutmadı, sen bize pösteki saydırırsın. İşine gelirse böyle... Gelmezse... İşte iki yüz elli bin liralık çek... Al git, hangi taş katıysa başını ona çal!’ deyip resti çektiler! Desteler gelip yığılmakta. Yığıldıkça bizimkinin kıvranması artmakta...”  </p>
			<p class="paragraf">“Neden? Bu kez de İngiliz lirası mı?”  </p>
			<p class="paragraf">“Yok. Diyor ki, ‘Vay namussuz iki yüz elli bin... Yahu çokmuş bu Murat Can! Yahu dağ gibi yığıldı. Ne halt edeceğiz?’ diyor. Bir yandan böyle diyerek dolanıyor ya, büsbütün tozutmadığı şurdan belli ki, herifler getirip desteleri boca ettikçe, kendisi de fırt sayıyor, küçük defterine geçiriveriyor.”  </p>
			<p class="paragraf">“Rakamları?”  </p>
			<p class="paragraf">“Evet!”  </p>
			<p class="paragraf">“Kötek istemiş ya... Ne fayda ki, iki yüz elli bin lirası olana bankalarda kötek atılmaz!”  </p>
			<p class="paragraf">“Ben arada bir, ‘N’olacak bu böylece Celâdet Bey?’ diye soruyorum! ‘Hele sabret! Ananın karnında nasıl durdun dokuz ay on gün... Sabretmeli de, Deli Celâdet’in oyunlarını görmeli!’ diye hışılıyor. Sonunda başveznedar ki, eski İttihatçılardan Arnavutoğlu’dur, Celâdet Bey’in Makedonya çeteliğinden kan kardeşidir, kucağını doldurmuş ki, surat murat görünmez olmuş, ‘Nah, bu böylece on bindir! İşte attım! Topu iki yüz elli bini buldu. Biz saydık kurtulduk! Allah senin belanı versin Deli!’ diyerekten parmağıyla alnının terini sildi, ellerini birbirine vurup tozunu dağıtıp ayrıca, dişlerinin arasından, ‘Sana bu parayı kazandıranın da... Bizim bankaya havale edenin de...’ filan diyerekten çıktı gitti. Celâdet Bey buna nedense sevindi. ‘Arnavut’u bitirdik çok şükür! Bu oyun bu namussuza yeter ölene kadar!’ diye bana göz kırptı. ‘İşimiz burada tamamdır Muratcan,’ dedi, ‘sıçra bakalım! Herifler gelmiş mi?’ ‘Hangi herifler?’ dedim ama, doğrusu korktum!”  </p>
			<p class="paragraf">“Neden korkuyorsun?”  </p>
			<p class="paragraf">“Şundan ki... Bunun delirdiği meydanda... Demek bunları bozukluk yaptırması alıp gitmek için değil, dümbük bahayı, Yenicami Meydanı’nda İş Bankası’nın kapısında... Milleti toplayıp saçmak... Herhal, kapıştıklarını seyrederek keyiflenecek...”  </p>
			<p class="paragraf">“Boğazlaştıklarını desene şuna...”  </p>
			<p class="paragraf">“Tamam! Bakıyorum, büsbütün zırdeli hali yok! Fakat delidir, hiç belli olmaz. Dışardan göstermez de, içte alıp verir! Yahu napmalı! Bankacılardan hiç hayır yok! Değil paraları, elbiseleri dağıtsa da şallak mallak yola düşse ‘canı cehenneme’ diyecekleri bile şüpheli... Bana ürküntü geldi, kendimi sipere atıp, yavaşça sordum, ‘Hangi herifler? Nerde? N’olacak?’ ‘Kapıdaki herifler... Kapıda n’olur akıllı gazeteci! Nolacak bilemedin mi? Kim götürecek bu rezilliği?’ ‘Ben tanır mıyım herifleri?’ dedim. ‘Sen herifleri tanımazsın, Komiser Yardımcısı Bayram’ı tanırsın!’ dedi. Bayram, komiser yardımcısıdır! İşportacılar ile serseriler üzerinde görevlidir. Celâdet Bey, ‘Hadisene yahu!’ diyerekten bastonunu yere vurunca koştum. Baktım, evet, Bayram Efendi kapıda... Her zamanki gibi kamburunu çıkarmış, kara şemsiyesine dayanmış, sanki katılmış. Heykel! Çünkü boyu iki metre olduğundan kolladığı serserilerce uzaktan görünmemek için iki büklüm gezmeyi âdet etmiş, sonunda beli bükülerek dik yürüyemez olmuştur. Kara şemsiye de bu duruşun vazgeçilmez avadanlığıdır. Beni görünce, ‘Tamam mı Murat Bey,’ dedi. ‘Nedir tamam? Niyeti nedir bu Deli’nin?’ dedim. ‘Vallaha bilmem! Bana tembihi... Şu saatte İş Bankası’nın kapısında olacaksın. Beraberinde pelvan kesimli iki işportacı ile bir büyük işporta getireceksin, dedi. Ben de aldım geldim! Bak bakalım işine elverir mi bunlar?’ dedi. Baktım ki, vay canına! Evet, pelvan kesimli olursa bu kadar olur... Gözler kömür karası, bıyıklar kömür karası olursa bu kadar olur. Suratlar güneşten yanmış... Demek bunlar vaktiyle sırık hamalı imişler! İki âdem ejderhası diyeyim de anlayın! Bildiğiniz Malatya aşiret Alevisinden iki ızbandut! Önlerinde bir işporta var. Aslında, Kambur Bayram ‘İşporta’ dediği için ben de işporta diyorum! Celâdet Bey’in kâtip odasından büyük değilse de, ufak hiç değil... İşportayı görünce işi anladım! ‘Eyvah!’ deyip elimi dizime vurup katıldım. Bizim deli, bu parayı bu işportaya doldurup Eminönü’nden Karaköy’e kadar açıkta götürecek aklı sıra...”  </p>
			<p class="paragraf">“Tu Allah belasını versin!”  </p>
			<p class="paragraf">“Canına mı susadı?”  </p>
			<p class="paragraf">“Oh, yağma edip savuşmalılar ki... Arada sizi de çiğnemeliler ki...”  </p>
			<p class="paragraf">“Evet, ben de bunları düşünürken telaşlı iki kişi merdivenleri zıpladı çıktı. Kılıklarına bakarsanız beyden, efendiden adamlar... Biri melon şapkalı, sivri sakallı, biri sakallı değil, bıyığı bile kazıtmış... Bunları benim gözüm ısırıyor.”  </p>
			<p class="paragraf">“Polis mi, gazeteci mi?”  </p>
			<p class="paragraf">“Hayır! Meğer durumu korkulu görüp bankacılar Baro’dan imdat istemişler Baro, ‘Biz Deli’ye söz geçiririz,’ diyen iki avukat arkadaş salmış. ‘Nerdedir? Biz Celâdet Bey’ye baktık! Hani?’ diye arandılar. ‘İçerdedir, buyrun!’ dedim. ‘Nedir, n’oluyor?’ dedi melon şapkalı kısadan anlattım, işportayı da gösterdim! ‘Süphanalla... Deliii!’ dedi, bir zaman okudu üfledi, ‘Hele gelin arkamdan... Sırasında yetiştik! Yoksa felaketti mirim!’ diyerek bankaya girdi. Odaya götürdüm. Beni görünce, ‘Gelmiştir mi?’ demeye kalmadı, sivri sakallı, para yığınına bir baktı, ‘merhaba’ demeden bizimkinin yakasına sarıldı. Evet, bunlar orada yaka yakaya geldiler! Keçi sakal, ‘Olmaz! Katiyen müsaade etmem! Hem örfe, âdete karşıdır, hem resmen yürürlükte olan kanunlara karşıdır! Başkaca, Baro tüzüklerine karşıdır. Meslek elden gider. Sen deli isen, hamd olsun biz deli değiliz!’ diye bağırmaya başladı. Bizimki, ‘Geri dur! Yakamı koyver. Kudurdun mu oğlum Ayetullah! Bu, senin Şengül hamamında oğlan kovalamana benzemez! El çek!’ diye kurtulmaya çabalıyor. Öteki araya girdi: ‘Beni dinleyin! Mümkün değil Celâdet birader! Bak ki, beni dinle!’ diyerek yalvarıyor! ‘Para böyle taşınmaz! Aklın ermediğinden... Şaşırtmışsın!’ diyor!”  </p>
			<p class="paragraf">“Celâdet?”  </p>
			<p class="paragraf">“Celâdet! ‘Para böyle taşınmaz, ben de bilirim! Lakin bu para mı yahu? Bu Dümbük Baha değil mi?’ diye bağırıyor. Adam şaştı: ‘Ne Baha? Anlayamadım!’ ‘Dümbük Bahadır bu, Dümbük Baha! Dümbük Baha böyle taşınır!’ ‘Dümbük Baha! Ne demek?’ ‘Bilemedin mi Allah belanı vere! Dümbük Baha... Türkçesi pezevenklik akçesi...’ ‘Töbe! Kimin pezevenkliğidir Celâdet birader?’ ‘Kimin olacak? Bu temeline tükürdüğüm İstanbul şehrinde Avukat Celâdet’ten daha yaman pezevenk var mı ki Sedat Bey birader?’ ‘Estağfurullah! Durunuz, aklım karıştı! Pezevenk akçesi de olsa bu böyle gidemez Celâdet Bey birader! Bu yoksullukta... İktisat buhranı dünyayı kasıp kavururken... Millet fark eder etmez... N’olur birader? Çevrenizi sararlar... Biri, ‘Hayda bre durmak sırası mı?’ demesiyle... Kapanın elinde kalır!’, ‘Hangi kapanın? Ya bunu, anaları olacak kahpeler mi bağışladı bizim belimize?’ diyerek Celâdet Bey, apış arasında sallanan Parabelluma pat pat vurdu. Avukatlar neye güvendiğini görmek için gözlüklerini tutarak eğildiler. Sonra ellerini dizlerine vurarak bir zaman güldüler: ‘Hay Allah layığını versin Celâdet Bey... Birader!’ dediler, ‘bir işe yarasa bile... Bütün halkı kurşunlayacak halin yok ya... Parayı açıkta taşı, dünyayı velveleye ver! Yetmiyormuş gibi adam öldür! Aferin mi derler?’ Celâdet Bey hiç düşünmeden karşılık verdi. Belli ki, her şeyi tasarlamış? ‘Yok öyle şey!’ dedi, ‘bir bok olmaz,’ dedi, ‘keşke olsa da... Meğer millet daha ölmemiş, damarında iki damla kan varmış güveni gelse yüreğime... Hay babam! Nerede beni yağmalayacak yiğitler? Parayı görmeleriyle azıp kuduracak kabadayı nerde? Dizlerinin bağı kesilir korkudan hepsinin... ‘Elimizi zapt edemeyiz de başımızı derde salarız, diye’... Sivri sakallı bir başka yol tutturmak istedi: ‘Hepsi senin mi bunların?’ diye sordu. ‘Hayır,’ dedi Celâdet Bey. ‘Bunların yüzde yirmisi benim... Belki de masarifle yüzde yirmi beşi!’ ‘Gördün mü!’ diye sevindi keçi sakallı, ‘Üst yanı müşterinindir. Bir kazaya uğrarsa naparsın? Herif dinler mi Dümbük Baha?’ Celâdet’te laf hazır! ‘Ben ki dümbüklüğe soyundum! Bu yola ırz, namus koyan, malı mülkü koymaz mı? Koydum! Ya sapasağlam köprüyü geçer yazıhaneyi tutarım! Ya bunca varlığı sele veririm! Siz öyle mi bellediniz! Savuşun yolumdan!’ diye kasıldı. Berikiler, ‘Deli utanmaz, sahibi utanır’ hesabı çabalamaktalar... ‘Bari birkaç resmi polis istesek!’ dedi biri... ‘Hayır,’ dedi Celâdet Bey, ‘Dümbük Baha sırıtaraktan cüzdana sokulmaz. Dümbük demek, yeni çağın babayiğiti demektir, polis taşıyamaz yanı sıra... Zanaata leke sürmüş olur! Deli Celâdet’in dümbüklüğe soyunduğu nereden bilinecek? Üç kişiyle gündüz gözü Bahçekapı’dan ve de Eminönü’nden ve de yeni köprüden geçip Galata’ya işporta dolusu banknot taşıdığımız duyulmayınca... Biz bu mübarek dümbük namını, dünyaya nasıl yayabileceğiz aziz meslekdaşlarım!’ demesiyle, adamlar ‘Hay Allah belanı versin, Celâdet gibi... Oğlum sen deli değilsin, resmen edepsizsin!’ deyip, gördüklerini gördükleri gibi anlatmak üzere Baro’nun yolunu tuttular. Beni bir korku aldı. Evet bu işin sonunda deli aklıyla sokakta kendimizi paralatmak var! Bu ciheti yoluyla açayım dedim. Gözlerini belertti, ‘Hani o yiğit demekte değil miyim,’ dedi. ‘Nerde, demekte değil miyim? Çağır bana şurdan Komiser Yardımcısı Bayram Can’ı...’ dedi. Arnavutoğlu gelip patayı çaktı. ‘Bak ne demekte bu gazeteci! Biz bu parayı, işportayla Galata’ya ulaştıramazmışız! Yolda paralanırmışız! Senin aklın ne kesmekte bre Bayram?’ dedi. Komiser yardımcısı Bayram para yığınına gübre yığını imiş gibi umursamadan ve de katiyen mühimsemeden bakıp kesti attı: ‘Yoktur efendim Allahı’ma şükür hiçbir tehlike... Erişemez Allah sayesinde hiçbir mazarrat! Uçurtturmayız Allah sayesinde serçe kuşunu işportamızın üstünden!’ Celâdet Bey bu karşılığa çok sevindi: ‘Gördün mü? Yürek diye işte ben buna derim! Benim bildiğim Arnavut’ta bu kadar Osmanlı yüreği olmayacaktı ya, bu herif bunu bilmem ki nerden peydahlamış!’ dedi, artık bilmem korkmazlığından, bilmem akılsızlığından diye güldü, Bayram Efendi’yi küfeci çağırmaya yolladı. Küfeyi de büyük istedi. Bu sıra, bankacılar bahtlarını bir daha denemeyi düşünmüşler. Arnavut veznedarın arkasına toplanıp geldiler. Bunlar, lafı daha korkulu yerden açtı. ‘Yahu, sen memleketi ihtilale mi vereceksin? Bunun sonu, bildiğin Patrona isyanı, Kabakçı ayaklanmasına varır!’ dediler. ‘Söz istemem! Bunca tarihi bilginiz var da, burada neden besiye yatırılmış kazlar gibi kafeslere tıkılmışsınız! Darülfünun’a gidip profesörlüğe kurulsanıza!’ diye tersledi. Birisi arkadan, ‘Zaten olmaz! Tüzüklere göre yasaktır. Polis çevirir! Başkaca, Türk Parasını Koruma Kanunu’na aykırıdır! Avukat olmuşsun ama, bir şeyden haberin yok!’ derim sandı. Hey vah ki bu kez Celâdet Bey kudurdu: ‘Vay! Ne demek olsun!’ diyor, ‘Dümbüklük yasak değil de, bahasını taşımak mı yasak? Vay ki pezevengin hür olmadığı memleket mi olur!’ diye bar bar bağırıyor. Veznedarlar, ‘Bu herif canına susamıştır. Bunun gözüne ölümü görünmüştür! Bizden buraya kadar,’ deyip savuştular. Bu sıra ısmarladığımız küfeci geldi yetişti.”  </p>
			<p class="paragraf">“Ismarladığımız öyle mi? Savuşup tatlı canını kurtaracağına...”  </p>
			<p class="paragraf">“Gazeteci olun da, doktor amca, işin burasında savuşabilin bakalım! Biz beriden küfeyi yüklüyoruz. Ben alıp gidiyorum, Bayram Efendi’ye teslim ediyorum. Bayram Efendi, ‘Ha bereket!’ diye işportaya deviriyor, Alevilerin gözleri yuvalarından uğramış, ‘Ya Ali, ya Haydar! Ya Hasan, ya Hüseyin!’ diyerekten inliyorlar ki, Yenicami’nin kubbesini gümletmecesine... Uzatmayalım, işporta yükünü aldı. Kalanı küfeye doldurduk, tepeleme... Aleviler, ‘Yallah Bismillah!’ diye işporta iplerini kafalarından aşırıp omuzladılar. Koca işportanın ayakları yerden kesildi. Küfeci, öndeki işportacının yanına geçti, Celâdet Bey’in emriyle... Celâdet Bey’in bir elinde şişli baston, öteki eli Parabellum’un kabzasında... Sağ yanı tuttu. Şapkayı sakat gözünün üstüne düşürüp suratını asmış ki, can almaya hazır... Sivil komiser yardımcısı Bayram Efendi, bir elinde kara şemsiye, öteki eli beylik silahın üstünde, sol cenahta...”  </p>
			<p class="paragraf">“Bu düzenle sana da artçılık düşüyor!”  </p>
			<p class="paragraf">“Evet Cemil amca! Biz de arkadaki işportacı Alevi’nin bir adım sağ gerisindeyiz!”  </p>
			<p class="paragraf">“Böylece?”  </p>
			<p class="paragraf">“Böylece yolu ele aldık! ‘Şuradan kemerin altına vuralım da, köprüyü tutalım!’ dedimse de söz geçiremedim! Tramvay caddesine çıktık! Oradan doğrulduk Eminönü Meydanı’na... Vay ki Eminönü Meydanı... Her gün mü o kadar kalabalık olur? Yoksa bana mı öyle geldi? İğne atsan yere düşmez! Gözünüzün önüne geliyor mu rezillik?”  </p>
			<p class="paragraf">“Hem de nasıl? Şimdi görmeleriyle koşup yağma etmeliler ki ben Deli’ye edepsizlenmeyi sormalıyım! Ama Deli haklı... Nerde o aslan millet? Sonra peki?”  </p>
			<p class="paragraf">“Sonrası... Bunlar bu rezillikle köprüden geçmeliler, yazıhaneye dayanmalılar, kimse farkına bile varmamalı da, ben gülmeliyim!”  </p>
			<p class="paragraf">“Vallah Arif amca... Köprüye yaklaşırken benim de aklıma gelmedi değil! Çünkü köprüye vardık evet, hiç kimse farkında olmadı!”  </p>
			<p class="paragraf">“Gerçek mi? Deli şaşmıştır! Bağırmaya başlamalı mı? ‘Buraya, buraya! Dümbük Bahaya gel baba! Dümbük Bahalarıma gel!’ diyerek...”  </p>
			<p class="paragraf">“Dur anladım! Bizim fukara milletimiz çoktan unuttu tek lirayı... Beş kuruştan fazlası eline geçmediğinden... Dümbüklüğe girişmiş Deli’nin bozukluğuyla milletin bozukluğu birbirini nasıl tutsun!”  </p>
			<p class="paragraf">“Artık bilmem! Köprüde yürüyoruz... Celâdet Bey’in suratı asıldıkça asılmakta... Nihayet biri baktı galiba... Baktı dedimse aldırmadan, öyle toprağa bakar gibi... N’apsa iyi bizimki... Bulaştı herife... ‘Höst, ağzını kapa, dişlerin dökülecek!’ demez mi? Fukara adam utançla gülümseyip sızlanarak savuştu. Derken... Onu gördüm ki... Vatandaşın biri şöyle bir duraladı. Banknot yığınını gördü ama, herhalde, ‘Olmaz öyle şey, hayaldir,’ dedi, geçecekken çelme yemiş gibi sendeledi. Toparlanıp elini ağzına götürerek, ‘Amaniiin!’ diye inledi. Fırıldak gibi döndü. Birkaç kişiye çarptı. Parmağıyla işportayı gösterince köprü üstü dalgalandı bir... Her kafadan bir ses çıkmaya başladı. ‘Amaaaan!’ ‘Vay başımaaa!’ ‘Git işine. Geçmez çar manatı!’ ‘Hey anan öle! Bizim paramız!’ ‘Aman Sefil Ökkeş para mı bunun hepsi?’ Artık gören takılıyordu: ‘Heyvah! Herif Osmanlının hazinesini sırtlamış yürümüş!’ ‘Yahu bunlar millette para komamış kardaşlarım!’ ‘Nedir Allah, can mı alacaklar bunlar!’ ‘Gündüz gözüne bu nasıl iş?’ ‘Yahu bilemediniz mi? Birine fazla gelmiş. Denize dökecek!’ Bir ak sakallı öndeki işportacıya sokulup sordu: ‘Nedir oğlum! Hangi hükümet parası bu? Nereye gidiyor!’ Celâdet atıldı: ‘Sokulma babalık! Dümbük Bahadır bu... Dümbük Baha böyle gider!’ Ak sakal dönüp tepeden tırnağa süzdü: ‘Dümbük mü demek?’ dedi, ‘Dümbük Baha!’ Damağını şaklattı, ‘Yaman dümbükmüş her kimse... Bu kadar bahşiş kolayına hak edilmez!’ dedi ve yere tükürüp geçti.”  </p>
			<p class="paragraf">“Sen daha savuşmuyor musun? Elvermedi mi rezillik? Gazetecilikse bu kadar olur.”  </p>
			<p class="paragraf">“Bana bir hal gelmiş Arif amca... Utanacağıma ben bir de baktım kasılmaktayım!”  </p>
			<p class="paragraf">“Ne kasıntısı?”  </p>
			<p class="paragraf">“Zenginliğe sıvaşmaktan gelen kasıntı olmalı... Parayı biz götürüyoruz ya, kaptırmışım kendimi... Say ki benim param! Biri elini sürecek olsa, çekip vuracağım!”  </p>
			<p class="paragraf">“Böyledir bu iş Murat oğlum! Para kavrar insanı birden... Zenginin fakiri bedava çalıştırması bundandır. İsterse dümbük zengini olsun! Daha ne diyorlar?”  </p>
			<p class="paragraf">“Daha, Doktor amca... ‘Yazıktır millete yazıktır,’ diye ağlıyor biri, ‘yüreğine indirecekler milletin!’ diyor! Biri kulağımın dibinde hırıl hırıl soluyarak dert yanmaya girişti: ‘Nedir oğlum, diyor, bu İstanbul nasıl bir yer? Şunu çevirip çekip alıp savuşacak iki zeybek yok mu?’ Baktım papuç pahaya binmekte... Aklıma başıma devşirdim. ‘Oyundayız arkadaş!’ dedim, ‘film çekiyoruz! Bunlar essah para değil, sahte para... Geçende kalpazanlar yakalandı, diyerek yazdıydı ya gazeteler... İşte onların bastığı paralar bunlar...’ dedim. Herif biraz rahatladı: ‘Öyle de zira,’ dedi, ‘kudurmuş mu bunlar dedim çünkü... niyetleri kendilerini paralatmaksa o başka dedim,’ dedi. Biraz daha gittik. Bu kez herifin arkadaşı aldı lafı: ‘Filmse hani bunun makinesi? Nerde hoşur kız? Nerde hafiye?’ Meğer Celâdet Bey kulak verirmiş! ‘Dümbük Baha dedim ayı!’ diye çıkıştı, ‘Dümbüğü bilemedin mi Dümbüğü? Sizin oralarda ne derler? Gidi mi derler, kodoş mu derler? Pezevenk diyeyim de anla!’ diye bağırdı. Herif şaşırdı: ‘Bildim Dümbük... Dümbüğe nolmuş?’ diye sordu, ‘Dümbüğe n’olur teres! Dümbük dümbüktür. Hiçbir şey olabilemez koca Tanrıya şükür!’ dedi bizim Celâdet Bey... Herif doğruladı: ‘Evet, şimdilerde dümbüklere, Allaha şükür, hiçbir zarar gelmez ya... Bu paralar... Bunlar hep dümbüğe mi gitmekteler uçurularaktan?’ ‘Haşşunu bileydin!’ ‘Vay ki dümbük olmak varmış bu İstanbul şehrinde babaaa... Cumhuriyet çağının İstanbul’unda dümbük olmak varmış!’ diye herif dizlerine vurarak şap şap dövünmeye başladı. Baktım etrafımızı millet sarmış... Yaşlı, genç, kadın, erkek, çoluk çocuk, asker, sivil... Gâvur, Müslüman... Sağlam, sakat... Uzatmayalım! Korktuğuma uğramadık, Celâdet Bey Galata’ya yaklaştıkça ‘dümbük’ sözünün notasını yükselterek, sonunda sesi çıktığı kadarına vardı. Hana geldik. İşportayı içeri soktuk. Kalabalığa döndü Celâdet Bey, bastonunu kaldırıp gürültüsünü susturdu: ‘Savuşmayın teresler! Dümbük oyunu daha bitmedi! Sonunu bekleyin!’ deyip girdi. Yukarıya çıkınca, liralık destelerden üçünün kâğıtlarını hınçla kopardı, banknotları araladı, pencereyi açıp, ‘Alın ulan teresler! Bu da dümbüklük bahşişi!’ deyip havaya savurdu. Aşağıda bir vaveyla koptu ki, kıyamet kopsa o kadar olur! Hayır, Galata Galata olalı Bizans’ın Latinleri yediden yetmişe kılıçtan geçirdiği gün bile böyle bir gürültü görmemiştir,’ diyecekti ki, kapı hızla açıldı. Kadir telaşla girdi. Dehşete kapılmış bir sesle fısıldadı:  </p>
			<p class="paragraf">“Geldi Kâmil Bey amca.”  </p>
			<p class="paragraf">“Geldi mi?”  </p>
			<p class="paragraf">“Hani?”  </p>
			<p class="paragraf">“Ayşe kız?”  </p>
			<p class="paragraf">“Ayşe Hanım yok. Yalnız geldi Kâmil Bey amca...”  </p>
			<p class="paragraf">Salonu korkunç bir sessizlik kapladı. Kâmil Bey’in arkadaşları taş kesilmişler, içeriye akıl almaz bir felaket girecekmiş gibi kapıya dönüp bakakalmışlardı. Ayak sesleri merdivenleri çıkıyor, yaklaşıyordu.  </p>
			<p class="paragraf">Kadir, sırtından saldırıya uğrayacakmış gibi yana çekilerek kapı önünü boşalttı.  </p>
			<p class="paragraf">Köpek inleyerek kalkmış, gerinip silkinerek yürümüştü.  </p>
			<p class="paragraf">Kâmil Bey girdi: Gülümsedi:  </p>
			<p class="paragraf">“Oooo merhaba!” Arkadaşlarının yüzündeki umutsuzluğu fark edince telaşlandı. “Yok canım! Yok bir şey!”  </p>
			<p class="paragraf">Nuh Bey atıldı:  </p>
			<p class="paragraf">“Evde mi bulamadın? Demedim mi sana, en iyisi sabahleyin...”  </p>
			<p class="paragraf">“Hayır efendim! Nerden çıkarıyorsunuz! Buldum, görüştüm!” Karşılık bekler gibi susmuştu. Sessizlik uzadı: “Görüştüm dedimse... Annesini gördüm... Giderken kararlaştırmıştım! Durakladı, sıkıntılı bir hali vardı. “Fikrimi değiştirmiştim!”  </p>
			<p class="paragraf">“Ne gibi?”  </p>
			<p class="paragraf">“Telaş etmeyin Nuh Bey! Yarın saat onda...” Gözlerini doktordan kaçırarak gülümsemeye çalıştı: “Bizim Doktor Bey gidip görüşecek Ayşe’yle... Babasının arkadaşı olarak...”  </p>
			<p class="paragraf">“Ben mi? Yahu beni karıştırmayın demedim mi?”  </p>
			<p class="paragraf">“Hiçbir şey demedin! Çünkü böyle bir şeyi konuşmadık! Ben son dakikada dedim ki... Madem ki babasının arkadaşı olarak görüşeceğim! İki yalan olmasın! Üst üste iki yalan... Bir arkadaşım gitsin görüşsün!”  </p>
			<p class="paragraf">“Çok iyi düşünmüşsünüz Kâmil Bey... Böylesi evet, yarı yarıya doğru olur. Ama ben gitmem! Arkadaşlardan bir başkası...”  </p>
			<p class="paragraf">“Olmaz, çünkü sizi söyledim. Sizden başkasının gitmesi artık imkânsız!”  </p>
			<p class="paragraf">“Düşündünüz de mi karar verdiniz, yoksa birdenbire mi aklınıza geldim?”  </p>
			<p class="paragraf">“Ne fark eder?”  </p>
			<p class="paragraf">“Eder. Bence eder!”  </p>
			<p class="paragraf">Doktor Münir önce sıkıldığını saklayamayan bir anlamda gülümsemişti. Sonra nedense bu anlam yavaş yavaş değişti, çoğu zaman yüzünü gerçekten güzelleştirir şakacılığının parlaklığı geldi gözlerine... Kâmil Bey’in telaşlandığını sezince hemen açıkladı:  </p>
			<p class="paragraf">“Fark etmesi, azizim... Bilirsiniz ya... Kaç kere anlattım! Çok eskiden bir gün... 1890’larda... Tam kırk sene önce... Bir arkadaş... Bir önemsiz oyun teklif etmişti de...”  </p>
			<p class="paragraf">Nuh Bey, Arif Bey, Albay Cemil Bey, Murat gülmeye başladılar. Bu genel neşe Kâmil Bey’in telaşını giderdi. Doktor Münir’in, ‘Şu önemsiz oyun’ dediği teklif bütün hayatını altüst etmiş, hiç aklında yokken kendisini, Şeref Kurbanlarıyla beraber Trablusgarp-Fizan sürgününe yollamıştı.  </p>
			<p class="paragraf">“Bu sebepten sordum, düşünerek mi, hiç düşünmeden mi beni seçtiniz?”  </p>
			<p class="paragraf">“Düşündüm biraz ama... Düşünmesem de senden başkası aklıma gelmezdi. Çünkü gizli örgütlerde çalışanlar, çoğu zaman işleri, karşı çıkan arkadaşlara yükletirler. Kanundur.”  </p>
			<p class="paragraf">“Anlıyorum.”  </p>
			<p class="paragraf">Kâmil Bey oturdu. Eski karısı ile nasıl karşılaşıp, neler görüştüğünü anlatmaya başladı.  </p>
		</div>
	</body>
</html>