<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-11" xml:lang="en-GB">4  </p>
			<p class="paragraf">Doktor Münir Bey’le Kâmil Bey’in kızı Ayşe, evden çıktıkları zaman saat onu çeyrek geçiyordu.  </p>
			<p class="paragraf">Dün geceden beri aralıksız yağan yağmur dinmiş, güneş açmıştı. Hava enikonu ılıktı.  </p>
			<p class="paragraf">Doktor Münir Bey yan gözle Ayşe’ye bakıp sordu:  </p>
			<p class="paragraf">“Nereye gidelim?”  </p>
			<p class="paragraf">“Siz bilirsiniz.”  </p>
			<p class="paragraf">“Sever misiniz yürümeyi?”  </p>
			<p class="paragraf">“Çok...”  </p>
			<p class="paragraf">“Öyleyse... Yürüyelim Mecidiyeköyü’ne doğru... Yorulursak bir şeye bineriz. Yemeği Boğaz’da yiyelim, diyorum.”  </p>
			<p class="paragraf">“Olur.”  </p>
			<p class="paragraf">Ayşe, heyecanını saklamaya çalışıyordu. Sesini düzeltmek için iki kere öksürmüş, dilini dudaklarından geçirmişti. Yüzünün boyasız tazeliğindeki heyecan uçukluğu, biraz vahşi güzelliğine yaraşıyor, kaşlarının düşünceli çatıklığı, elleri trençkotunun ceplerinde, ölçülü yürüyüşü delikanlımsı haline uygun düşüyordu.  </p>
			<p class="paragraf">“Dün akşam mı söylediler size bugün beraber çıkacağımızı?”  </p>
			<p class="paragraf">“Hayır... Bu sabah...”  </p>
			<p class="paragraf">“Demek baskına uğradınız... Daha önceleri böyle bir şeyi düşündünüz müydü hiç?”  </p>
			<p class="paragraf">“Bilmem!”  </p>
			<p class="paragraf">“Geceden söyleseydiler, bazı sorular hazırlardınız, değil mi?”  </p>
			<p class="paragraf">“Hazırlardım. Annem bunu düşünmüştür de geceden söylememiştir.”  </p>
			<p class="paragraf">“‘Babanın bir arkadaşı seninle konuşacak,’ dedikleri zaman, neler geçti içinizden?” Doktor Münir Bey cigara yaktı. Kızın yüzüne bakmıyor, vakit vermek istiyordu: “Neler duydunuz?”  </p>
			<p class="paragraf">“Yıllardır böyle bir şey bekliyormuşum gibi geldi bana... Şimdi nedenini bulmaya çalışıyorum. Adı hiç geçmezdi evde... Sözü çok az edilirdi... Hiç akrabası da yoktu...”  </p>
			<p class="paragraf">“Resimleri?”  </p>
			<p class="paragraf">“Hayır... Evde hiç görmedim. Sabriye teyzemde bir tane var. Palabıyıklı bir fotoğraf... Bir çalım Tevfik Fikret’e benziyor. Hani bir fotoğrafında biraz yan oturmuştur... Benzerliği meydana getiren belki de bu oturuş... O zamanın erkekleri bana hep birbirine benziyor gibi gelir eskiden beri... Bıyıklarından olmalı. Sabriye teyzeme bakarsanız, boks yaparmış... İyi avcıymış... ‘Uzun boyluydu, kalıplıydı,’ diyor. Sabriye teyzem insanları roman kahramanlarına benzetir hep... Hem avcı hem boksör... Hem de yağlıboyayla hanımların portrelerini yapıyor... İnanılır şey mi? Şakacıdır Sabriye teyzem...” Sinirli sinirli güldü. “Siz gördünüz mü o resmi?”  </p>
			<p class="paragraf">“Fikret’e benzeyen resmi mi? Gördüm evet...”  </p>
			<p class="paragraf">“Benzer miydi?”  </p>
			<p class="paragraf">“Eh...”  </p>
			<p class="paragraf">“Şiir de yazar mıydı yoksa?”  </p>
			<p class="paragraf">“Durun bakayım... Sanmam, hayır...”  </p>
			<p class="paragraf">“Hanım portreleri üzerinde mi çalışırdı hep?” Sesinde kıyıcı bir alay vardı. “Peyzaj, natürmort filan yapmamış mıdır?  </p>
			<p class="paragraf">Doktor Münir Bey güldüğünü sakladı:  </p>
			<p class="paragraf">“Portrelerden başka şey yaptığını görmedim.”  </p>
			<p class="paragraf">“Çok tuhaf bir adammış... İçi değişik...”  </p>
			<p class="paragraf">“Ne gibi?”  </p>
			<p class="paragraf">“Annemin resimlerini hep Meryem gibi yapmış... Buna karşılık, Sabriye teyzemin portrelerinde başka bir hava var... Nasıl anlatayım! Güzel sanatlara giden bir arkadaşım: ‘Çiğ kadınlık koymuş çok... Cinsel bir arsızlık... Sabriye teyzene, hiç değilse, bir kere olsun sataştığına eminim!’ dedi.”  </p>
			<p class="paragraf">“Sormadınız mı, Sabriye teyzenize?”  </p>
			<p class="paragraf">“Emin olduktan sonra neden sormalı?”  </p>
			<p class="paragraf">Doktor Münir, liseyi yeni bitirenlerde rastlanan bu çocukça güveni sevdi.  </p>
			<p class="paragraf">Bir zaman konuşmadılar.  </p>
			<p class="paragraf">Şişli meydanından Mecidiyeköyü’ne giden tramvay yoluna girince Ayşe yavaşça sordu:  </p>
			<p class="paragraf">“Ölürken yanında mıydınız, efendim?”  </p>
			<p class="paragraf">“Ölürken mi? Neden sordunuz?”  </p>
			<p class="paragraf">“Nasıl öldüğünü çok merak ediyorum. Kolay mı öldü? Ölümden korktu mu? Çok mu çabaladı ölmemek için... Yoksa kolayca bırakı mı verdi?”  </p>
			<p class="paragraf">“Sizce o tipler nasıl davranırlar bu sıralarda?”  </p>
			<p class="paragraf">“Çırpınırlar gibime geliyor. Yaşarken kendilerinden başkasını düşünmeyenler zor ölürler. Şansa bakın ki, böyleleri genç ölüyor çoğunlukla... Neden öldü?”  </p>
			<p class="paragraf">“Size söylemediler mi?”  </p>
			<p class="paragraf">“Pek anlayamadım. ‘İspanyol nezlesinden’ denildi bir ara... ‘Bir av kazasında’ denildi... Daha doğrusu, bunları hep ben sordum aklıma geldikçe... Annem yarım ağız, ‘Evet,’ dedi. Gerçeği Sabriye teyzem bilir ama söylemiyor.”  </p>
			<p class="paragraf">“Neden?”  </p>
			<p class="paragraf">“Annem yemin ettirmiş... Bakarsınız hiç değeri de yok... İşin gülünç yanı... Ben bir ara, ‘Düelloda ölmüştür,’ diye tutturdum! Kızlar on dört yaşlarında ne kadar alık olurlar, bilirsiniz...”  </p>
			<p class="paragraf">“Yalnız on dört yaşındaki kızlar mı? Koskocaman, saçlı sakallı adamlar da alıklık ederler bol bol... Alıklık etmek, hepimizin birleşik hüneri... Hayır, ölürken debelenecek adamlardan değildir. Değildi. Çok iyi tanıyorum. Hiçbir şeyi hırsla istediği ileri sürülemez!”  </p>
			<p class="paragraf">“Amma yaptınız... Evli barklı bir adam... Bir yabancı kadının arkasına takılıp... Karısını, çocuğunu yüzüstü bırakarak, gidiyor! Daha nasıl olacak hırsla istemek?”  </p>
			<p class="paragraf">“Anneniz mi söyledi bunları?”  </p>
			<p class="paragraf">“Önceleri söylemek istemedi. Ben büyüyordum. Hiçbir haber gelmiyordu. Saçma sapan şeyler soruyordum aralıksız... Kimine ‘Evet,’ diyordu, kimine ‘Yok öyle şey,’ diyordu. Bunları parça parça öğrendim de, sonra birbirine ekledim. Ölürken siz yanında değil miydiniz?”  </p>
			<p class="paragraf">“Değildim.”  </p>
			<p class="paragraf">“Nerden biliyorsunuz çabalamadığını?”  </p>
			<p class="paragraf">Doktor Münir Bey soruyu duymazdan geldi:”  </p>
			<p class="paragraf">“Evet, biraz eksik söyledim demin... İstediğini hırsla istemezdi ama, kendiliğinden gelenleri hırsla tutardı.”  </p>
			<p class="paragraf">“Kendiliğinden mi geldi o kadın? Üstüne mi düştü?”  </p>
			<p class="paragraf">“Bilmiyorum. Bunu hiç konuşmadık.”  </p>
			<p class="paragraf">“Konuşmadınız demek...” Ayşe’nin yüzü birden kederlendi: “Konuşmak istememiştir herhalde... Göze alamamıştır.” Sinirli sinirli güldü. “Bu da bir şeydir gene... Dediğiniz gibi, hepimizin birleşik hünerlerinden biridir biraz olsun utanma...”  </p>
			<p class="paragraf">“Çok üzüldünüz mü bu işe siz?  </p>
			<p class="paragraf">Ayşe ilk defa Doktor Münir Bey’in yüzüne dike dik baktı. Gerçekten şaşırmıştı. Gözlerini kıstı:  </p>
			<p class="paragraf">“Çok üzüldüm. Bir başka kadın için annemi bırakması belki de o kadar önemli değildir. Ama beni bırakması korkunç... Nasıl bir yürekti bu? Ne biçim bir duygusuzluk... İnsan, gece gündüz körkütük sarhoş yaşasa, gene bir aralık bir çocuğa gözü ilişir. Kızıyla yaşıt bir kız çocuğu görünce... Sonraları iyice anladım, bu kadar üzülmeseydim, bana öldüğünü hiç söylemeyeceklerdi. Yüzüstü bırakılmış bir kadın da elbet acı duyar ama, bırakılmış bir çocuğun duyduğu acının yanında bu acı hiçbir şey değildir. Kadınlık onuru ne kadar zedelenirse, gene de yeniden mutlu olmak için yıkılmamış bir güç kalıyor bırakılan bir kadında... Bırakılmış bir kız çocuğu, nasıl kurtulsun, kendisini bağlayan bağdan? Bir mektup yazsaydı... Bir tek kartpostal yollasaydı...” Hızlandığını anlayarak adımlarını yavaşlattı: “Dalmışım da koşmaya başlamışım. Sizi yoracağım bu gidişle... Unutmadan sorayım: Ölürken yanında değildiniz de... Benimle görüşmeyi neden istediniz?”  </p>
			<p class="paragraf">“Her zaman söylerdi. Her mektubunda yazardı...”  </p>
			<p class="paragraf">“Demek size mektup yazmış... Ben de diyordum ki... Gidişinden sonra çok yaşamamıştır, diyordum.”  </p>
			<p class="paragraf">“Bana da çok yazmadı. Bir iki mektup... İşleri için...”  </p>
			<p class="paragraf">“Neden geciktiniz bu kadar... Öleli on yıl oldu aşağı yukarı...”  </p>
			<p class="paragraf">“Burda değildim. Sonra... Kendisi böyle istemişti.”  </p>
			<p class="paragraf">“Nasıl?”  </p>
			<p class="paragraf">“Sizi ancak bu yaşlarda gelip görmemi...”  </p>
			<p class="paragraf">“Acayip... Neden bu yaşlarda? Durun... ‘Büyür aklı erer, beni anlar,’ diye mi düşünmüş sakın?”  </p>
			<p class="paragraf">“Evet... Galiba...”  </p>
			<p class="paragraf">“Nesini anlayacakmışım? Bir genç kadınla yedi yaşındaki bir kız çocuğunu on parasız bırakıp savuşmasındaki soyluluğu mu? Annem, ‘Onurlu adamdı,’ demişti bir defa laf arasında... ‘Kendine güvenirdi, en beklenmedik olaylar karşısında soğukkanlılığını bozmadı hiç...’ dedi. Soğukkanlılığını anlıyorum ama, onurlu sayılmasına hiç akıl erdiremiyorum. Binde bir haklı olduğunu bana anlatmak niyetinde misiniz? Bunu aklınız kesiyor mu?”  </p>
			<p class="paragraf">“Anneniz doğru söylemiş... Onurluydu, serinkanlıydı.”  </p>
			<p class="paragraf">“Çok da iyi yürekli?”  </p>
			<p class="paragraf">“Evet... Çok da iyi yürekli... Daha doğrusu, yufka yürekli... Bu kadar yufka yürekli olduğunun kendisi de farkında değil sanırım. Kibre benzer bir durgunlukla bunu saklamaya çalıştığının da pek farkında olmamıştır.”  </p>
			<p class="paragraf">“O kadını gördünüz mü?”  </p>
			<p class="paragraf">“Hangi kadını? Haaa... Evet...”  </p>
			<p class="paragraf">“Güzel miydi çok?”  </p>
			<p class="paragraf">“Eh... Biliyorsunuz, güzellik insana göre değişiyor!”  </p>
			<p class="paragraf">“Annemden daha mı güzeldi?”  </p>
			<p class="paragraf">“Karşılaştırmak olmaz. Anneniz başka bir tip... İnişli yokuşlu yaşamayı sevmez. Hesaplı kitaplı...”  </p>
			<p class="paragraf">Doktor Münir Bey, Ayşe’nin dinlemediğini fark ederek sustu. Yüzü böyle dalgınken kız, bir an babasına benzemişti.”  </p>
			<p class="paragraf">“Okuldan mı arkadaştınız?”  </p>
			<p class="paragraf">“Evet...”  </p>
			<p class="paragraf">“Avrupa’da beraber bulundunuz mu? Özür dilerim, pek saçma sapan şeyler mi soruyorum?”  </p>
			<p class="paragraf">“Yok! Sorun aklınıza geleni...”  </p>
			<p class="paragraf">“Çapkınlık yapar mıydı oralarda öğrenciyken?”  </p>
			<p class="paragraf">“Hayır...”  </p>
			<p class="paragraf">“Boşuna saklıyorsunuz... Sabriye teyzem anlattı. Çok yakışıklıymış... Çapkınmış... Pek belli etmek istemezmiş ama, Sabriye teyzem bilirmiş... Yaptığı hanım portrelerinden de belli...”  </p>
			<p class="paragraf">“Bakmayın siz o portrelere... Çok önem de vermeyin! Uslu adamdı.”  </p>
			<p class="paragraf">“Derslerine mi çalışırdı hep?”  </p>
			<p class="paragraf">“Gece gündüz değil... Dediğim gibi, zorlamazdı hiçbir şeyi... Ama sınıfları da geçerdi kolayca...”  </p>
			<p class="paragraf">“Çapkınlık etmezmiş... Derslerine de çok çalışmazmış... Öyleyse... İlgilendi mi az çok Jöntürklükle...”  </p>
			<p class="paragraf">“Jöntürklükle mi?”  </p>
			<p class="paragraf">“Evet... O zamanlar herkes Avrupa’ya kaçarmış birçok tehlikeleri göze alıp... Hazır oradayken, bu işe katılmayı aklına hiç getirmedi mi, diyorum?”  </p>
			<p class="paragraf">“Getirmedi. Sanmam. Biz o zamanlar, bu işleri pek ciddiye almıyorduk.”  </p>
			<p class="paragraf">“Neden efendim?”  </p>
			<p class="paragraf">“Paşa oğullarıydık bir kere... Abdülhamit’e bağlı sayılıyorduk. Bu yüzden, istesek bile, Jöntürkler bize güvenemezlerdi. Sonra... İhtilalcilere katılmak herkesin göze alacağı bir iş değildir. Biz daha çok, ‘Okulları bitirelim, birer meslek sahibi olalım da memlekete o yoldan faydamız dokunsun,’ diye düşünmüştük.”  </p>
			<p class="paragraf">“Sizi anlıyorum... Doktor olmuşsunuz... Elbette faydanız dokunmuştur. Arkadaşınız, tuttuğu hiçbir işi sonuna götürememiş... Biraz hukuk okumuş Paris’te... Londra’da ekonomiye çalışmış biraz... Roma’da güzel sanatlarla uğraşmış... Dünya Savaşı sonunda on parasız kalınca, bizi bırakıp kaçmasından anlaşılıyor ki çabuk yılıyor. Jöntürklere katılmaması da herhalde...”  </p>
			<p class="paragraf">“Korkaklığından mı, demek istiyorsunuz? Sanmam... Korkak değildi. Korkak derseniz, haksızlık edersiniz.”  </p>
			<p class="paragraf">Ayşe bir şey söylemek için durdu. Doktorun yüzüne bir garip baktı. Önce gülümsedi:  </p>
			<p class="paragraf">“Benim büyümemi beklediniz! Geldiniz! Ne demenizi istemişti? Mümkün mertebe tıpkısını söyleyin... Kelime kelime...”  </p>
			<p class="paragraf">“Durun bakayım... ‘Dayanıklı olsun benim kızım...’ dedi, ‘Zoru görünce onursuz kolaya kaçmasın,’ dedi.”  </p>
			<p class="paragraf">“Çok garip... Emin misiniz böyle dediğine?”  </p>
			<p class="paragraf">“Neden demeyecekmiş?”  </p>
			<p class="paragraf">“Öyle ya... Kendisinden biliyor bunun kötülüğünü... Başka?”  </p>
			<p class="paragraf">“Başka... ‘Namuslu olsun,’ dedi. ‘Kendi kendine karşı hiç oyun etmeden namuslu olsun... Yukarda gök yıkılsa... Aşağıda toprak çökse...’ dedi.”  </p>
			<p class="paragraf">“İnanılır şey değil... Uydurmuyorsunuz ya?”  </p>
			<p class="paragraf">“Neden uydurayım? Yemin ister misiniz?”  </p>
			<p class="paragraf">Ayşe, ufak tefek doktoru tepeden tırnağa süzdü. Yüzünde, durumun keyfini çıkaran alaycı bir gülüş var gibiydi. Buna birden kızdı:  </p>
			<p class="paragraf">“Namuslu olmak öğüdünden hiçbir şey anlayamadım. Tersi meydana çıkmadıkça herkesi namuslu saymayacak mıyız? Edebiyat öğretmenimiz çok öfkeli kadındı. ‘Bir memlekette insanlar namuslu olduklarıyla ayrıca övünüyorlarsa, o memleketin hali dumandır,’ derdi. Yaman kadındı. Şahende öğretmenimiz bizim... ‘Ortada fol yok, yumurta yokken mertlik gösterisi, namus gösterisi, sulu sepken acıma gösterisi ayıptır,’ diye bağırırdı. Kızından yalnızca namuslu olmasını istemek, hemen de hiçbir şey istememek olmuyor mu?”  </p>
			<p class="paragraf">“Bu açıdan bakarsanız, doğru... Ama biz, yıkılmakta olan bir imparatorluğun adamlarıyız. Bizim için, bir insanın yalnızca namuslu olabilmesi de çok önemliydi.”  </p>
			<p class="paragraf">“Başka bir şey demediler mi efendim?”  </p>
			<p class="paragraf">“Söylediler, ‘Parayı çok sevmemeye çalışsın,’ dedi. ‘Hesabını bilsin ama, yaşamasının bütün güvenini yalnız paraya bağlamasın.’”  </p>
			<p class="paragraf">Doktor Münir Bey cigara yaktı.  </p>
			<p class="paragraf">Ayşe, bir zaman yanmış konak kalıntısının üstünden Boğaz’a bakarak yürüdü:  </p>
			<p class="paragraf">“Başka?”  </p>
			<p class="paragraf">“Başkası... Anladınız sizden daha başka neler bekleyebileceğini... Neden güldünüz?”  </p>
			<p class="paragraf">“Hiç... Güldüm öyle... Evden çıkınca, ‘Aklınıza ne geldi bu görüşmeyi duyunca,’ diye sormuştunuz da...”  </p>
			<p class="paragraf">“Evet...”  </p>
			<p class="paragraf">“Neydi?”  </p>
			<p class="paragraf">“Bir... Küçük, fukara umut...”  </p>
			<p class="paragraf">“Ne gibi?”  </p>
			<p class="paragraf">“Bizi neden bırakıp gittiğini açıklayacak bir şey...”  </p>
			<p class="paragraf">“Özür mü?”  </p>
			<p class="paragraf">“Evet... Başka türlü yapamadığının nedeni... Ne kadar saçma olursa olsun... Hatta alçak yönü yüzde doksan ağır bassa bile... İnsan, hani kıstırılmış sanır kendini... Düştüğü bataktan kolayca sıyrılacak beş on tane açık kapı varken, birini bile görmemiştir gerçekten... Sonra, farkına varınca... Çok sonra... ‘Ne kadar budalaymışım!’ der. Böyle bir budalalıktan bile bir özür çıkartmaya çabalar. Altında kaldığı baskı bize bugün çok saçma da gelse, değil mi efendim? Diyelim ki beraber gittiği kadının parasını çalmış... Bize ekmek alabilmek için... Diyelim ki, bir namus pususuna düşürüldü. Sözgelimi şantaj... Böyle bir şey söylemeden... Böyle bir yalan uydurmaya bile lüzum görmeden... Sizi göndermesi anlaşılır şey değil... Hele böyle mezarlara saklanıp ölümün arkasına sinerek... Bütün kanma, kandırma imkânları yok olmuşken... Değil mi?”  </p>
			<p class="paragraf">Doktor Münir Bey gözlerini kaçırdı. Kâmil Bey’in apansız yüklediği bu garip işi, mizacına uymayacağını ileri sürerek kabullenmek istemeyişi, konuşmanın bir yerde böyle acılaşacağını kestirmesindendi. Ama babasının, salt babasının değil, içinde doğup yaşadığı kuşakların budalalıklarını kızın bu kadar kolay görebileceğini hiç aklına getirmemişti. Toparlanmaya çalıştı:  </p>
			<p class="paragraf">“Pek saçma da olsa, bir özür ileri sürmemek başlı başına büyük bir özür sayılmaz mı? Bir insan kırk yaşına kadar direk gibi doğru yaşayıp... Kırkına basacağı sıra birdenbire çok karmakarışık işlere atılırsa... ‘Onurluydu’ demiş anneniz ki, doğrudur. ‘Serinkanlı’ demiş, daha önemlisi. Biz buna ruh hekimliğinde, ‘O zamana kadar baskı altında tutulan ikinci kişiliğin... Bir yeri patlatarak boşanması,’ diyoruz. Yalnız bulunduğu yerden değil, kendi kişiliğinden de kaçmak saplantısı... Bazı insanlar yakalarını kurtaramıyorlar bu saplantıdan. Çevresiyle değil, kendi kendisiyle barışık olmadığını anlıyor apansız... Gogen... Vangog... Verlen... Durun, hayır! Babanızı bunlarla bir tutmuyorum. Bunlar bilinen kişiler olduğu için, başlarına gelenlerden herkesin haberi var. Tanınmamış insanlarda bu kaçışın yüzdesi elbette daha çoktur. Demek istiyorum ki, o zamana kadar, serüven denilen şeyi romanlarda okumaya, sinemalarda görmeye bile katlanamayan bir insan, apansız kendisini bir serüvene...”  </p>
			<p class="paragraf">“Bu ‘serüven’ lafını neden hep kadın-erkek hikâyelerinde kullanıyorlar? Arkadaşınız bizi, 1921 yılında bırakmış... O zaman, içine atılacak bir başka serüven yok muydu?”  </p>
			<p class="paragraf">“Nasıl serüven?”  </p>
			<p class="paragraf">“Sözgelimi, Kuvayı Milliye serüveni...”  </p>
			<p class="paragraf">“Babanız Kuvayı Milliye’ye katılsaydı... Sevinir miydiniz? Sizi bu yüzden bıraksaydı?”  </p>
			<p class="paragraf">“Bu nasıl soru?”  </p>
			<p class="paragraf">Ayşe’nin yüzü ilk defa gerçekten allak bullak olmuş, yüreğine bir sancı saplanmış gibi çeneleri sıkılmıştı.  </p>
			<p class="paragraf">“Evet, bu yüzden gitseydi... Sizi yoksulluk içinde bırakıp?”  </p>
			<p class="paragraf">“Ne demek yoksulluk? Burda ağza alınabilir mi öyle şey! Sizin haberiniz yok galiba... Ben tanıştığım herkese, ‘Sizden kimler katıldı Kurtuluş Savaşı’na?’ diye soruyorum! Bizim kuşağın onurluları, insanlara karşı duyacakları saygıyı Kuvayı Milliye’ye katılmış, katılmamış olmalarına göre ayarlıyor. Ben kendimi bildim bileli Lütfü Bey’e neden bir kere bile, ‘Baba’ demedim, bilir misiniz?”  </p>
			<p class="paragraf">“Kuvayı Milliye’ye katılmadığı için mi?”  </p>
			<p class="paragraf">“Elbette... Bana gerçekten babalık etti oysa... Beni öz kızı gibi sever. ‘Bana gerçekten babalık etti,’ derken, arkadaşınızı aklıma getirmiyorum! Gerçek babalarla ölçüyorum! Açıkçası, ben, beni bırakıp gittiği için kızmıyorum arkadaşınıza, babaları, amcaları, ağabeyleri, dayıları, erkek akrabalarından herhangi bir Kuvayı Milliye’ye katılanların karşısında beni utançla yere baktırdığına kızıyorum. Bağışlayamayacağım bu... Hiç... Hiç bağışlayamayacağım. Öyle arkadaşlarım var ki, babaları onları yüzüstü bırakıp bir kadınla gitmediği halde, benim çektiğim acıyı çekiyorlar. Bir onursuzluğa düşürülmüşler, Halide Edip Hanım’ı nasıl kıskanıyoruz gizliden gizliye, siz anlayamazsınız. Celile adında bir arkadaşım var... Birlikte Tıbbiye’ye gideceğiz bu yıl... Bunaldı da bir gün... Ne dedi? ‘Gene düşman yurdu bassın istiyorum,’ dedi. ‘Bir sabah uyanmalıyız ki... Düşmanlar yeniden üstümüze saldırmışlar... İzmir’e asker çıkartmışlar...’”  </p>
			<p class="paragraf">“N’olacakmış?”  </p>
			<p class="paragraf">“Gidip dövüşeceğiz... Bir küçük şiir, hiç dilimden düşmez... <span class="CharOverride-2">‘Teslim olmak başka şey / Esir düşmek başka / Seni sevmek başka bir şey hürriyet / Uğrunda dövüşmek başka’</span> Hiç duydunuz muydu bunu?”  </p>
			<p class="paragraf">“Hayır...”  </p>
			<p class="paragraf">“Biz bunu biraz değiştirdik! ‘Hürriyet’in yerine ‘Güzel yurt’ diyoruz... Bir yandan kıskanıyoruz Halide Edip Hanım’ı, cebimizden harçlıklarımızı aşırmış gibi iğrenerek... Bir yandan gidip elini öpmek istiyoruz minnetle...” Doktor Münir Bey’in gülümsediğini görünce sustu. Gözleri birden umutsuzlanmıştı. “İnanmıyorsunuz değil mi? Palavra sanıyorsunuz...”  </p>
			<p class="paragraf">“Yok canım! Palavrayı da nerden çıkardınız?”  </p>
			<p class="paragraf">“Gözlerinizden anladım! Gülümsemenizden... ‘Savaşı çocuk oyuncağı sanıyor bu küçük hanım,’ dediniz. Çocuk oyuncağı sanmıyoruz. Ne kadar zor olduğunu, en eski savaşçılardan daha iyi biliyoruz. Nereden mi? Gitmeyenlerden... Gözlerine kestiremeyip kaytaranlardan... Bizim Kurtuluş Savaşımızın bir önemli yönü de, başlangıçta gerçek yiğitlerin gönüllü gitmeleri... Bir yedek subay, Birinci İnönü’den sonra karısına yolladığı mektuba bir beyit yazmış... Okuyayım mı size?”  </p>
			<p class="paragraf">“Çok sevinirim...”  </p>
			<p class="paragraf">“<span class="CharOverride-2">‘Vuruştuk mermisiz, kasaturasız / Ne aman istedik, ne aman verdik,’</span> diyor. Anladınız mı?”  </p>
			<p class="paragraf">Ayşe gözlerinin yaşardığını göstermemek için başını çevirdi. Doktor Münir Bey yutkundu. Gülümsedi. “Evet,” dese, sesi titreyecekti, budala gibi... Çoktandır böyle vatanseverlik laflarıyla yüreği çarpmaz olmuştu. Bu lafları, Ayşe’den başka kim söylerse söylesin, iğrenmiş gibi suratını buruştururdu. Şimdi kızı kucaklamak, başını omuzuna bastırmak... “Vay Ayşe kız, vay! Çok yaşa emi!” diye saçlarını okşamak geliyordu içinden... Hem Kâmil Bey’i düşünerek sevinmiş hem de üstüne aldığı işin kolaylaştığını görerek rahatlamıştı. Artık bundan sonra önemli olan, kıza, babasının ölmediğini, şu anda sağ yumruğunu sol avucuna vura vura buluşmanın sonucunu beklediğini yoluyla açmak kalıyordu. Ayşe’nin anlattıklarına dalgın dalgın hak verdi.  </p>
			<p class="paragraf">“Çelimsiz bir kızdı. İlk bakışta, hain, dedikoducu, geçimsiz sanırdınız. Bütün sınıf da öyle sandı. Kimse ilgilenmedi, 146 Celile’yle. Aramıza pek katılmıyordu zati... Çoğu, tek başına kalıyordu. Üstü başı fakir değildi. Ders araçları da noksansız... Ama gene de bize benzemeyen bir yönü vardı ki, hemen sezmiştik. Dinliyor musunuz?”  </p>
			<p class="paragraf">“Dinliyorum. Lise kaçta?”  </p>
			<p class="paragraf">“Birde... Çoğumuz bizim lisenin orta kısmından geçmiştik. Celile bir başka ortaokuldan gelmişti. Bir gün, Celile’yi derse kaldırdı Şahende öğretmen... Dedim ya, sert kadındı. Pısırıklığın hiçbir çeşidini sevmezdi. Bilmiyorsanız, ‘Bilmiyorum,’ diyeceksiniz uzatmadan... Çalışmadınızsa, ‘Çalışmadım,’ diyeceksiniz. ‘Genç kız dediğin başı dik olur,’ derdi. ‘Soylu taylar gibi,’ derdi. ‘İstemem kamburu çıkmış mıymıntı öğrenci!’ diye bağırırdı. Bu yüzden Celile’yi gözü tutmamıştı, ilk gördüğü gündenberi... Lise birde Yeni Türk Edebiyatı okuyorduk... Bir şiir ezberlenecekti. Mustafa Kemal için yazılmış bir şiir... Şahende öğretmen, ‘Oku bakalım!’ dedi. Sesinde, ‘Beceremeyeceğini biliyorum,’ anlamı vardı. Öğretmenimizi ne kadar seviyorsak, bu gösterişsiz kızı da o kadar sevmiyorduk. Güçsüzlüğü betimize gidiyordu. Canından usanmış haliyle, şiiri, Şahende öğretmenin istediği gibi okumayacaktı, öğretmenimiz de azarlayacaktı, öcümüzü alacaktı. Bütün sınıf kulak kesildik. Celile gönülsüz başladı şiire... İkinci dörtlükte takıldı. Şahende öğretmen gözlerini iğrenmiş gibi kıstı, ‘Çalışmamışsınız...’ ‘Çalıştım biraz efendim...’ ‘Biraz mı? Biraz ne demek? Benimle eğleniyor musun sen?’ ‘Hayır efendim...’ ‘Otur yerine... Sıfır veriyorum!’ Arkasından seslendi: ‘Tembelsiniz... Alıksınız üstelik... Yalnız aklınızla değil, etinizle, kemiğinizle alıksınız...’ Celile de yanımdan geçerken keyifle güldüğümü gördü. Düşmanlık duyduğumu anladı. Bahçede yanıma geldi. ‘Üst üste üç gecedir ancak ikişer saat uyuyabildim,’ dedi. ‘Bunun pek önemi yok... Belki gene de ezberlerdim. Ama ben bu şiiri yazan adamı sevmiyorum!’ dedi. ‘Siz iyi bir kızsınız. Ondan söyledim bunları...’ dedi. Yürüdü gitti. ‘Yazan adamı sevmiyorum,’ sözü dikkatimi çekmemiş olsaydı, belki okulu bitirinceye kadar hiçbir şey öğrenemeyecektim. Arkasından gittim. Herifi niçin sevmediğini sordum. ‘Kurtuluş Savaşı sırasında bu adamı Anadolu’ya sokmadıklarını bilmez misiniz?’ dedi. ‘İnebolu’dan Seciyesiz diye geri çevrildiğini? Sonra da tutmuş Mustafa Kemal’i öven şiirler yazmış... Haydi o yazmış diyelim, bunları kitaba kim koyar? Haydi koyan koydu diyelim, bunu bize Şahende Hanım niçin ezberletir? İyi kadındır Şahende Hanım oysa... Yiğittir,’ dedi. O zamana kadar hiç karşılaşmadığım yeni bir şeyle karşı karşıya bulunduğumu sezerek yanına oturdum. Üst üste üç gece niçin ikişer saat uyuduğunu sordum. Annesine yardım etmiş. Annesi dikiş dikermiş... Önümüz bayram olduğu için işleri çokmuş... ‘Baban yok mu?’ dedim. ‘Yok,’ dedi. ‘Öldü mü?’ dedim. Bunu, ‘Babam yok,’ diyen herkese sormamazlık edemiyordum. Babası, Kurtuluş Savaşı’nda ölmüş... İzmir’e ilk giren birliklerin içindeymiş... Demin okuduğum beyti mektubuna yazan yedek subay... Teğmen Hakkı Efendi...”  </p>
			<p class="paragraf">“Bakın bakayım bana Ayşe... Saçmalıyorsunuz...”  </p>
			<p class="paragraf">“Hayır... Geçer şimdi... Ne zaman anlatmak zorunda kalsam, gözlerim yaşarır böyle... Celile güler, ‘Sulu göz seni,’ diye parmağını sallar. Demek istediğim... Yakınlarımızın yaptıkları işler bizi güçlendiriyor ya da böyle gözü sulu pısırık... Mıymıntı yapıyor!”  </p>
			<p class="paragraf">“Söylediniz mi öğretmeninize bunu?”  </p>
			<p class="paragraf">“Hemen o gün...”  </p>
			<p class="paragraf">“Ne yaptı?”  </p>
			<p class="paragraf">“Bitti kadıncağız... Neye uğradığını şaşırdı. Hemen sınıfı topladı. Alık dediği için özür diledi Celile’den... ‘Alıklık bendeymiş kızım,’ dedi. ‘Ben üstelik terbiyesizmişim de...’ dedi.”  </p>
			<p class="paragraf">“İyi etmiş ama...”  </p>
			<p class="paragraf">“Aması ne?”  </p>
			<p class="paragraf">“Siz bu işi biraz çaprazından almışsınız. Mustafa Kemal’in bir sözü var. Hiç duydunuz mu?”  </p>
			<p class="paragraf">“Ne üstüne?”  </p>
			<p class="paragraf">“Kuvayı Milliye’ye inanmayanlar üstüne... İlk yıllarda kendisine zorluk çıkaranları sonra neden bağışladığını sormuş da bir arkadaş... ‘Hak veriyorum,’ demiş. ‘Ben Erzurum’dan İzmir’e bir elimde tabanca, bir elimde idam direklerimle geldim!’ demiş... ‘Herkesin harcı değil bu,’ demek istiyor.”  </p>
			<p class="paragraf">“Ona öyle söylemek düşer. O bağışlayacak ama, biz bağışlamayacağız, hiç bağışlamayacağız. Bilenlerle bilmeyenler nasıl bir olamazsa, savaşanlarla savaşmayanlar da bir olamaz. Celile’den sonra gözüm açıldı. İnsanlara bir başka türlü bakmaya başladım. O zamandan beri benim için iki çeşit insan var: Vuruşmuş olanlarla vuruşmayı göze alamamış olanlar... Şimdiye kadar hiçbir gerçek Kuvayı Milliyeci’yi yakından görmedim. Ama Kurtuluş Savaşı sırasında para kazanmaktan başka bir şey düşünmeyenlerle iç içe yaşıyorum. Bizim evde Kuvayı Milliye’nin lafı hiç edilmez. Annem her zaman durgundur. Telaşsız, sakin kadındır. Yalnız, Kuvayı Milliye’nin lafı açılırsa hırçınlaşır. Belli etmek istemez ama, ben anlarım. Bütün çevremiz böyledir. Bu Serbest Parti işi, hepsinin Kuvayı Milliye düşmanı olduğunu meydana vurdu. Halk Partisi’nin zora düşmesine sevindiler, önce gizliydi bu sevinç... Dört yanlarına ürkek ürkek bakıp ellerini oğuşturuyorlardı. Lütfü Bey, bize harcadığının dışında, enikonu cimridir, öyleyken, o kadar cimri bir adam için gerçekten büyük sayılacak paralar verdi Serbest Parti’ye... Hem de makbuz filan almadan... Bizim çevremizde Kuvayı Milliyecilik avanaklık sayılır. Bu yüzden ben belli etmemeye çalışırım içimdekileri... Zorlarım kendimi hep... Tabansızın biriyim, değil mi?”  </p>
			<p class="paragraf">“Yoruldun Ayşe... Duralım da bir şeye binelim mi?”  </p>
			<p class="paragraf">“Hayır, hiç yorulmadım. Sıktım sizi... Her zaman böyle gevezeliğim tutmaz!” İçini çekti: “Belki de haklısınız... Değişmez bir düşünceye saplanmak bu benimkisi... Ama nasıl saplanmazsınız... Bakın, Celile’nin rahmetli babası son mektubunda ne yazmış...” Derin soludu: <span class="CharOverride-2">‘Açtık yürüdük göğsümüzü İzmir’e doğru / Azraili kattık Yunan’a, ezdik, öç aldık...’</span> Aslında bu beyit o kadar önemli değil, önemi, son saldırı başlamadan önce yazılmış olması... Ufak tefek bir adammış Celile’nin babası... Sivilmiş de üstelik...”  </p>
			<p class="paragraf">“Gerçekten bir yakınınız bu işlere karışmış olsun istiyorsanız, gayet kolay bu...”   </p>
			<p class="paragraf">Ayşe yorgun gözlerle baktı, gülümsedi:  </p>
			<p class="paragraf">“Kolay mı?”  </p>
			<p class="paragraf">“Evet, o kadar zor gelmiyor bana... Çok kolay geliyor tersine... Demin dediğiniz gibi, çocuk oyuncağı...”  </p>
			<p class="paragraf">“Nasılmış bakalım!”  </p>
			<p class="paragraf">“Beni... Apansız... Karanlıklardan çıkmış bir amca sayın!”  </p>
			<p class="paragraf">“Amca mı?” Ayşe gözlerini kırpıştırdı: “Affedersiniz... Hep kendimden konuştum... Siz katıldınız mı Kurtuluş Savaşına?”  </p>
			<p class="paragraf">“Pek gönlümle değil... Durumlar zorladı, istemeden sürüklendim. Eğer böylesi sizin kabadayılık ölçülerinize biraz uyarsa...”  </p>
			<p class="paragraf">“Ne zaman katıldınız siz? Kaç tarihinde?”  </p>
			<p class="paragraf">“Durun bakayım... Geçmiş gün... Evet... Biz gittiğimiz zaman, Mustafa Kemal Paşa yeni gelmişti Ankara’ya... Daha, Çerkes Etem başa güreşiyordu. Şu halde, ordu kurulmamıştı henüz...”  </p>
			<p class="paragraf">Ayşe gözlerini hep öyle kırpıştırarak sordu:  </p>
			<p class="paragraf">“Arkadaşınız neden gitmedi sizinle?”  </p>
			<p class="paragraf">“Bunun suçu biraz da benim...”  </p>
			<p class="paragraf">“‘Sen kal’ mı dediniz?”  </p>
			<p class="paragraf">“Aşağı yukarı...”  </p>
			<p class="paragraf">“Hemen dinledi mi?”  </p>
			<p class="paragraf">“Direndi biraz... Aklını yatırdım.”  </p>
			<p class="paragraf">“Neyi ileri sürdünüz?”  </p>
			<p class="paragraf">“Sizi...”  </p>
			<p class="paragraf">“‘Kızınız var,’ dediniz. ‘Ya öyle...’ dedi, bileti yırttı, değil mi? Aşk olsun! Sonra nasıl bırakabildi beni? Tutmadı bu söz efendim, zati tarihler de tutmadı.”  </p>
			<p class="paragraf">“Nasıl tarihler?”  </p>
			<p class="paragraf">“Siz Anadolu’ya, daha ordu kurulmadan, Mustafa Kemal Paşa Ankara’ya yeni gelmişken gitmiştiniz. Biz İspanya’dan memlekete 16 Mart’tan pek az zaman önce gelmişiz ya da hemen sonra... Bu hesapça siz İstanbul’da bulunuyormuşsunuz ki, arkadaşınızı kalmak için kandırabilesiniz...”  </p>
			<p class="paragraf">“Yazdım ona... Sık sık yazardım.”  </p>
			<p class="paragraf">“Anlıyorum, elbette doğru söylüyorsunuz... Teşekkür ederim. Ne kadar aptalım gerçekten... Ne biçim çekişiyorum? Beni affedin...”  </p>
			<p class="paragraf">“Ne yaptınız ki?”  </p>
			<p class="paragraf">“Amcalık teklifinizi hemen, minnetle kabul etmedim, ister misiniz dayım olmayı... Uygunu budur!”  </p>
			<p class="paragraf">“Siz bilirsiniz? Bence ikisi de bir... Asıl önemlisi... Bu işler bir başka açıdan da düşünülebilir. Kuvayı Milliye’ye en önce başlayanlardan biri Çerkes Ethem’dir. Kurtuluş tarihimizde adı ‘vatan haini,’ diye geçiyor. O kadar kıskandığınız Halide Edip, önceleri Amerikan mandasını savunmuştu. Şimdi de sınırdışında yaşıyor muhalif olarak... Öteki insanların kaderi de pek başka türlü değil... Böyle karışıklıklarda, kahraman ölçüsü her zaman doğru kullanılmıyor. Bir saat sonra, ateş boyundan silahıyla kaçmaya karar vermiş bir adam, baskına uğradığı için yiğitçe dövüşüp şehit defterine yazılmış olabilir. Doğru bir işin sürüklediği insanların hepsi yürekli, kararlı, gerçekten yiğit olmazlar elbet... Bakarsanız, böylesi, o büyük işlerin büyük sayılması için lazım da biraz... Bence Kurtuluş Savaşımızın bir tek gerçek kahramanı var: Kurtuluş Savaşı’nın kendisi... Mustafa Kemal Paşa bile bu kahramanı kişiliğinde canlandırdığı kadar büyük... Şurda oturalım mı biraz? Birer çay içelim... Öğle yemeğine daha vakit var. Sonra otomobil çağırır Boğaz’a ineriz.”  </p>
			<p class="paragraf">Ne bahçede ne de içerde müşteri yoktu.  </p>
			<p class="paragraf">“Dışarısı daha iyi... Üşür müsünüz?”  </p>
			<p class="paragraf">“Hayır...”  </p>
			<p class="paragraf">Boğaz’ı gören bir masaya oturdular.  </p>
			<p class="paragraf">Doktor, ‘Bir dakika,’ deyip gazinoya gitti. Biraz sonra döndü:  </p>
			<p class="paragraf">“Baktım nasıl temizliği... Kötü sayılmaz pek...”  </p>
			<p class="paragraf">Cigara yakarken ayak seslerine döndü. Gülümseyerek yaklaşan garsona sordu:  </p>
			<p class="paragraf">“Yeni mi açıldı burası? Birkaç kere geçtim ama, gözüme ilişmedi. Kimdir sahibi?”  </p>
			<p class="paragraf">“Sahibi mi? Naci abi... ‘Sakanın Naci’ derler...”  </p>
			<p class="paragraf">“Hatırlayamadım. Çay bulunur mu sizde bu saat?”  </p>
			<p class="paragraf">“Bulunur. Demleriz dok... Demleriz beyim... Taze demleriz...”  </p>
			<p class="paragraf">“İyi... Bize çay demleyin...”   </p>
			<p class="paragraf">Sakanın Naci niçin tanımazdan gelmelerini istediğine akıl erdirememiş olmalı ki, kapıya çıkmıştı. Elleri belinde bakıyordu. Doktor Münir, ‘Körpe kızı baştan çıkarmaya çalıştığımı zannederse yandık!’ diye gülümsedi.  </p>
			<p class="paragraf">Ayşe hiçbir şeyin farkında değildi. Boğaz’a dalmıştı. Kederli bir şeyler düşünüyordu. Neden sonra özür diledi.  </p>
			<p class="paragraf">“Affedersiniz... Daldım... Biraz anlatır mısınız hangi savaşlarda bulunduğunuzu?”  </p>
			<p class="paragraf">“Hangi savaşlarda mı? Bana sorarsanız, ayrı ayrı birkaç savaş yok... Bir tek savaş sürüp gidiyor 1923’e kadar... Bin yedi yüz bilmem kaçtan beri bizim bir tek savaşımız var: Osmanlı İmparatorluğu’nun parçalanmaktan kurtulma savaşı... Biz de, daha önceki kuşaklar gibi, bu sürekli savaşın içinde doğduk. Hiçbirimiz de bunun dışında kalmadık.” Güldü: “‘Arkadaşınız,’ diyeceksiniz... O da zorlasa bile dışında kalamazdı. Yeni kuşaklar bizi ölçüp biçerken, kocaman bir imparatorluğun tepemizde aralıksız çatırdadığını hiç akıllarından çıkarmasınlar! Gerçekten çok zor bir yaşamaydı bu... Arada bir gövdemizden bir parçayı koparıp alıyorlar... Bundan sonra biraz rahat bırakılsanız ya... Hayır! Tartaklıyorlar sizi, hiç acımıyorlar. Üstünüz, başınız, yüzünüz gözünüz kan içinde... Güçten düşmüşsünüz. Hem bilek gücünden hem de akıl gücünden... Tam, ‘Bu kez aklım erdi. Derdin dermanını buldum!’ diyorsunuz. Bakıyorsunuz, ilaç yanlış... Nöbetler hem şiddetleniyor hem sıklaşıyor. Tepesinde hep o çökme çatırtıları... Uyanması olmayan bir korkulu düş. Göğsünüzden karabasanların biri kalkıp üstünüze birkaçı birden çöküyor. Biraz soluk alamıyorsunuz ki, çevrenizde olup bitenlere bakabilesiniz. ‘Bakabilesiniz’ diyorum. Akıl erdirmek başka bir şey... Bu ölüm bunaltısı içinde, bir tek umuda varabilmişiz: ‘Hürriyet gelecek, Abdülhamit’i despotluğuyla beraber sürüp atacak! Sonra her şey, birden düzelecek!’ ‘Nasıl?’ diye sormayı hiç kimse aklına getirmiyor! İmparatorluğun gerçekleri nedir? Hiçbir fikrimiz yok! Hürriyetin ilanından sonra bile bu böyleydi. Bizim hürriyet, Avrupa’yı bugünkü hale getirmiş cankurtaran... Ölü diriltme ilacı... Öylesine binbir derde derman ki, bunca yılın despotu Abdülhamit’i bile şıpınişi, Meşrutiyet Padişahı haline getiriverdi. Nerdeyse herif bizim karşımıza hürriyet fedaisi kesilip dikilecek... Derken 31 Mart koptu. Derken ben kendimi Trablus çöllerinde buldum. Bir elimde filinta...”  </p>
			<p class="paragraf">“Nedir o?”  </p>
			<p class="paragraf">“Kısa tüfek... Öteki elimde tentürdiyot şişesi, sargı bezleri... Biz orda boğuşurken, bir de baktık Balkanlar tutuştu. Trablus’u İtalyanlara bırakıp seğirttik. Biz yetişene kadar düşmanlar Çatalca’ya dayandılar. Çatalca’da kan gövdeyi götüredursun, bizim Hürriyetçiler Babıâli’yi bastı. Hükümet düşürüldü. Harbiye Nazırı öldü. Yerine yenisi çıktı. Derken o Harbiye Nazırı da öldü. ‘Bu gidişle bize ne vatan toprağı dayanacak ne de Harbiye Nazırı... Bu hürriyet, hani bizi birkaç saat içinde Avrupa’nın medeniyet çizgisine eriştirecekti. Sakın bir yanlışlık olmasın!’ demeye kalmadı, Dünya Savaşı patladı. Galiçya’dan İran içlerine, Süveyş Kanalı önünden, Hazar Denizi kıyılarına koştuk. Sonunda kendimizi nerde bulsak iyi? Uçurumun dibinde... Oysa, bizim kuşaklar ne yaptılarsa, İmparatorluk bu uçuruma yuvarlanmasın diye yapmışlardı.” Biraz soluklandı. “Babanızı Jöntürklere katılmadığı için suçluyorsunuz. Katılsaydı da en ileri gelenlerinden olsaydı... Sonu neye varırdı, bilir misiniz? Kurtarmak istediği imparatorluğu batıranlardan biri sayılacaktı. Bu batırma marifetinin cezasını bir yabancı memlekette kurşunlanarak çekecekti. Böyle bir cezadan kurtulsaydı, ‘İzmir’deki Mustafa Kemal’i öldürme işinden haberli’ suçlamasıyla ötekiler gibi asılacaktı.”  </p>
			<p class="paragraf">“Hani siz asılmamışsınız?”  </p>
			<p class="paragraf">“Ben, hürriyet türküsüyle gelip, hürriyet adına gazeteci öldürenlerden kolay ayrıldım. Babanız ayrılmadı.”  </p>
			<p class="paragraf">“Neden? İyiyi kötüden ayıracak gücü mü yoktu?”  </p>
			<p class="paragraf">“İyiyi kötüden ayırma işi değildir bu... Kendisini kendi sözüyle bağlamaktır. Dıştan değil, içten gelen bir baskı... Akılla, hesapla ilişiği yok... Açıkça haksız olan bazı gidişlere uzun zaman ideal görünüşü verenler, babanız gibi adamlardır.”  </p>
			<p class="paragraf">“Aptallar mı demek istiyorsunuz?”  </p>
			<p class="paragraf">“Aptallık, evet! Ama insanlığı yücelten bir aptallık... ‘Neler yaptı diye değil, öyle bir özle doğru yola girseydiler, neler yapabilirlerdi?’ diye düşünmeli... Akılsız olduklarından değil, kurnaz olmadıklarından aptal sayıyoruz bunları biz... Haksızlık ediyoruz.”  </p>
			<p class="paragraf">Garson çayları getirdi.  </p>
			<p class="paragraf">Ayşe yine dalmıştı. Doktor Münir Bey sordu:  </p>
			<p class="paragraf">“Kaç şeker?”  </p>
			<p class="paragraf">“Affedersiniz... Ben alırım. Şeyi düşündüm... Esir düşmediniz, değil mi?”  </p>
			<p class="paragraf">“Hayır...”  </p>
			<p class="paragraf">“Teslim oldunuz ama...”  </p>
			<p class="paragraf">“Olduk, evet...”  </p>
			<p class="paragraf">“Merak ederim çoktan beri... Uzak ateş boylarında, savaş nasıl biter? Bir gün... Vuruşmanın en kızgın sırasında... Belki de düşmanı önünüze kattınız kovalıyorsunuz... Birden yenildiğinizi, silahları düşmana teslim edeceğinizi bildiren haber geliyor. Neler duyar insan bu an? Yenilgiden sorumluymuş gibi bir suçluluk utancı mı?”  </p>
			<p class="paragraf">“Ben, bir gezici hastahanede vizitedeydim. Eczacımız koşarak çadıra girdi. ‘Ateşkes anlaşması imzalanmış, Doktor!’ dedi. Çoktan beri her dakika böyle bir şey bekliyor olmalıyım ki, ‘İyi... Belki ilaç gelir artık...’ demişim. Silah taşımadığım için, bana, teslim olmak pek acı gelmedi. Bu iş, şatafatlı törenlerle kılıçlarını teslim etmek zorunda kalan komutanlar için acıklı olsa gerek... Hoş, onların içinde bile, vatan uğruna böyle bir utancı yüklendiklerinde, gizlice kibirlenenler bile belki vardır. Gelirken bir şiir söylemiştiniz. Teslim olmakla esir düşmek arasındaki ayrıntı üstüne... Sonu da galiba, hürriyeti sevmekle, hürriyet uğruna dövüşmek arasındaki başkalığı anlatıyordu.”  </p>
			<p class="paragraf">“Evet... ‘<span class="CharOverride-2">Seni sevmek başka bir şey hürriyet / Uğruna dövüşmek başka...’</span>”  </p>
			<p class="paragraf">“Sizce hangisi daha önemli bunların? Sevmek mi, dövüşmek mi?”  </p>
			<p class="paragraf">“Bu sorudan hiçbir şey anlamadım. Elbette dövüşmek...”  </p>
			<p class="paragraf">“Yazan da bu anlamda yazmış değil mi?”  </p>
			<p class="paragraf">“Başka anlamda olacağını sanmam.”  </p>
			<p class="paragraf">“Olur. Galiba doğrusu da o başka anlam... Çünkü insanlar hürriyet için, hürriyeti hiç sevmeden de dövüşebilirler, daha beteri, neyin nesi olduğunu hiç bilmeden...”  </p>
			<p class="paragraf">“Sevdiği halde dövüşmeyen, bilmediği halde dövüşenden daha mı iyi demek istiyorsunuz?”  </p>
			<p class="paragraf">“Gerçekten sevince, dövüşmemek olmaz. Sevmeden de dövüşmemek olduğuna göre, şiiri yazan tepeden tırnağa yanılıyor! Telaşlanmayın, çok doğru gibi göründüğü için çok sevdiğimiz böyle yanlışlar pek çoktur. Yalnız sizin başınıza gelen bir iş değil bu... İnsanoğlu, hep gerçeği aradığıyla övünür. Gerçekten yana olduğunu ileri sürüp böbürlenir. Öyleyken, hepimiz hiç ara vermeden yanlışlıklar yaparız. Hem de gerçeğe çok benzeyen yanlışlıklar... Çoğumuz bunu, karşımızdakileri aldatmak için değil, gerçeklerimizin yüzde yüz gerçek olduklarından bir an bile şüphelenmediğimizden böyle yapıyoruz. Biraz kuşkulansak, çok şeyler düzelecek... Bizim, değişmez gerçeklerimizin yanında, karşısında, önünde, arkasında, başka gerçeklerin olabileceğini biraz düşünsek...”  </p>
			<p class="paragraf">“Sakın bunu arkadaşınızın gerçeği için de söylemiş olmayın...”  </p>
			<p class="paragraf">“İyi bildiniz. Özellikle babanız için söyledim.”  </p>
			<p class="paragraf">“Demek, arkadaşınızın gerçeğine bir başka açıdan bakılabilir...”  </p>
			<p class="paragraf">“Elbette...”  </p>
			<p class="paragraf">“Bu açıdan da bakılınca...”  </p>
			<p class="paragraf">“Babanızın gerçeği, sizin gerçeğinize göre daha haklı çıkabilir. Pardon, babanız büsbütün suçsuz demek istemiyorum. Ama, ona gene de hak vermek mümkündür! Niçin güldünüz? Nasrettin Hoca’yı hatırladınız, değil mi? Davacıya hak vermiş, davalıya hak vermiş, sonunda, ‘Bu nasıl yargı?’ diyen karısına da hak vermiş... İster misiniz, babanızın gerçeğiyle, sözgelimi, sizin gerçeğinizi karşılaştıralım?  </p>
			<p class="paragraf">Ayşe parmağıyla masada bir şeyler çizerek biraz düşündü.  </p>
			<p class="paragraf">“Boşuna uğraşacaksınız... Ama benimle görüşmek istemenizin bundan başka bir amacı da olmamak gerekti... Karayı ak göstermeye hazırlandığınız anlaşılıyor. Kendinize güvenmeseniz sözü buraya getirmezdiniz. Sonucu değil, konuşmayı nasıl yürüteceğinizi merak ettim.”  </p>
			<p class="paragraf">“Sonuç sizce, şimdiden belli, değil mi?”  </p>
			<p class="paragraf">Ayşe güvenle gülümsedi. O kadar emindi ki, ‘Evet’ demeyi bile fazla bulmuştu.  </p>
			<p class="paragraf">Doktor Münir Bey cigarasını tabakasına vururken sordu:  </p>
			<p class="paragraf">“Hazır mısınız?”  </p>
			<p class="paragraf">“Evet...”  </p>
			<p class="paragraf">“Sıkı durun, yıllardır, ‘Başka yönü olmaz!’ dediğiniz gerçekten ayrılmaya alıştırın kendinizi biraz...   </p>
			<p class="paragraf">Ayşe’nin bakışları bir an kuşkulandı. Sonra kendisini hemen toplayarak başını salladı:  </p>
			<p class="paragraf">“Şaşırtmacayla hiçbir şey elde edemezsiniz, Doktor. Ben doktorların hastalara yaptıkları inandırma oyunlarını bilirim.”  </p>
			<p class="paragraf">“Bilseniz de sıkı durun!” Saatine baktı: “Oooo... Vakit geçmiş epeyce... Yemeği burda yesek nasıl olur?”  </p>
			<p class="paragraf">“Siz bilirsiniz...”  </p>
			<p class="paragraf">“Pek kötü bir yere benzemiyor. Gözüm tuttu. Bakalım bizi doyuracak bir şeyler yapabilirler mi?” Garsonu eliyle çağırdı, yaklaşmasını bekledi: “Geldin mi? Hoş geldin!” Bunu Laz gibi söylemişti. “Nerde senin patronun?”  </p>
			<p class="paragraf">“Burda efendim...”  </p>
			<p class="paragraf">“Burda da, neden hiç görünmüyor? İnsan, bir kere gelip ‘Geldin mi? Hoş geldin,’ demez mi?”  </p>
			<p class="paragraf">Garson şaşkın şaşkın kekeledi:  </p>
			<p class="paragraf">“Gelecekti ama... Dedi ki... ‘Doktor Bey...’ dedi.”  </p>
			<p class="paragraf">“Halt etmiş... Çağır gelsin! Gelsin çabuk...”  </p>
			<p class="paragraf">Garson yürüyünce Ayşe sordu:  </p>
			<p class="paragraf">“Hani siz burayı yeni görmüştünüz? Garson, doktor olduğunuzu nerden bildi?”  </p>
			<p class="paragraf">“Bu dünyada keramet denilen şey hiç mi yok? Hadi, keramete Cumhuriyet kuşağı olduğunuzdan inanmıyorsunuz... Boş atıp dolu tutmayı ne yapalım? Ömründe hiç evlenmemiş bir doktoru, bu şehrin bütün garsonları elbet tanır!”  </p>
			<p class="paragraf">“‘Geldin mi? Hoş geldin,’ sözünü neden Laz gibi söylüyorsunuz hep?”  </p>
			<p class="paragraf">“Laz sözüdür de ondan...”  </p>
			<p class="paragraf">“Nasıl Laz sözü?”  </p>
			<p class="paragraf">“Bizim Laz arkadaşlardan biri geçenlerde vekil oldu. Bir insan hem Laz olur hem de vekilliği eline geçirirse ne yapar?”  </p>
			<p class="paragraf">“Bilmem...”  </p>
			<p class="paragraf">“Bunda bilmeyecek ne var? Hemen vekil olduğu vekâlete çeki düzen verir. Bizimki de öyle yapmış... Emri altındakilere yolladığı ilk bildiri, Vekil Bey’in gidip gelişleri sırasında memurların nasıl davranacakları üstüne... Yani uğurlamakla karşılamak işi...”  </p>
			<p class="paragraf">“Anlayamadım.”  </p>
			<p class="paragraf">“Vekil Bey bir yere giderken vekâletin bütün umum müdürleriyle müdürleri iki elleri kanda olsa, istasyona toplanacaklar, ‘Güle güle,’ diyecekler. Gelirken de karşılayıp, ‘Hoş geldiniz’ denecek...”  </p>
			<p class="paragraf">“Evet...”  </p>
			<p class="paragraf">“Bir gün Ankara’dan İstanbul’a dönüyordum. Baktım Vekil Bey de istasyonda... Beni görünce el edip çağırdı, vagonuna aldı. Pencerenin önünde yan yana durduk. Bizim Vekil Bey, bir yandan benimle konuşur gibi yaparken, bir yandan peronu göz ucuyla tarıyor, yavaş sesle, ‘Geldin mi? Hoş geldin,’ diye mırıldanıyordu.”  </p>
			<p class="paragraf">“Yok canım... Eğleniyorsunuz...”  </p>
			<p class="paragraf">“Vallaha uydurmuyorum. Geçirmeye kaç kişi gelmişse, bizim vekil o kadar, ‘Geldin mi? Hoş geldin,’ dedi.” Koşarak gelen patrona elini rahatça öptürdü: “Geldun mu? Hoş geldun! Nerdesin bunca saat? İki lirayı bir arada görünce müşteri horlamak gazinocu milletine iyilik getirmez.”  </p>
			<p class="paragraf">“Valla Doktor abi... Sen tanışlık verme deyince...”  </p>
			<p class="paragraf">“Tanışlık da neymiş... Boynuna mı sarılacaktık? Tanış müşteri olmayınca, patron, ‘Geldin mi? Hoş geldin,’ demeyecek mi? Kibirlenmeye başladın galiba... Ben senin sonunu iyi görmüyorum. Rumlar ne diyormuş, ‘Bu Sakaoğlu icat mı çıkaracak? Türk’ten gazinocu nerde görülmüş? Görülse bile, yürüteni hani?’ diyorlarmış...” Ayşe’ye döndü. “Bu bizim patron, su katılmamış Kocamustafapaşa kopuklarındandır. Babası sakaydı bunun... Fatma Hanım da teyzesiydi.”  </p>
			<p class="paragraf">Ayşe’yle Sakanın Naci bakıp gülümsediler.  </p>
			<p class="paragraf">Naci’nin sırtında ipekli gömlek, İngiliz kumaşından kara ceket vardı. Kara saçlarını yandan ayırıp, parlatıcı yağla taramıştı. Geniş paçalı pantolonu, sivri burunlu pabuçlarıyla uçarıydı ama, göbeğine bağladığı elleri, utangaç gülümsemesiyle de saygılıydı. Dış görünüşü, yiğitliği tutunca dostu Safinaz’ı –iki yıldan beri randevuevinde çalışıp günde en az on kişiyle yatan on yedi yaşında, kırk yedi kilo tüy gibi kızı– yumrukla dövdüğünü, gazinosunu erken kapatmamak için jandarma çavuşuna, sarı saçlı, etli butlu karılar götürdüğünü hiç göstermiyordu.  </p>
			<p class="paragraf">Naci biraz öne eğilip boynunu büktü:  </p>
			<p class="paragraf">“Emret Doktor Bey abi...”  </p>
			<p class="paragraf">“Emrim... Bak bakalım şu küçük hanıma... Kime benziyor bizlerden?”  </p>
			<p class="paragraf">“Bizlerden mi?” Kaşlarını kabadayı kabadayı çattı. “Görmüşlüğümüz var mı hiç? Yabancı gelmedi pek... Gözüm ısırıyor. Arif abilerden mi?”  </p>
			<p class="paragraf">“Eh... Üstüne vurduramadınsa da, yanaştın epi...”  </p>
			<p class="paragraf">“Nuh Bey’in desem... Değil. Senin kabileden mi?”  </p>
			<p class="paragraf">“Yanaştın...”  </p>
			<p class="paragraf">“Yanaştıksa, buluruz Allahıma şükür... Senin kabileden... Senin kabilede... Cemil abiye benziyor desem... Cehennem Topçu abimize?”  </p>
			<p class="paragraf">“‘Halt ettin!’ derim... Bir de açıkgöz geçinirsiniz Kocamustafapaşalılar...”  </p>
			<p class="paragraf">“Hakçası... Benim aklım karıştı Doktor abi...”  </p>
			<p class="paragraf">“İmana gel kâfir! ‘Aklım karıştı,’ dediğine bakan, aklın var umacak... Kâmil Bey’e hiç mi benzemiyor bu küçük hanım, şimdi?”  </p>
			<p class="paragraf">“Kâmil Bey’e mi? Bizim Kâmil abiye?” Birden telaşlandı: “Tüüüh... Ne desen haklısın Doktor abi... Tamam! Tıpatıp... Hık demiş burnundan düşmüş... Ayşanım değil miydi bunun adı? Yahu bir bakışta bilmeli değil miydik? Biz bu dağ başında şaşırtmışız ki, kıblemizi kaybetmişiz... Tamam... Yuh benim Sakanın Naci’liğime... Yahu biz Beybaba, bu dağ başlarında...”  </p>
			<p class="paragraf">Sakanın Naci, aynaya baksa kendini tanımayacak kadar avanaklaştığını anlasa, ancak bu kadar yanıp yakılır, elini dizine vurarak ancak bu kadar çırpınırdı.  </p>
			<p class="paragraf">Ayşe kendisini toplamaya çalıştı. Ömründe Kocamus­tafapaşa’dan geçmemiş, gazinocunun saydığı adları duymamıştı. “Öyleyken, Benim Kâmil Bey’in kızı olduğumu ilk görüşte neden bilmesi lazım geliyor bu adamın?”  </p>
			<p class="paragraf">“Yuf olsun, yuf! Bakar bakmaz bilmeyince kaç para eder. Tıpatıp yahu! Baktıkça aklım eriyor. Yazıklar olsun çiğnediğim bunca kaldırıma...”  </p>
			<p class="paragraf">“Nerden tanıyorsunuz Kâmil Bey’i efendim?”  </p>
			<p class="paragraf">“Nerden mi tanıyoruz?” Sakanın Naci bu soruya büsbütün şaşırmıştı. “Nerden ne demek? İstanbul Tevkifhanesi’nde beraber yatmadık mı biz senin babanla? Dur, sahi! Seni hiç getirmediydi oraya anan olacak... Töbe! Getirmediğinden bilmezsin...”  </p>
			<p class="paragraf">“Kâmil Bey, niçin hapse girmişti?”  </p>
			<p class="paragraf">“Niçin girdiğini sana söylemedi mi bunca yıldır anan olacak... Yüreksiz! Adam vurmaktan girecek değil ya Kâmil abi...” Aklını başına toplamış olmalı ki, ayıplamış gibi baktı: “Hadi söylemek anasının işine gelmedi diyelim, sen neden söylemedin sabahtan beri, Doktor abi? Neden söylemedin, Kâmil abinin Millicilikten yattığını?”  </p>
			<p class="paragraf">Ayşe bir elini göğsüne, ötekini ağzına götürerek boğuk boğuk sordu:  </p>
			<p class="paragraf">“Millicilikten ne demek?”  </p>
			<p class="paragraf">“Bildiğin Millicilik... Kuvayı Milliyeci olduğundan attılar Kâmil abiyi içeri... ‘Millici Abi’ dedin mi, koca tevkifhanede bilmeyen yoktu. Faytoncu Osman’a bir kötek attıydı senin Kâmil baban... Hâlâ söyler Faytoncu... Babana Millici Abi adını biz taktıktı Allahıma şükür... Bu yüzden epey sopa yedik ama, helal olsun!”  </p>
			<p class="paragraf">“Ceza verdiler mi gerçekten... Ne kadar?”  </p>
			<p class="paragraf">“Oldu mu ya şimdicik Doktor abi? Sabahtan beri adam buralarını olsun anlatmaz mı? Yedi yıl verdiler imansızlar, boru değil! Yedi yılın altında, bunca zamanın, pamuklara sarılı büyümüş paşa oğlu, şuncacık bozulsa ya... Karşıdan baksan, başmüfettiş sanırsın. Bizi teftişe gelmişse de, birazdan çıkıp gidecek... Nah işte Doktor abinin yüzü... Bunca savaşa girmiş çıkmış, öyle yürekli bir yiğit görmüş mü? Biz de, gücümüzce mahpushaneci delikanlıyız... Benzerine rastladım, diyenin alnını karışlarım...”  </p>
			<p class="paragraf">“Ne kadar yattı?”  </p>
			<p class="paragraf">“Senin anan olacak yüreksiz, ‘Yedi yılı doldurup çıkamaz, ölür gider,’ dedi ama, yağma yok... Ne kadar yattıydı, günü gününe Doktor? İki yılı tamamladı mıydı? Evet. İki yıl... Artığı var, eksiği yoktur. Kuvayı Milliye affında hopladı çıktı. Çıktığını duyunca utanmadı mı yaptığından, anan olacak? Öyle dağ gibi babayiğit hapse girmeyle... Şunun bunun malına, ırzına dolanıp mı giriyor? Millet yoluna giriyor. Millici Abinin karıyı boşadığını duyunca feriştahımızı kaybettik. Bütün mahpushane, ‘Vay, ulan kahpe dünya...’ diyerek dövündü. ‘Müslümanlar dövünecek ister istemez,’ diyelim. Ya gâvurların, ‘Vay Hıristos! Vay Meryem!’ diye kafalarını yumruklamasına ne demeli? Senin anan çok küfür yedi o günlerde abla, ister darıl, ister gücen, anan olacak... Yüreksizi millet kalayladı ki... Orsa poca...”  </p>
			<p class="paragraf">“Neden boşadı babam... karısını?”  </p>
			<p class="paragraf">“Neden mi?” Az kalsın “Kahpeliğinden...” diyecekti. Doktora bakarak bir an sustu: “Neden olduğunu söylemedi mi anan sana?”  </p>
			<p class="paragraf">Doktor Münir burada lafa katıldı:  </p>
			<p class="paragraf">“Bir yanlış anlama olmuş kızım... Mahpustaki adam, güçsüz düştüğü için doğru düşünemez her zaman... Bunaldıkça küçük olayları büyütür. Gitmesini uygun görmediği bir yere gitmiş anneniz...”  </p>
			<p class="paragraf">“Nereye?”  </p>
			<p class="paragraf">“Hiç önemi yok... Yalnız gitmiyor. Halası, halasının kızı, eniştesi...”   </p>
			<p class="paragraf">Ayşe böyle bir şeyi duyup duymadığını hatırlamaya çalışarak daldı.  </p>
			<p class="paragraf">Sakanın Naci, durumu daha iyi kavrayamamıştı. Bir kıza, bir Doktor’a bakıyordu.  </p>
			<p class="paragraf">Doktor Münir Bey tabakasından cigaranın yumuşağını seçiyor gibi yaparak bekledi.  </p>
			<p class="paragraf">“Evde Kuvayı Milliye’nin lafını neden etmediklerini şimdi anladım. Hapisten çıkar çıkmaz mı gitti Avrupa’ya babam, o kadınla?”  </p>
			<p class="paragraf">Doktor Münir Bey yavaşça karşılık verdi:  </p>
			<p class="paragraf">“Kadın madın yok... Babanız Avrupa’ya da gitmedi!”  </p>
			<p class="paragraf">“Gitmedi mi?”  </p>
			<p class="paragraf">“Gitmedi. Arif amcanızla Amasya’daki çiftliğe gittiler, Arif amcanız, babanızın mahpusluk arkadaşlarından bir binbaşı emeklisidir.”  </p>
			<p class="paragraf">“Orada mı öldü?”  </p>
			<p class="paragraf">Doktor Münir Bey, cigara yakmak bahanesiyle yüzünü elleriyle örterek bu soruya vereceği karşılık için vakit kazanmak istedi. Ayşe’yle babasının anlaşacaklarını anladığından beri hep bu çetin dönemeci nasıl aşacağını düşünmüş, kıza, ölmüş sandığı babasının ölmediğini anlatmak işine, Sakanın Naci’yi havayı acılıktan mümkün mertebe kurtarmak için karıştırmıştı.  </p>
			<p class="paragraf">“Amasya’da mı öldü, Doktor amca?”  </p>
			<p class="paragraf">Sakanın Naci, “Orada mı öldü?” sorusunun verdiği şaşkınlıktan kurtulup atıldı:  </p>
			<p class="paragraf">“Ölen kim yahu?”  </p>
			<p class="paragraf">“Babam... Kâmil babam...”  </p>
			<p class="paragraf">“Baban mı? Ne ölmesi!” Sakanın Naci bir kıza, bir Doktora baktı. “Bunu da anan olacak karı mı uydurdu? Ne zaman ölmüş senin baban bu hesapça?”  </p>
			<p class="paragraf">“On yıl oluyor...”  </p>
			<p class="paragraf">“Ya dört gün önce... Av dönüşü, oturduğun masada kahve içen Millici Abi neyin nesi?”  </p>
			<p class="paragraf">“Dört gün önce mi? Ne diyorsunuz? Ne diyor Doktor amca? Sağ mı, benim babam? Sağ, değil mi? Bana yalan söylediler, değil mi? Yalan söylediniz... Sağ benim babam... Hadi götürün beni ona... Götürün beni... Götürün...”  </p>
			<p class="paragraf">Doktor Münir Bey, kızın fırlayıp kalkacağını umarak doğrulmuştu.  </p>
			<p class="paragraf">Hiç beklemediği bir şey yaptı Ayşe, kollarını çaprazlayıp masaya kapandı, hıçkıra hıçkıra ağlamaya başladı.  </p>
		</div>
	</body>
</html>