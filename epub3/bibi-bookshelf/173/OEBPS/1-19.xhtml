<html xmlns="http://www.w3.org/1999/xhtml">
	<head>
		<title>1-19</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-17" xml:lang="en-GB">4  </p>
			<p class="paragraf">“Böyle pusarık bir havada gelmişler buraya, rahmetli Faruk Efendi ile Cehennem Topçu Cemil amca... Teğmen Faruk Efendi de, benim duygularımla mı baktıydı acaba yol boyu, bu harap Erenköy semtine? Yağışlı havanın verdiği kederle?”  </p>
			<p class="paragraf">Murat, Doktor Münir Bey’in Caddebostanı iskelesine bakan harap köşkü önünde tek atlı çekçek arabasından indi. Aralık kapıyı itip girdi. Bahçe, hep böyle bakımsız, karmakarışık, vahşi... Köşkün yüzünde tahtalar büsbütün kararmış... “Ne kadar çok pencere var! Nasıl barınır burda, Doktor Münir amca kışın? Meseledir!”  </p>
			<p class="paragraf">Taşlığa giren kapı da açıktı. Çıngırağı çekip çekmemeyi düşünürken Gülnihal Dadı, elinde kocaman bir tasla mutfaktan çıktı. Başörtüsünden aba terliklerine kadar tepeden tırnağa tertemiz... Derli toplu... Altmış altı yaşında ama, dinç... Mavi gözleri, kırmızı yanakları, hemen gülmeye hazır körpe ağzıyla görüntüsü hep öyle tatlı, çocuksu... İnsana, dümdüz, gıllı gışsız yaşamanın rahatlığını derinden özletiyor.  </p>
			<p class="paragraf">“Siz misiniz efem! Buyrunuz! Ayaklarımıza efem, sıcak sular mı efem, soğuk sular mı?”  </p>
			<p class="paragraf">“Merhaba Gülnihal dadı. Nasılsınız? Aslan gibisiniz maşallah... Görmeyeli gençleşmişsiniz...”  </p>
			<p class="paragraf">“Ne mümkün efem... Buyurunuz!”  </p>
			<p class="paragraf">“Nasıl Doktor Bey? Yatakta mı?”  </p>
			<p class="paragraf">“Değildirler efem... Çocuk gibi oldular, sağ olsunlar... Hiç söz dinlemiyorlar... ‘Gitmeyiniz gece vakti,’ dedim... ‘Araba getirsinler,’ dedim! Sırsıklam döndüler efem sabaha karşı... Gece vakti, hastaya götürmek için gelenlere ‘Evde yok,’ diyelim diyorum efem... Yukardan, ‘Doktor Münir’i arayan arkadaş! Burdayım ben, burdayım!’ diye bağırıyor, Murat Bey’im; bizi utandırıyo şunun bunun önünde...”  </p>
			<p class="paragraf">Murat, Gülnihal Dadı’ya her zaman getirdiği badem ezmesi kutusunu ortadaki masaya bıraktı:  </p>
			<p class="paragraf">“Kusura bakmayın Gülnihal Dadı... Kestane şekeri bulamadım. Gelecek sefer...”  </p>
			<p class="paragraf">“Neden zahmet ettiniz Murat Bey’im? Mahçup ediyorsunuz efem! Sağ olun!”  </p>
			<p class="paragraf">Murat ayaklarını dikkatle silip merdivenleri çıktı. Denize bakan odalardan sağdakinin kalın perdesini kaldırıp kapıyı tıklattı.  </p>
			<p class="paragraf">“Kimdir o? Buyursun!”  </p>
			<p class="paragraf">Murat buraya ne zaman girse, gerçek Osmanlı yaşayışından seçilip hiç özentisiz korunmuş bir parçayla karşılaşmanın hem müze tedirginliğini hem yüzyıllar boyu yerli yerine oturmuş ince bir kullanış zevkinin rahatlığını duyuyordu.  </p>
			<p class="paragraf">Doktor Münir, gözlüklerinin üzerinden bakarak elini öpmeye davranan Murat’ı önledi:  </p>
			<p class="paragraf">“El öpmek yok! Nezleyiz arkadaş! Hem de resmen İspanyol nezlesiyiz galiba...”  </p>
			<p class="paragraf">“Geçmiş olsun! Değildir inşallah, bildiğimiz Türk nezlesidir.”  </p>
			<p class="paragraf">“Bilmem ki... Artık nezlenin bile Batılısı olmadan idare etmiyor! Geç şöyle... Çıkar yağmurluğu... Sıcak değil mi burası?”  </p>
			<p class="paragraf">Ortadaki çok büyük bakır mangal tepeleme doluydu. Kenarında bir demlik incecik dumanlarını tüttürerek hafiften mırıldanıyordu.  </p>
			<p class="paragraf">“Sıcak. evet... Çok iyi... Soğuk aldınız. Gülnihal Dadı şikâyet ediyor. Bakmıyormuşsunuz kendinize... Geceleri dolaşıyormuşsunuz!”  </p>
			<p class="paragraf">“Hovardalık mı dokundurmaya çabalıyor bu akılsız Çerkes sakın?”  </p>
			<p class="paragraf">“Vallahi... Benim sezinlediğim bu... ‘Hiç doktor kısmı hastalanır mı zorlatmasa,’ dedi.”  </p>
			<p class="paragraf">“Çerkes aklı, ne olacak! Aslına bakarsan Murat oğlum, doktorların hemen hepsi hastadır ama, hastalık gövdelerinde değil, kafalarındadır.”  </p>
			<p class="paragraf">“Estağfurullah!”  </p>
			<p class="paragraf">“Dilediğin kadar kibarlık gösterebilirsin. Böyledir bu... Hele bizim memlekette... Düşün bir... Bizim millet, doktoru denemek için, karnı ağrırken başım ağrıyor, der. Başkaca, diyelim seni tanıyor da, artık denemek istemiyor. Gelmesinin nedeni de, diyelim soluk daralması... Bunun adı, yürek ağrısıdır. Bizim hastaların yüzde doksan dokuz buçuğu gırtlaklarından oyluklarına kadar olan yerlerini ‘yürek’ diye anlatırlar. Hele Anadolu’da... Hele orduda... Ne kadar yürekli millet olduğumuzu anla!”  </p>
			<p class="paragraf">“Neydi okuduğunuz?”  </p>
			<p class="paragraf">“Cevdet Paşa Tarihi...”  </p>
			<p class="paragraf">“Hangi konu?”  </p>
			<p class="paragraf">“Ferruh Ali Paşa olayı...”  </p>
			<p class="paragraf">“Hatırlayamadım.”  </p>
			<p class="paragraf">“Bir fukara derviş vezirdir. Çerkezistan’ı zapta gider.”  </p>
			<p class="paragraf">“İlginç yönü neresi?”  </p>
			<p class="paragraf">“Şu bizim zavallı Osmanlı İmparatorluğu’na sözünü bilmezler, gâvurdan alıp, ‘Emperyalist’ derler ya... Bakalım bizim emperyalizmimiz ne biçim şeymiş, diye bir daha okuyorum! Niyet, Çerkezistan’ı imparatorluğa katmak... Devletten alıp götürdükleriyle beraber bütün kişisel mallarını da dağıtmış bizim emperyalist Ferruh Paşa! Sonunda yırtık bir entari, bir yağlı külahla bir eski hasır üstünde can vermiş. O gün bu gündür mezarına bez-çaput bağlarmış Çerkesler, ‘Bu Osmanlı gerçek evliya!’ diyerek... Portekizlilerin, Hollandalıların, İngilizlerin derilerine kadar soydukları Hindistan’a da gitmiş Osmanlılar Kristof Kolomb çağında...”  </p>
			<p class="paragraf">“Ne olmuş? Ferruh Ali Paşa’ya mı dönmüşler?”  </p>
			<p class="paragraf">“Hayır! Ellişer kişilik gruplar halinde göndermiş bunları emperyalist, yağmacı Osmanlı İmparatorluğu... Bunlar Hintlilere kale yapmasını, top dökmesini, tüfekçi ustalığı, yaya ve atlı savaş bilgileri öğretmişler. Bunlardan geri dönen, Seydi Ali Reis ile bir avuç arkadaşı... Hem de yayan yapıldak, yarı çıplak... Ötekiler, ‘Gâvurla savaşmak ödevdir,’ diye yerleşip bire kadar kırılmışlar. Ferruh Ali Paşa, canlarını da üste caba veren bu ‘emperyalist talancılardan’ bir yırtık entari, bir keçe külah, bir yırtık hasır değerince zengin ölmüş... Çünkü berikiler düpedüz şallak mallak ölüp gömülmüşler!”  </p>
			<p class="paragraf">“Nereden çıkıyor öyleyse, bu emperyalist ya da yağmacı şöhretimiz?”  </p>
			<p class="paragraf">“Devekuşuna çevirmişler bizi yavrum! Aslında biz de, yani biz aydınlar da, bu çevirmeye bedava gönüllü katılmışız! ‘Uç!’ demişler, ‘Deveyim,’ demiş, ‘Yük taşı,’ demişler, ‘Kuşum,’ demiş ya... Bizim Osmanlıya bir dönüp ‘emperyalist, talancı,’ diyoruz, bir dönüyoruz ‘Yarı sömürge’ diyoruz!”  </p>
			<p class="paragraf">“Gerçek... Hiç aklıma gelmemişti.”  </p>
			<p class="paragraf">“Aklın var da öyle ya? Cigara yak... Sen buraya bu havada, Kâmil Bey’in kararını öğrenmeye geldin Murat oğlum! Gazeteci olduğundan öğrenmeye çabalayacaksın mecburi... Sizin hesap: ‘Bir hakikat kalmasın Allâhum âlemde nihân’ hesabıdır, ayıplanmaz. Evet, Kâmil Bey amcanız kızı Ayşe Hanım’ı, Allah’ın emri, Peygamber’in kavliyle Kadir arkadaşınıza verecektir ve de verimkârlığının nedenini bize şöyle özetlemiştir: ‘Kadir, madem ki Ramiz Efendi’nin oğludur: Ramiz Efendi mademki bizim Kuvayı Milliyecilikte mahpushane arkadaşımızdır, oğluna kız vermemezlik edemeyiz!’”  </p>
			<p class="paragraf">“Ayşe Hanım ne demiş? ‘Biraz düşüneyim,’ dememiş mi?”  </p>
			<p class="paragraf">“Ne düşünmesi? Nerede öyle töre tanır eski kızlar? ‘Bulunmaz Hint kumaşını kaçırırım,’ diye ödü kopmuş.”  </p>
			<p class="paragraf">“Ramiz amca mı istemiş Ayşe Hanım’ı babasından?”  </p>
			<p class="paragraf">“Ramiz amca, ‘Ben karışmam,’ demiş. Bunun üzerine, berikiler el ele tutuşup Kâmil Bey’in karşısına çıkmışlar, ‘Biz hayatımızı birleştireceğiz, siz de uygun görürseniz!’ demişler.”  </p>
			<p class="paragraf">“Neden ‘Ben karışmam,’ demiş Ramiz amca? Nasıl diyebilmiş? Nasıl ayık bulmuşlar da dertlerini anlatmışlar? Sabahları da içiyor, değil mi artık?”  </p>
			<p class="paragraf">“Evet, sabah başlıyor, gece sızana kadar... Eskiden borç tutturmuştu. Artık onu da umursamıyor! ‘Ödenir yavaş yavaş,’ deyip içiyor.”  </p>
			<p class="paragraf">“Evet... Çok değişti Ramiz amca... Biliyorum, neden değişti.”  </p>
			<p class="paragraf">“Neden?”  </p>
			<p class="paragraf">“Yatak takımını satışa çıkardığımız gün olmuştur bu değişme...”  </p>
			<p class="paragraf">“İlintisi?”  </p>
			<p class="paragraf">“Direndi çok, Fatma teyzenin vasiyetini çiğnememek için. Sonunda Kadir’in şantajına boyun eğdi. ‘Bir daha yüzümü göremezsin!’ şantajı.” Murat, denizle gökyüzünün meydana getirdiği erimiş kurşun bulanıklığına bir zaman dalarak cigara içti. “Hiç unutmayacağım o günü Doktor amca... İlgilendiğimiz insanlarda bile müthiş bir dramın yaşamakta olduğunu nasıl oluyor da sezemiyoruz! Eminim, kahveye oturttuğumuz zaman başka bir adamdı Ramiz amca... Dönüp geldiğimiz zaman tamamıyla başka bir adam bulduk! Bir an şüphelendim, ‘Yok öyle şey,’ deyip geçtim.”  </p>
			<p class="paragraf">“Nasıl şüpheydi bu?”  </p>
			<p class="paragraf">“Baktım... Önünde biz giderken getirilen çay olduğu gibi duruyor. Rengi çoktan değişmiş, bulanık, iğrenç bir şey olmuş... Bizi görünce tanımaya çalıştı. Gülümsemeye zorladı... ‘Yoruldunuz! Sağ olun!’ dedi. Üstünde, kaza ile tek çocuğunu öldürmüş bir insanın umutsuz çaresizliği vardı. Söz bulamadım. Aslında sevinçli haber getiriyorduk. Hem gerekli paranın çok fazlası ele geçmiş hem de yatak takımıyla beraber rahmetli Fatma teyzenin vasiyeti kurtulmuştu. Hiç sevinmedi. Dünya ile ilgisini sanki kesmişti, dünyanın bütün işleriyle... Dünya değerleriyle... Ölmüş gibi bir şey... Götürüp giydirdik! İstenilen hareketi zor anlıyor, zor yapıyor, sonra da kendisini, öylece, o harekette unutuyordu. Paraları bir an almayacak gibi irkildi. Sanki bir cinayetten payına düşeni, derin bir pişmanlıkla geri çevirmek istemekteydi. Son gülümsemesini görmeliydiniz. ‘Sağ olun çocuklar... Yoruldunuz!’ demesini duymayınca ne desem boştur. O nasıl sesti. Hiç unutamıyorum. Bir koşma söylemişti bana bir gün bizim Selim Nuri... <span class="CharOverride-2">‘Üşüdü gül üşüdü / Dalda bülbül üşüdü / Bir güldün aklım aldın / O nasıl gülüşüdü’</span> diye bir şey... Herif bunu kadın için söylemiş... Kadın kaç para... Canevinden ölüm yarası almış, yiğit bir savaşçıda görmeli bu gülüşü... Selim’e dedim ki... ‘Korkarım, bizi bıraktı Ramiz amca!’ dedim, ‘Bugün bizimle bütün ilgisini kesti kesinlikle,’ dedim. Hatırlar mısınız, Ayşe için yapılan toplantıdaki halini? Yeni elbiseleriyle ne kadar rahatsızdı. Rahatsız ne demek? Sayın ki, aramızda oturduğu halde, sürekli işkence ediliyordu. Kendini sıkıyordu, bağırıp çağırmamak için... Yüzüne baktığımız zaman gülümsemeye çabalıyordu, insanüstü zorlayarak... Söz söyleyeceğiz, bir şey soracağız diye ödü kopuyordu. Bütün toplantı boyu, farkına vardınız mı, konuşmak zorunda kaldıkça ne yapacağını şaşırdı. Söyleneni anlamak için de debelendi, karşılığına kelime bulmak için çabaladı. Ramiz amcayı yaşamaya bağlayan son bağ, meğerse Kadir’miş... O sebepten üstüne o kadar düşermiş... Anladım ki, onunkisi baba-oğul ilişkisi değil, var olmak-yok olmak meselesi... Kendi kendiyle yaptığı ne korkunç bir boğuşma sonunda yatak takımını satmaya karar verdi, kim bilir? Hayır, buna ‘karar verdi’ denemez! Baş eğmek zorunda kaldı. Ama kendisi de, eminim, bunun böyle kesin bir kopuş olacağını kestirememiştir. Böyle bir şeyi kökünden koparacağını... En korktuğu şeyin kendi tarafından, kendi başına getirileceğini... Evet, ne olduysa kahvede bizi beklerken oldu. Evirdi çevirdi, sanırım, boşa koydu dolduramadı, doluya koydu aldıramadı, sonunda kendisini yaşamaya bağlayan son bağın –oğlu Kadir bağının– koptuğunu anladı. Oysa çoktan ayrılmışlardı bunlar, baba-oğul! Yıllardır düşündükçe dehşete kapıldığı yalnız kalmışlığı o gün orada ilk defa kabul etti. Karısı öleli beri tek başına kalmıştı bu kocaman dünyanın bu kaynaşan kalabalığında... Bunu, ‘Olmaz öyle şey!’ diye reddetmeye çabalıyordu o güne kadar, içkiden yardım umarak... O gün, Beyazıt Meydanı’nda soğumuş çay bardağının karşısında, sırtına vuran ikindi güneşinin altında...” Murat bir zaman suçlu gibi yere bakarak sustu: “Geceleri eve nasıl geliyormuş, bilir misiniz, şimdi?”  </p>
			<p class="paragraf">“Nasıl?”  </p>
			<p class="paragraf">“Anlaşılır şey değil! Gidip gidip duruyor, iki büklüm oluyormuş, kafası ayaklarının arasına girecek kadar... ‘Yok oğlum Ramiz,’ diyormuş yüksek sesle, ‘sana yıkılmak yaraşmaz! Çünkü sen Kuvayı Milliyecisin!’ Doğruluyormuş yavaş yavaş var gücünü kullanarak... Gidiyormuş bir zaman... Bu kez bakıyormuş, yana kaykılıyor. Devrildi devrilecek... Kollarını iki yana açıp dengeliyormuş ip cambazları gibi... ‘Aman oğlum Ramiz! Göreyim seni, düşmek yok!’ diye söyleniyormuş. Gözünüzün önüne geliyor mu? Karanlıkta, küçücük bir adam... Kollarını iki yana açmış sendeliyor. Kanatları kırık bir büyük kuşun havalanmaya çabalarken ayaklarını yerde sürümesi gibi... İşte buraya getirip bıraktık Ramiz amcayı, biz hepimiz... Nasıl oldu bu? Neden imdadına koşamıyoruz? Nedir bu böyle? Ne yaptık da hak ettik biz bu rezilliği?”  </p>
			<p class="paragraf">Gülnihal Dadı badem ezmesi kutusuyla içeri girdi. Doktora, Murat’a tuttu:  </p>
			<p class="paragraf">“Bakınız Doktor Bey’im! Murat Bey oğlumuz efem... Zahmet ettiler yine...”  </p>
			<p class="paragraf">“Hem ‘Badem ezmesi severim,’ dersin, dadı, hem de getirdiler mi, ‘Zahmet oldu,’ dersin! Kerameti yok ya bu senin Gazeteci Murat Bey oğlunun?”  </p>
			<p class="paragraf">“Bizim sözümüz değildir, Allah’ımız şahit efem... Murat Bey oğlum, söz arası efem, ağzımızı aradılar, çok yaşasınlar!”  </p>
			<p class="paragraf">Dolaptan fincanları çıkarıp ıhlamur koydu:  </p>
			<p class="paragraf">“Bırakmayınız Murat Bey’i bu akşam... Pilav yapacağız efem... Acem’in pirinciyle...”  </p>
			<p class="paragraf">“Vay vay! Bunca zaman istedik, yapılmadı. Artık kurtuluş yok size Murat... Bu akşam yemekte bizdesiniz!”  </p>
			<p class="paragraf">“Geç kalmaz mıyım? Araba bulur muyuz istasyona?”  </p>
			<p class="paragraf">“Buluruz, buluruz! Olmazsa kalır, yarın gidersin! Bir sözün yoksa tabii... Gece için... Esmerden, sarışından bir güzel arkadaşa... Türk’ten, Yahudi’den...”  </p>
			<p class="paragraf">“Yahudi yok! Avrupa’ya gitti patronuyla...”  </p>
			<p class="paragraf">“Bizim Deli Celâdet’in güzel baldızı hanımı ne yapalım?”  </p>
			<p class="paragraf">“Vallaha yok bir ilgim Şükran Hanım’la...”   </p>
			<p class="paragraf">Doktor Münir bir hap yuttu. Ihlamurdan birkaç yudum içti. Yüzü biraz sararmıştı. Kürklü hırkasıyla Tanzimat sonrası Osmanlılığının yarı alaturka-yarı alafranga vezirlerine benziyordu. Gözlerini kısarak denize bir zaman baktı, iki kez hafiften öksürdü:  </p>
			<p class="paragraf">“Neden istemiyormuş bizim Kadir’i damatlığa Nermin Hanım? Açıkladı mı?”  </p>
			<p class="paragraf">“Evet, Kadir’i tanıyor bunlar... Aslında teyzesinin kızı Sabriye Hanım tanıyormuş... Biraz... Nasıl demeli, oynakça hanımlarımızdan bu teyze kızı...”  </p>
			<p class="paragraf">“Deli Celâdet’in yazıhanesine gelip giden hanımlardan mı?”  </p>
			<p class="paragraf">“Öyle...”  </p>
			<p class="paragraf">“Nasıl buldun Nermin Hanım’ı sen?”  </p>
			<p class="paragraf">“Sahi! Siz gördünüz Ayşe’yle görüşmeye gittiğinizde...” Gülümsedi: “Siz nasıl buldunuzsa...”  </p>
			<p class="paragraf">“Söyle bakayım, ben nasıl buldum?”  </p>
			<p class="paragraf">Murat durakladı. Cigaraya uzandı:  </p>
			<p class="paragraf">“Öksürtüyor mu dumanı?”  </p>
			<p class="paragraf">“Yok canım! Ben de içiyorum! Evet, nasıl bulmuşum acaba Nermin Hanım’ı ben?”  </p>
			<p class="paragraf">“Sıkıştırıyorsunuz Münir amca... Çok az gördüm. Yarım saat...”  </p>
			<p class="paragraf">“Nerde? Evine mi çağırdı?”  </p>
			<p class="paragraf">“Hayır! Şükran Hanımlarda buluştuk.”  </p>
			<p class="paragraf">“Şükran Hanım... Evet, evet... Bizim delinin güzel baldızı... Baldız hanım da bulundu mu konuşmada?”  </p>
			<p class="paragraf">“Bulundu. Çıkacaktı. Bırakmadı Nermin Hanım...”  </p>
			<p class="paragraf">“Peki! Etkisi ne oldu, görür görmez senin üstünde?”  </p>
			<p class="paragraf">“Bilmem ki nasıl anlatmalı... Güzel kadın... Çok güzel... Olgun denilen güzelliğin en yüksek çağında... Şahane... İlk görüşte gözlerim kamaştı enikonu... Sonra... Yavaş yavaş tedirgin oldum galiba...”  </p>
			<p class="paragraf">“Bir gariplik var gibi geldi bu yaman güzellikte... Nasıl demeli? Güzelliği çekici değil Nermin Hanım’ın, sanki itici... Daha doğrusu, ısıtıcı değil, tersine üşütücü... Bir kalın zırh bu güzel kadını sımsıkı sarmış, bütün tehlikelere karşı koruyor... İlle de bütün erkeklere karşı... Yeşil gözleri bile zırhlı gibi... Derinliği hiç yok... Göstermek istemiyor ama, gülümsemesi çok kibirli olduğunu meydana vuruyor.”  </p>
			<p class="paragraf">Doktor Münir biraz bekledi, Murat, aklından geçirdikleriyle utanmış gibi gözlerini kaçırınca sordu:  </p>
			<p class="paragraf">“Başka?”  </p>
			<p class="paragraf">“Başkası... Ben pek dikkat etmedim!”  </p>
			<p class="paragraf">“Öyle mi?”  </p>
			<p class="paragraf">“Az görüştük. Kısa...”  </p>
			<p class="paragraf">“Isıtıcı değil, tersine üşütücü olduğunu fark etmişsin ya... Bu özellik, aşırı güzel kadınların çoğunda vardır. Gerçek sevişmenin ruhu dinlendiren yorgunluğunu ömürlerinde duymamış bahtsız kadınlardan bu Nermin Hanım...” Biraz düşündü. “Bana kalırsa, Kâmil Bey de bu cins erkeklerden sayılır. Nermin Hanım gibiler, ‘İnsan gibi sevinemez, acı duyamaz, mutluluğu hiç tanımadan yaşar ölür’ duygusu verirler insana...”  </p>
			<p class="paragraf">“Tamam! Haklısınız! Daha iyi açıkladınız duyduğum tedirginliğin nedenini şimdi siz!”  </p>
			<p class="paragraf">“Kadir oğlumuz için ne dedi Nermin Hanım?”  </p>
			<p class="paragraf">“Aşağı yukarı şöyle... ‘Kadir Bey’in nasıl bir şey... Bir yaratık olduğunu biliyorum,’ dedi, ‘Bunu siz de biliyorsunuz,’ dedi.”  </p>
			<p class="paragraf">“Siz... Yani, Şükran Hanım’la sen mi?”  </p>
			<p class="paragraf">“Evet! Daha sonra dedi ki: ‘Ayşe’nin böyle biriyle evlenmesini doğru bulmuyorum,’ dedi. ‘Bunu söylemezlik edemeyişim, hayatımın biricik güçsüzlüğünden geliyor. Hayatımın biricik güçsüzlüğü, güvenlik arama budalalığıdır. Dünyada yüzde yüz güven olamayacağını bilmez miyim! Bilirim. Gene de elimden gelmez, güven aramamak... Bunun etkisiyle karışıyorum bu işe, hiç karışılmaması gerektiğini bilirken,’ dedi. Bizim Kadir’in nasıl adam olduğunu, kendi ağzından parça parça almışlar!”  </p>
			<p class="paragraf">“Sözgelimi?”  </p>
			<p class="paragraf">“Sözgelimi? İlkokulda neyle uğraşmış. Ortada, lisede neler geçmiş başından... Üniversitedeyken bazı olaylar karşısındaki davranışları... Nermin Hanım, ‘Böyle birine güvenilmez,’ diye kesti attı. ‘Böylelerinin sonradan düzelmeleri de yoktur,’ dedi. ‘Kızımda da bir başka türlüsü vardır bu hırsın!’ dedi. ‘Ben ömrümde hep, beni kesin güvene ulaştıracak, orada yaşatacak adamı aramışımdır,’ dedi. ‘Ayşe de tersine, istediği gibi çekip çevireceği, dilediği biçime sokacağı adamı arıyor,’ dedi. ‘Kendimden biliyorum,’ dedi, ‘Bu iki tip, gerçekten mutsuz bile olamazlar,’ dedi. ‘Çünkü bilemezler mutluluk ile mutsuzluk arasındaki farkı,’ dedi. ‘Daha korkuncu,’ dedi, ‘Bunu bilmek de istemezler,’ dedi.”  </p>
			<p class="paragraf">“Çok garip... İnsanın bu Nermin Hanım’a ‘akıllı kadın’ diyeceği geliyor. Akıllı kadın... Yani milyonda bir kadın...” Doktor Münir elini kaldırdı. “Dur efendi, bitireyim! Akıllı erkek ölçüsü de, bugün, esefle söylemeli, bu yüzdeyi aşmış değildir. Başka ne dedi akıllı Nermin Hanım?”  </p>
			<p class="paragraf">“Dedi ki... ‘Aslında ben bu işe biraz da meraktan karışıyorum,’ dedi. ‘İyi bir adamla evlense, Ayşe nasıl bir kadın olur, diye merak ettiğim için,’ dedi.” Birden çok yorulmuş ya da hiç istemediği halde, ağzından söylememeye karar verdiği sözler kaçırmış gibi durakladı. “Şükran Hanım’dan özür diledi.”  </p>
			<p class="paragraf">“Niçin?”  </p>
			<p class="paragraf">“Kendi özel işleriyle zamanını almış... Bunu yapmamazlık edememiş... Bana döndü: ‘Bunları Ayşe’nin babasına ulaştırmanızı rica etsem,’ dedi. ‘Hepsini olmasa da, dilediğiniz kadarını... Dilediğiniz gibi,’ dedi. Gülümsedi. ‘Çok mu zor bir iş yüklüyorum size?’ ‘Zorluğu,’ dedim, Kâmil Bey’le benim ilişkim bu kadar kişisel meselelere karışacak yakınlıkta değil!’ dedim. Çok şaşırdı. Yardım arar gibi bakındı. ‘Bağışlayın,’ dedi. ‘Bunu düşünmeliydim! Özür dilerim! Rahatsız ettim sizi, gereksiz yere,’ dedi. Sözlerimi yanlış anladığına zor inandırdım, ‘Yazmanız daha doğru olmaz mı?’ diye sordum. ‘Ben de düşündüm,’ dedi, ‘anlatamam gibi geldi. Yazı, acemi olursa haklı bir durumu kolayca haksız düşürebilir,’ dedi. ‘Size bunları, bu kadar kolay anlatabilişim, kişileri tanıyorsunuz da ondan,’ dedi. Kadir’i savunmaya çalıştım.”  </p>
			<p class="paragraf">“Ne gibi?”  </p>
			<p class="paragraf">“‘Siz bunu herkesten iyi anlarsınız,’ dedim. ‘Kadir de güven arayan insanlardandır. Bu hal fakirlik çekmişlikten geliyor, çoğu zaman,’ dedim. ‘Kimi insanlar, fakirlik çekince ona karşı güçleniyor, kimileri de yenik düşüyor,’ dedim. ‘Ben yazayım, isterseniz sizin ağzınızdan... Bir bakın!’ dedim. ‘Dilekçe gibi olursa?’ diye gülümsedi. ‘Affedersiniz, yeteri kadar maskara bu iş zaten,’ dedi. Sonunda bu aracılığı sizin yapmanızı teklif ettim.”  </p>
			<p class="paragraf">“İti öldürene sürütürler hesabı mı? ‘Madem baba karıştırdı, varsın ana da bulaştırsın,’ dedin! Yanıldın Murat oğlum! Boş laftır, iti öldürene sürütürler lafı... Belki eskiden doğruymuştur. Sonra sonra bozulmuş... Şimdi iti, budalalara sürütüyorlar!”  </p>
			<p class="paragraf">“Aman Münir amca...”  </p>
			<p class="paragraf">“Neye güldün? Neye güldün diyorum!”  </p>
			<p class="paragraf">“Bir söz etti de Nermin Hanım... Sizi söyleyince durakladı, ‘Güvenebilirsiniz! Fikrinizi hiç değiştirmeden götürür,’ dedim. Ne dese beğenirsiniz? ‘Nasıl emin olmalı! Ciddi bir adam, ölmemiş bir adamın adına, ölmüş gibi davranıp...’ demesin mi?”  </p>
			<p class="paragraf">“Vay canına! Bir bu eksikti. Kadın haklı... Sakın sen mi zorladın?”  </p>
			<p class="paragraf">“Yok, yok! Şakalaşıyordu. Saygılarını yolladı size... ‘Doktor olduklarından bizim gibi hastaların halinden bilir,’ diye gülümsedi.”  </p>
			<p class="paragraf">“Bak sen! Deli doktoru yaptı bizi, desene...”  </p>
			<p class="paragraf">Gülnihal Dadı kapıyı aralayıp başını uzattı:  </p>
			<p class="paragraf">“Gelsin mi içkileriniz efem?”  </p>
			<p class="paragraf">“Sorduğun kabahat, kadın, sorduğun kabahat!”  </p>
			<p class="paragraf">“Kâğıtta pastırma, sıcak sıcak?”  </p>
			<p class="paragraf">“Sorduğun kabahat!”   </p>
			<p class="paragraf">Gülnihal Kalfa rakıyı gümüş tepside, Beşinci Murat’ın konyak sürahisi olduğu söylenen pembe çeşmibülbülle getirmişti. Bu gümüş tepsiyle çemşibülbül, misafire önem verdiğini, üstün sevgisini gösteriyor, son zamanlarda Cehennem Topçu Albay Cemil Bey’le Gazeteci Murat oğlunu böyle ağırlıyordu.  </p>
			<p class="paragraf">Emekli Binbaşı Arif Bey’in İttihatçılığını neredense duymuş, ona rakıyı en adi karafakilerle çıkarır olmuştu. Arif Bey şakadan yalvarıyor, “Vallah billah ben çıktım İttihatçılıktan Gülnihal Dadı... Gel etme, eyleme... Usandım bu karafaki belasından... Nerde padişah eli değmiş anlı şanlı çeşmibülbül yahu?” diye diller döküyordu ama, Gülnihal Dadı duymazdan geliyordu. İnancına göre, bir kez İttihatçılığa bulaşanın iflah olması yoktu. Çünkü dünyada, tövbesi kabul edilmeyen iki günah varsa, bunun birincisi İttihatçılıktı. “Onlar ki, Selanik Çingenesimiz olup efem... Cennetmekân Abdülhamit Efendimizi tahtlarından indirip, boyunlarımız devrilesiler... Hayır, kitapta yerimiz görülmüştür efem, tövbelerimiz kabul değil!” diye kesip atıyordu. Bir gün Arif Bey, “Yahu bu senin Cehennem Topçu da İttihatçının domuzudur. Neden ona karafaki cezası verilmiyor? Çerkeslikte adalet böyle midir?” dediyse de, Gülnihal Dadı, çok bilmiş çok bilmiş başını sallayarak gülüverdi. “Bilmez mi efem Gülnihal Dadı, kim kaşerlim İttihatçıdır, kim değildir? Hiçbir şey bilmese, bunu kesinlikle bilir!”  </p>
			<p class="paragraf">“Canın sıkkın gazeteci senin... Azaltamadın Selim oğlanın acısını bir türlü?”  </p>
			<p class="paragraf">“Azaltamadım Münir amca... Tam, biraz bastırdım, diyorum, bir sözü, bir davranışı geliyor aklıma... Sevinci... Somurtkanlığı... Kızgınlığı... Kaybettikten sonra anladım asıl değerini... Bize Anadolu adamının tükenmez yaşama gücünü aktarıyormuş meğerse... Şaşırıp bunaldığım sıralar o kadar bulurdu ki çıkar yolu... Hani, sağlam akıl, derler ya... İşte o akıldı rahmetlinin aklı...” Biraz düşündü. “Kurtaramaz mıydık daha önce davransak? Hiç mi çaresi kalmamıştı?”  </p>
			<p class="paragraf">“Böyle dörtnala kalkan melunda, hastanın bütün direnme güçleri çöküyor! Kalmıyor yapılacak pek bir şey... Şükran Hanım çok çırpındı! ‘İsviçre’ye göndersek Gönderelim!’ bile dedi. Çoktan beri mi tanışıyordunuz?”  </p>
			<p class="paragraf">Murat durakladı. Yalan söylemeyi uygun görmedi:  </p>
			<p class="paragraf">“Hayır! Bir kere görmüştü Selim’i, Bedestende, yatak takımı satma sırasında...”  </p>
			<p class="paragraf">“Şaşılacak şey! Sen Ankara’daydın, görmedin! Her gün geldi hastaneye... Sabahtan akşama kadar başında bekledi. Avutmaya çalıştı. Güçlendirmeye... Kadınlarda böyle beklenmez davranışlar olur. Umar mısın? O kadar zengin... Şımarık büyümüş paşa kızı... Demek bir şeyler birikiyor içimizde... İnsanlık göstermek ihtiyacı... Kadınlarda... Hele çocuksuz olanlarının bazılarında önüne geçilmez şefkat harcama itilimi...” Bir garip gülümsedi... “Hele bu şefkat gösterilecek insanlar yakışıklı delikanlılar olursa...”  </p>
			<p class="paragraf">“Amma yaptınız! Kimi zaman gerçekten kıyıcı oluyorsunuz Münir amca!”  </p>
			<p class="paragraf">“Kıyıcı ben miyim, dönen işler mi?”  </p>
			<p class="paragraf">Murat lafı değiştirmek istedi:  </p>
			<p class="paragraf">“Söylemedi mi size kiminle kavga ettiğini? Niçin dövüştüğünü Selim?”  </p>
			<p class="paragraf">“Hayır. Bir kez sordum. Anladım ki söylemek istemiyor, üstelemedim. Şükran Hanım’a da açmamış mı?”  </p>
			<p class="paragraf">“Yok...” Murat bir an durakladı. “Yalnız bir gün. Bizim pansiyondayken... Bir laf etti. Bir şeye dokundurdu. Hep düşünüyorum! Bağlayamadım bir yere...”  </p>
			<p class="paragraf">“Ne dedi bakalım?”  </p>
			<p class="paragraf">“Takılırdık arkadaşlar... ‘Kaçıncı Selimliğin üstünde bugün?’ diye sorardık. Ya ‘Birinci Selimliğimiz’ derdi, ya ‘İkinci Selimliğimiz...’ Tanıdım tanıyalı bir kere bile, ‘Üçüncü Selim’ dediğini duymamıştım.”  </p>
			<p class="paragraf">“Ne demeye geliyor?”  </p>
			<p class="paragraf">“Birinci Selim, ‘Öfkeliyim’ demek, yani Yavuz Selim... İkinci Selim, ‘Bir kadeh atalım!’ Yani Sarhoş Sarı Selim... Pansiyona götürdüğümüzün galiba üçüncü günüydü. Bir şeyler konuştuk. Biraz iyileşmiş gibi geldi bana... ‘Bugün kaçıncı Selimlik üstümüzde arkadaş’ dedim. Birden keyfi kaçtı. Yere bakarak yavaşça, ‘Üçüncü Selim!’ demesin mi? ‘Neden arkadaş?’ diye sordum! ‘Yenildik Kabakçı Mustafalara da ondan!’ diye gülümsemeye çalıştı. O günden sonra aklıma geldikçe, ne demek istediğini araştırdım. Bulamadım, inandırıcı bir şey... ‘Dergi yüzüstü kaldı, ondan mı? Ölüme yenileceğini kesinlikle anladı da, bilmem onu mu dokundurdu?’ derken... Geçenlerde hiç umulmaz yerden, gerçeği öğrenmeyeyim mi?”  </p>
			<p class="paragraf">“Neymiş?”  </p>
			<p class="paragraf">“Hani biz komünistlik karalamasını karı meselesine bağladıktı ya...”  </p>
			<p class="paragraf">“Evet?”  </p>
			<p class="paragraf">“Yanılmışız! Meğer dergi yüzünden başmürettip Behram namussuzunu dövmüş bizimki... Herif, Milli Emniyet’in ispiyonuymuş... ‘Biraz tartaklayalım,’ demişler. Bizimki kudurmuş resmen... Heriflerin gırtlaklarına sarılmış... Sövmüş... Allah yarattı dememişler.”  </p>
			<p class="paragraf">“Kimden öğrendin?”  </p>
			<p class="paragraf">“Hiç akla gelir mi? Bizim gazetenin Çorumlu hademesi Hıdır Onbaşı’dan...”  </p>
			<p class="paragraf">“O nerden öğrenmiş?”  </p>
			<p class="paragraf">“Bir hemşerisi varmış... Er... Orda yazıcıymış...” İçini çekti. “Bunu duydum duyalı, büsbütün yerleşti yüreğime ölüm acısı...”  </p>
			<p class="paragraf">Birer yudum içtiler. Susarak Marmara’ya inen bulanık kış akşamına baktılar. Bir yelkenli, arkasında hantal patalyasını sürükleyerek körfezden dönüyor, alacakaranlıkta ortaçağların denizci masallarını dolduran hortlak gemilerine benziyordu.”  </p>
			<p class="paragraf">“Aslında, Münir amca... Haftalar geçtiği halde, Millet Meclisi’nin izlediğim son oturumunu da hiç unutamıyorum ben...”  </p>
			<p class="paragraf">“Hangi oturumu?”  </p>
			<p class="paragraf">“Fethi Bey’i partisini kapatmaya zorlayan oturum...”  </p>
			<p class="paragraf">“Yazdın ya... Bana öyle pek dramatik gelmedi.”  </p>
			<p class="paragraf">“İstediğim gibi anlatamadım da ondan... Bizim gazetede olmuyor. Kâbus gibi çullandı üstüme benim bu oturum! İçime çöküp yerleşti.”  </p>
			<p class="paragraf">“Nasıldı?”  </p>
			<p class="paragraf">“Akıl almaz bir şey! Korkunç! Hiç beklemiyordum böyle bir durum... Bakın nasıl oldu!” Elini ağzına kapatarak biraz düşündü. “Daha önce duyduklarımı anlatayım da, kolay kavrayasınız. Bir blok teklifi çıktıydı ortaya, aklınıza geliyor mu?”  </p>
			<p class="paragraf">“Evet, <span class="CharOverride-2">Milliyet</span> gazetesinde Siirt Mebusu Mahmut’un başyazısı...”  </p>
			<p class="paragraf">“Daha beteri var! Hatırlıyorsunuz... Gazi Paşa 1 Kasım’da Millet Meclisi’ni açma konuşmasında, belediye seçimlerindeki olayların önemsiz olduğunu, Avrupa’daki seçimlerde de böyle uygunsuzlukların görüldüğünü söylemişti. Önümüzdeki yıl yapılacak seçimlerin selameti için kanunlarda gerekli değişikliklerin yapılacağını da müjdeledi. Bundan iki gün sonra Gazi Paşa, Fethi Bey’in evine gitmiş, ‘Söylediklerimi nasıl buldun?’ demiş, Fethi Bey, ‘Çok güzel,’ deyince, ‘Fakat bazı arkadaşlar beğenmediler,’ demiş...”  </p>
			<p class="paragraf">“Kimmiş bu bazı arkadaşlar? Kırklar mı?”  </p>
			<p class="paragraf">“Kırklar deniyor. Gerçek sayıları pek belli değil... Halk Partisi’nin bir çeşit idare kurulu... Ya da yüksek kontrol heyeti... Önemli meseleleri önce bunlar konuşur, karara bağlarmış da, sonra parti meclisine getirip onaylatırlarmış!”  </p>
			<p class="paragraf">“Adları?”  </p>
			<p class="paragraf">“Biliniyor, uğraşılsa listesi çıkartılır. Her ne pahasına olursa olsun, devrimleri savunmaya kararlı Kuvayı Milliyeciler... Gazi Paşa birkaç gün sonra gene gitmiş Fethi Bey’in evine... ‘Bak nasıl formül buldum, önümüzdeki seçimler için,’ demiş... ‘Bir blok yapacağım! Böylece her iki partinin başına geçmiş olacağım. Her iki partinin adaylarını ben seçeceğim. Seçim tek dereceli yapılacak. Partiler kazandıkları oy kadar milletvekili çıkaracak,’ demiş. Fethi Bey çok sevinmiş. Gazi Paşa, ‘Blok fikri şimdilik gizli kalsın!’ demiş... Fakat gizli kalması gereken bu formülü üç gün sonra, Siirt Mebusu Mahmut Bey, <span class="CharOverride-2">Milliyet</span> gazetesinde ‘Blok’ başlıklı yazı ile açıklamaz mı?”  </p>
			<p class="paragraf">“Evet, ‘Halk Partisi böyle bir fikri kabul edemez,’ diyordu.”  </p>
			<p class="paragraf">“Bunun üzerine ayaklanmış bizim partinin kırkları... Asıl, kıyametleri koparan kim olsa beğenirsiniz, meslektaşlarınızdan Doktor Tevfik Rüştü...”  </p>
			<p class="paragraf">“Ne diyor?”  </p>
			<p class="paragraf">“‘Batılılar devrimler tutmadı sanırlarsa mahvoluruz!’ diye yırtınıyormuş ki, katiyen zaptolmuyormuş...”  </p>
			<p class="paragraf">“Demek Tevfik Rüştü’ye göre bizim devrimler, bizim için değil, Batılılar için mi yapılmış?”  </p>
			<p class="paragraf">“Herhalde... Kırklar bakmışlar ki, durum vaziyetler gayet kötü, hemen Müşir Fevzi Paşa’ya koşmuşlar.”  </p>
			<p class="paragraf">“Sakın Cumhurbaşkanı mı dikecekler adamı, berikini indirip?”  </p>
			<p class="paragraf">“Yok canım! ‘Git söyle vazgeçsin! Biz blok mlok istemeyiz!’ demişler.”  </p>
			<p class="paragraf">“Gitmiş mi derbeder?”  </p>
			<p class="paragraf">“Hemen seğirtmiş seccadeyi toplayıp... ‘Böyle yaparsan, ordusunu yüzüstü bırakan bir başkomutan sayılırsın!’ demiş. Gazi üçüncü defa Fethi Bey’e gitmiş, olayı anlatmış. ‘Durum budur,’ demiş, ‘siz gene işinize bakacaksınız! Ben seçimlerde Halk Partisi’nin başında bulunmak zorundayım!’ demiş...”  </p>
			<p class="paragraf">“Blok düzeniyle iktidarı çantada keklik sayarak hop hop hoplayan Fethi buna ne demiş?”  </p>
			<p class="paragraf">“Can başına sıçramış tabii... ‘Aman Paşam, bu nasıl şeydir? Ben sizinle nasıl boğuşurum? Böyle bir durum düşünülemez bile...’ demiş, ‘Bizim maksadımız bu muydu?’ demiş.”  </p>
			<p class="paragraf">“Neymiş meğerse bunların maksatları?”  </p>
			<p class="paragraf">“Kim bilir?”  </p>
			<p class="paragraf">“Buna karşı Gazi’nin cevabı?”  </p>
			<p class="paragraf">“‘A canım, karşı karşıya geçer uğraşırız. Kim bilir belki de siz kazanırsınız,’ lafını duymasıyla birkaç gündür blok yoluyla kendini iktidarda sayan Fethi Bey’e dehşet elvermiş! ‘Peki! Arkadaşlarla bir görüşeyim!’ diyebilmiş...”  </p>
			<p class="paragraf">“Parasını da geri istemiş mi Gazi Paşa bu konuşmadan yararlanıp?”  </p>
			<p class="paragraf">“Hangi parasını?”  </p>
			<p class="paragraf">“Canım, parti açarken Fethi Bey’e para vermiş ya... Bir söze göre altmış bin lira, bir söze göre otuz bin...”  </p>
			<p class="paragraf">“Evet, bu para meselesini biraz konuştuk Ağaoğlu Ahmet Bey’le... Paranın lafını duymuşlar partidekiler... ‘Yüzünü görmedik! Harcandığını da bilmeyiz! Bu para Fethi Bey’le Tahsin Bey arasında kaldı öyleyse,’ dedi Ağaoğlu...”  </p>
			<p class="paragraf">“Böylesi daha kıyak! Sonra... Fethi Bey, arkadaşlarıyla görüşmüş mü?”  </p>
			<p class="paragraf">“Evet, toplanmışlar! Ağaoğlu Ahmet Bey, ‘Bu toplantıyı görmeliydin oğlum,’ dedi, ‘her kafadan bir ses çıkıyordu. Birisi hoh dese, çoğunun yüreğine inecekti. Fethi Bey’in partiyi kapatma teklifi hemen kabul edildi oybirliğiyle... Haberi Çankaya’ya ulaştırmak işi, partinin genel sekreteri Nuri Bey’e yükletildi. Biz beklemeye başladık. Kimsenin ağzını bıçak açmıyor. Böyle bir bekleyiş ölü başında bile görülmemiştir. Sanki hepimiz ölüm cezasına çarptırılmış da, asılma sırası bekliyoruz. Tam yedi saat sonra Nuri Bey döndü. Gazi Paşa ile enikonu çekişmişler. Sonunda, Hayır, partiyi dağıtmayacaksınız. Karşıma çıkacaksınız. Güçler denk değil, lafını dinlemem. Halk sizi tutuyor! demiş, kesip atmış... Fethi Bey, herkesin yüzüne baktı ayrı ayrı... Çoğunluğun korkudan yığılakaldığını görünce işi uzatmadı, Bu durumda dağılmaktan başka yol kalmamıştır. Hepinizin verdiğiniz sözleri, verilmemiş sayıyorum. İsteyen ayrılır gider. Ben tek başıma sonuna kadar dayanacağım! dedi. Benimle birlikte birkaç arkadaş sonuna kadar dayanacağımızı söyledik. Ötekiler, partiyi kapatmak zorunda kalırsak, hiç değil, bunun hangi yüzden olduğunu Büyük Millet Meclisi’nde açıklamamızı rica ettiler. Meclis’in açılmasına birkaç gün kalmıştı. İlk oturumda, belediye seçimlerinde yapılan kanunsuzluklar üzerine bir gensoru açılmasını istemeyi kararlaştırdık,’ dedi Ağaoğlu...”  </p>
			<p class="paragraf">“Desene, Fethi Bey son oturuma partisi dağıldıktan sonra gelmiş...”  </p>
			<p class="paragraf">“Evet... Ben bunu bilmediğim için, önce Meclis’teki garip havayı bu işteki acemiliğimize verdim. Oturum açılınca Fethi Bey’in gensoru önergesi okundu. Önerge, son belediye seçimlerinin baskılı yapıldığı, vatandaşların oylarını istedikleri gibi vermedikleri, oy sayımında yolsuzluklar olduğu ileri sürülüyor, İçişleri Bakanı’nın açıklama yapması, durumun enine boyuna tartışılması isteniyordu. İstek onaylandı. İlk sözü Fethi Bey aldı. Okudunuz mu bu tartışmaları gazetelerde?”  </p>
			<p class="paragraf">“Şöyle baktım bir... Üstünde durmadım.”  </p>
			<p class="paragraf">“Bence önemli olan noktalar şunlar... Bu seçime kadar ömürlerinde hiç oy kullanmamış yüz binlerce vatandaş, oy atabilmek için günlerce sıralarını beklemişler. Bu seçmenlik işini gerçekten sevinçle, heyecanla yapıyorlarmış... Milletin seçime karşı gösterdiği bu büyük ilgi, bütün gerçek cumhuriyetçileri sevindirmek lazımken, oyların Serbest Parti’ye doğru akması bazı hükümet memurlarıyla bazı Halkçıları kızdırmış... Egemenlik hakkını kullanmaktan başka bir şey yapmayan halkı, gericilikle, komünistlikle, anarşi çıkarmakla suçlamışlar. ‘Eğer,’ dedi, Fethi Bey, ‘en ileri gelen şehirlerimizde, kasabalarımızda, bu kadar geniş ölçüde gericilik hareketleri vardıysa, o yerlerin idarecileri, bu seçimlerden önce hükümeti neden uyarmadılar? Serbest Parti’nin kuruluşundan önce bütün memleket halkının hükümeti yüzde yüz tuttuğu söyleniyordu. Şurda burda işitilen bazı yanıp yakılmaların, çıkarları bozulmuş birkaç eski idare artığından geldiği söyleniyordu. Ya da yabancı kışkırtıcılara kapılmış bir iki akılsızın işi sayılıyordu. O zamana kadar hükümetle birlik olan halk, belediye seçimlerinde neden birdenbire gerici kesildi?’ Buraya kadar her şey yolunda gidiyordu. Konuşmanın burasında, ön sıra birden bağırmaya başladı.”  </p>
			<p class="paragraf">“Ne diye?”  </p>
			<p class="paragraf">“‘Milleti aldattınız!’ diyorlar... ‘Gericileri içinize aldınız... Milleti zehirlediniz!’”  </p>
			<p class="paragraf">“Kim böyle bağıranlar?”  </p>
			<p class="paragraf">“Başta Kel Ali... Recep Bey... Rasih Hoca... Vasıf Bey... Daha başkaları... Saldırıların ilerde ne hal alacağını bilmediğim gibi, Serbest Parti’nin durumundan da haberim olmadığı için, Fethi Bey’in kuru gürültüye pabuç bırakmadan konuşmasındaki rahatlığı beğenmiştim. İçişleri Bakanı kürsüye çıktı, suçlamaları, ‘Saygıdeğer arkadaşının’ yanlış haber almasına verdi, ‘Memurlarım hiçbir yerde kanundan kıl kadar ayrılmamışlardır. Yüksek Meclis, bununla ne kadar övünse azdır,’ deyip kesti. Tam tamına bu kelimeleri kullanmadı ama, dedikleri buna yakın şeylerdi. Sonra bizimkiler sırayla kürsüye geldiler. Söylediklerini şöyle özetleyeceğim: ‘Olup bitenleri hepimiz biliyoruz. Çünkü gözümüzün önünde geçti. Fethi Bey, partisini liberal olarak daha sola gitmek için açmıştı. Cumhuriyetçilikle laikliğe de sımsıkı bağlı kalacağına söz verdiydi. Buna karşılık, illerde, ilçelerde partisini kimlere kurdurduğu meydandadır. Adam seçmekte ustalık göstermedi diyemeyiz. Her yerde, hepsi ezberlemişler gibi, hep aynı sözleri söylediler. Bu sözler, adamına göre değişiyordu. Vergileri kaldıracağız, dediler, Şekeri beş kuruşa yedireceğiz, tütünü kırk paraya içireceğiz, dediler. Din elden gidiyor, denildi, Tekkeler açılacak, denildi. Şapkayı defleyip fes giydireceklerine yemin ettiler. Kulaktan kulağa en namuslu insanlara kara sürülmek istendi. Filanca hırsız, filanca oğlancı, falancı ırz düşmanı, filanca kodoş, diyerek en edepsizce yalanlar uyduruldu. Bu mudur yeni partiden beklediğimiz? Bu mudur memleketseverlik? Milletseverlik? Bu mudur devrimcilik? Fethi Bey, karşılık vermek için yeniden kürsüye geldi. Gürültü gitgide artıyordu. ‘Teker teker gelin konuşun, cevap vereceğim,’ dedi. Gericiliği, insanlara kara sürme suçlamalarını kabul etmedi. Konuşturmak istemiyorlar, sözünü sık sık kesiyorlardı. İlk konuşmasındaki sakinliğini yavaş yavaş kaybediyordu. Karşılıklı tartışmalar başlamıştı. Oturduğu yerden, ‘Başvekil mi olacaksın?’ diye bağırana, sözünü yarıda bırakıp, ‘Millet oy verirse olacağım elbet!’ diye karşılık veriyor, ‘Ne kerametin var?’ diye sorana dönüp, kendisini düne kadar çok iyi tanıdığını söylüyordu. Bir ara büsbütün bunaldı. Partisini Gazi Paşa’nın emriyle açtığını anlatmaya girişti. O zamana kadar kendimi boğuşmanın hızına kaptırmıştım. Bizimkilerin adamı bunaltmaları meğerse hoşuma gitmiyor muymuş? Birdenbire kendime geldim. Önce utandım, sonra yavaş yavaş artan bir garip rahatsızlık duydum. Bu rahatsızlık, kürsüdeki tek adama, kalabalığın haksız yere saldırmasından gelmiyordu. Fethi Bey’in kendisini düşürdüğü durumdu beni rahatsız eden...”  </p>
			<p class="paragraf">“Anlayamadım.”  </p>
			<p class="paragraf">Murat bir cigara yaktı.  </p>
			<p class="paragraf">“Önce ben de anlayamamıştım pek... İki tarafın sözlerinde de yalanlar, doğrular vardı. Buna karşılık, güçler denk değildi. Çoğunluk, güçlüyken tek adama söz söyletmiyordu. Aslında ben tek kişiye çullanan kalabalıkları sevmem. Kalabalıklar haklı da olsalar, bu hak, öyle pek övünülecek cinsten sayılmaz bence... Ama üstüne kalabalıkların çullandığı kişilerin hepsi, her zaman insanı rahatsız etmez ki... Adam haklıysa, direnmesini kahramanlık sayarız. Beğeniriz. Yiğitliğinin karşısında gözlerimiz yaşarır. Burada haklılık, haksızlık denk olduğu halde, beni Fethi Bey rahatsız etmişti. Kendine güvenini kaybetmeye başladığı zaman duydum bu rahatsızlığı... İlk şaşkınlığını görseydiniz, ne demek istediğimi anlardınız. Bağırtılar artınca susup yukarıda bir yere bakmıştı. Ancak üçüncü bakışında, cumhurreisinin locasına baktığını anladım. Gazi Paşa locasında tek başına oturuyor, eli çenesinde, seyrediyordu dikkatle... Fethi Bey’in locadan yardım istediğinden şüphelendim. Demek ki, karşısındakilerin kendisine böyle saldırabileceklerini hiç aklına getirmemiş, kendisini bu işe süren kuvvetin, yeri gelince, kalabalık arasındaki dengesizliğin bu kadar kıyıcı bir hal almasını önleyeceğine inanmıştı. Ben daha önce olanları bilmediğim için, locanın adamı bıraktığını sezince, dehşete kapıldım. Serbest Parti’nin bütün milletvekilleri de, sanki tavanın yıkılmasını bekliyorlarmış gibi omuzlarını kamburlaştırarak kafalarını kısmışlardı. Korkunç durumu gözlerimle gördüğüm halde, kalabalığın parçalamasına bırakılan adamla beraber olamıyordum. Çünkü bu adamın kahramanlıkla hiçbir ilişiği olmadığını sezmiştim. Bu adam, Paris Elçiliği’ndeki rahatını, daha kolay, daha kazançlı, daha da şanslı sandığı bir iş için bırakıp gelmişti. Ben burada bir kurnaz hesabın yanlış çıktığını seyrediyordum. Doğru ya da eğri bir inanca saplanmış bir insanın kahramanlığını değil... Saldıranlar da bunu biliyorlardı. Burada gerçekten çarpışılmıyordu. Danışıklı dövüşün üstü açılmıştı. Ama gene de çeşitli insan dramları kaynaşıyordu ortada vıcık vıcık.”  </p>
			<p class="paragraf">“Tuhafsın... Bunun danışıklı dövüş olduğunu daha ilk günü söylemedi mi herkes?”  </p>
			<p class="paragraf">“Kürsüdeki adam, danışıklı dövüşün böyle bozulabileceğini hiç aklına getirmemişe benziyordu. Nedense bir kere daha, partisini Gazi Paşa’nın enikonu baskı yaparak kurdurduğunu söylemek zorunluğunu duydu. Artık her kafadan bir ses çıkıyordu. ‘Gazi bizimdir’ ‘Bize karşı çıkan, Gazi’ye karşı çıkmış demektir!’ ‘Gerçek budur, bu gerçeği hiç kimse örtbas edemez!’. Bu bağırtıların arasında Rasih Hoca’nın sesi duyuldu: ‘Hepinizi vatan haini olarak hemen mahkemeye vermeliyiz!’ Bunun üzerine Fethi Bey, bir kere Rasih Hoca’ya, sonra Cumhurreisliği locasına baktı. Titreyen elleriyle kâğıtların topladı.”  </p>
			<p class="paragraf">“Sonra dönüp Meclis kürsüsünden mi bildirdi partiyi kapattığını?”  </p>
			<p class="paragraf">“Hayır... Kapatma bildirisinin yazılması saatlerce sürmüş...”  </p>
			<p class="paragraf">“Neyi çekiştiler? ‘Kapanmasın’ mı dedi gene Gazi Paşa?”  </p>
			<p class="paragraf">“Hayır! Bazı sözlerini beğenmemişler bildirinin...”  </p>
			<p class="paragraf">“Kimler?”  </p>
			<p class="paragraf">“Kırklardan bir kısmı...”  </p>
			<p class="paragraf">“Neymiş o sözler?”  </p>
			<p class="paragraf">“‘Büyük Reisimiz’ yerine yalnız ‘Reis’ yazdırmışlar. ‘Gazi’nin zorlaması, arkalaması, uygun görmesi’ parçasından ‘zorlaması’ kelimesi çıkarttırılmış... Ayrıca, Sen, Mecliste bu şartlarla ikinci bir parti yaşamaz, dedin, bu söz, İdaremiz Cumhuriyet değildir, anlamına gelir, bunu geri alan bir cümle ekleyeceksin!’ diye çok sıkıştırmışlar ama, Fethi Bey yanaşmamış. Partinin kapatma bildirisini gece yarısından sonra, saat ikiye doğru ele geçirebildim. Postaneye koştum. Bir buçuk saattir benim röportajları veriyorlardı. Durdurup, bildiriyi çektirdim. Çıktığım zaman saat üçe geliyordu. Yürüdüm. Dalmışım.   </p>
			<p class="paragraf">Her yer karla örtülüydü. Yerden çıkan, geceyi yukarı doğru iten garip bir alaca aydınlık vardı. Yorgundum çok, ama yatmak gelmiyordu içimden, yatsam uyuyamayacağımı iyi biliyordum. Partinin kapanması yaşamayı durdurmuş gibiydi. Ankara, toprak altından çıkarılmış bir ilkçağ şehrine benziyordu. Burada insanların nasıl yaşadıkları üzerinde sanki hiçbir fikrim yoktu. Yenişehir’e yaklaşırken apansız ay çıktı. Işığı, kar alacasına o kadar uydu ki, dünyada artık kurşuniden başka hiçbir renk kalmadığı duygusuna kapıldım. İşte orada, önce <span class="CharOverride-2">‘Aheste çek kürekleri mehtap uyanmasın’</span> mısraına takıldım. Bir zaman bunu söyledim kendi kendime... Hem de, inanır mısınız, ‘Mââhitap uyanmasûn’a çevirerek... Yahya Kemal’in bu mısrada yaşama sevincine değil, ölüme kendini bıraktığını sevdim. Acı geldi bana bu... Sonra, <span class="CharOverride-2">‘Ölüm bir didinmenin sükûna inkılâbıdır’</span> diye biten beyit aklıma takıldı.”  </p>
			<p class="paragraf">“Kederlenmişsin iyice...”  </p>
			<p class="paragraf">“Kederlendim evet... Nedenini aradım. Bulamadım. ‘Ben boğuşmalardan yana mıyım yoksa?’ dedim kendi kendime... ‘Kördövüşü de olsa, boğuşma, bu kurşuni ölüm durgunluğundan daha mı iyi?’ dedim. Fethi Bey hak etmiş de olsa, bizimkilerin tek adama öyle saldırmalarını onuruma mı yedirememiştim? Yeni partiye bilir bilmez koşulmuş insanların yarınki umutsuz şaşkınlıkları mı ağır basıyordu? Oysa Serbest Parti’nin açılmasıyla ne kadar şaşırdığımı size anlatmıştım. İnkılaplardan vazgeçiyormuşuz gibi geldiydi bana... Gerçekten üzüldümdü haftalarca... Kimseye belli etmek istemedimdi ama, çok üzüldümdü. ‘Sevindin elbet,’ derken, size vaktiyle anlattıklarımı hatırladınız değil mi?”  </p>
			<p class="paragraf">“Evet...”  </p>
			<p class="paragraf">“Sevinmedim. Galiba biz çıkmazdayız... Farkına varmadan gelip bir çıkmaza girdik. Yoksa faydasız bir didinmenin durması bana neden ölümü hatırlatsın? Bunlar hep açmaza düşmek belirtileri...” Kadehini doldurdu. “Şuna kesinlikle artık eminim! Halk Partisi, o toplantıda, iktidarda olduğu halde, belki daha yıllarca da iktidarda kalacağı halde, çoktan yenik düşmüştür. Hem de kesinlikle yenik düşmüştür. İşte bunu anlayamıyorum o günden beri... Buna hiçbir anlam veremiyorum.”  </p>
			<p class="paragraf">“Anlayamazsın! Uzun zaman anlayamadı hiç kimse... Düşündün mü hiç, bir dünya imparatorluğu nasıl tasfiye edilir?”  </p>
			<p class="paragraf">“Nasıl mı? Basbayağı... Dış güçlerce yıkılır gider.”  </p>
			<p class="paragraf">“‘Nasıl yıkılır?’ demiyorum. Nasıl tasfiye edilir? Bunun tekniği nedir, hukuk bakımından?”  </p>
			<p class="paragraf">“Bilmem! Hiç düşünmedim...”  </p>
			<p class="paragraf">“Bir dünya imparatorluğu, yüzyıllar boyu, yüzlerce nesillerin birleşik gayretiyle, kanları, canları, malları pahasına doğmuş, kökleşmiş, gelişmiş, yaşatılmıştır. Tarihin bir döneminde, herhangi bir nesil, tek başına bu tasfiyeye karar verebilir mi? ‘Veririm’ derse bu kararın meşruluğu hangi vesikalarla ispatlanır? Yani bir imparatorluğun tasfiyesinde taraflar nasıl meydana gelir? Vekâletnameleri hangi noter tasdik eder, veraset ilamlarını hangi mahkemeler çıkarır? Buraları güzelce araştıracağız Murat oğlum! Bunları kurcalamanın sırasıdır. Çünkü biz kurcalamazsak, biri çıkıp kurcalayacak er geç... Hem de, ‘Bunlar ne kansız heriflermiş yahu, yediden yetmişe!’ diye mezarımıza tükürerek... Durumun gerçeği şudur yavrum! 1908’in padişahçı İttihatçıları imparatorluğu yıktılar, 1923 Kuvayı Milliyecileri bir dünya imparatorluğunun miras hesaplarını tasfiyeye oturdular. Peki neydi tasfiye edilecek miras? Yedi yüz yıllık bir dünya imparatorluğu... Ne durumdaydı son zamanlarda bu imparatorluk acaba? O kadar uzağa gitmeyelim, 1908’de İttihatçıların eline geçtiği zamanın durumunu soruyorum, yani bundan tam yirmi iki yıl öncesinin durumunu...”  </p>
			<p class="paragraf">“Durumu... Belli, Bağdat-Basra...”  </p>
			<p class="paragraf">“Ne güzel belli! Dinle, 1908’de İttihatçıların ele geçirip on yıl içinde yıktığı imparatorluk, tam dört milyon üç yüz seksen üç bin kilometrekare toprağa sahipti.”  </p>
			<p class="paragraf">“Yok canım! Var mıydı bu kadar?”  </p>
			<p class="paragraf">“Hay hay! 1908’de Bosna-Hersek, Bulgaristan, Girit, Kıbrıs, Mısır, Tunus, Cezayir, Trablusgarp, Sudan çeşitli anlaşmalarla imparatorluk toprakları sayılıyordu. Sayıldığı için de nüfusumuz kırk üç milyonu aşkındı. Bu topraklar üzerinde malımız olan, yedi bin kilometre demiryolu döşeliydi. Dikkat et, dört yüz yıllık hilafetin bütün dünya İslamları üzerindeki manevi haklarını katmıyorum. Tasfiye edilen miras Osmanlının sırf kılıç gücüyle vuruşarak aldığı, tarih boyu vuruşarak savunduğu mirastı. Evet, oturuldu masaya... Karşımızda yirmi iki devlet... Bilir misin, iki bölümde tamamlanan Lozan Anlaşması’nın bütün oturumları ne kadar sürmüştür?”  </p>
			<p class="paragraf">“Hayır!”  </p>
			<p class="paragraf">“Beş buçuk ay... Mahzenler dolusu arşivleri düşün, buradaki çeşitli anlaşmaları, bunlardaki incelikleri getir gözünün önüne... Delegelerimiz incelediler mi bunları? Kılı kırka yardılar mı? Hayır! Çünkü İstanbul hükümeti delegeleri, yani asıl uzmanlar, bizim isteğimizle sokulmadı bu konuşmalara... Bu iyiliğimize karşı İngiliz Generali Harington’un teşekkürünü hatırlarım. Demek, dört milyon üç yüz seksen küsur kilometrekarelik bir imparatorluğun yedi yüz yıllık hesapları tasfiye edildi beş ay içinde... Buna tasfiye denmez. Mirası reddettik, hem de borçlarından bir kısmını kabul ederek reddettik. Değil bir dünya imparatorluğunun mirası, bir mahalle bakkalının mirası bile, bizim bugünkü mahkeme usullerimiz göz önüne getirilirse, bu kadar kısa zamanda tasfiye edilip karara bağlanamaz.”  </p>
			<p class="paragraf">“Ne yapabilirdik peki? Savunulur muydu 1923’lerde, imparatorluğun bütün tarihsel hakları silahla? Nasıl güç yetirirdik bu kadar zorlu düşmanlara?”  </p>
			<p class="paragraf">“Haklar her zaman silahla savunulmaz. Hakkımız olanlara önce mutlaka sahip çıkardık. Fırsat kollayarak beklerdik. Sırası geldikçe yeniden pazarlık teklif ederdik. Hesaplaşma isterdik. Güç yetmeye geldi mi, elimizden zorla alınanı zorla geri alamazdık belki ama, bize zorla da ‘Bağışladık’ dedirtemezlerdi. Diyelim ki, bıçağın altına yatırdılar da dedirttiler, hatta işkenceyle bir şeyler de imzalattılar. Böyle anlaşmalar kişiler arasında da toplumlar arasında da, bütün tarih boyu geçerli sayılmamıştır. İlk fırsatta böyle bir imza reddedilir. İşkencecilerin yakasına sarılınır. Yoksa bu durumda, ‘Yurtta sulh, cihanda sulh’ diye şişinerek dolaşılmaz. Yunan, üst üste yenildiği halde, ‘Megalo İdea’dan vazgeçiyor mu? Bir milletin tarihsel istekleri, tarih süresi ölçüsünde elde edilir. Yunanlılar, çeşitli zamanlarda, On İki Adalar’ı, Kıbrıs’ı istediler, bazı fırsatlardan yararlanarak sözler de aldılar. Şimdi, fırsat elverdikçe bunları kazanmaya çalışacaklar. Nitekim Anadolu’da yenildikleri halde, Lozan’da Batı Trakya’yı bizden almayı bile başardılar, sanki biz yenilmişiz gibi... Böyledir milletlerin milli amaçlarına varmaları... Kurtuluş iki türlü olur: Ya bütün haklarını en son zerresine kadar koruyarak kurtulursun, ki gerçek kurtuluş budur, ya da haklarından birçoklarını vererek kurtulursun! Bu da bir kurtuluştur ama, öyle pek övünülecek, kasınılacak çeşitten sayılmaz. Hele rejim değişmelerinin tarihsel haklardan vazgeçmekle hiçbir ilintisi olamaz. Sözgelimi, Bolşevikler, Çarlık İmparatorluğuna pekâlâ sahip çıktılar. Nitekim, Fransa Cumhuriyetçileri de kendilerinden önce, kendilerinden sonra çeşitli krallarının kurmuş oldukları imparatorluğu rejim değiştirdik bahanesiyle hiç kimseye bağışlamadılar.”  </p>
			<p class="paragraf">“Aklım karıştı Münir amca... Mümkün olur muydu bir şeyler koparmak?”  </p>
			<p class="paragraf">“Mümkün olsun olmasın, isteyeceksin! Çünkü vazgeçmeye, bağışlamaya hakkın yok! Babanın malı değil! Her fırsatta isterdik, dengine düşerse alırdık! Ama o zaman dünya içindeki yerimiz, güdeceğimiz politika başka türlü olurdu: Tarihte birikmiş haklar böyle aranır. Dünyada çok az milletin eline geçmiştir bizimki kadar büyük tarih birikimi... Eğer her millet ilk zorlukta, yüzyıllar boyu biriktirdiği haklarını kaldırıp atarsa, dünyada tarih diye bir şey kalmaz.” Biraz düşündü “Neden sana yenik düşmüş gibi geldi, bir tek adam karşısında koca bir iktidar? Hem de askeri bir zafer kazanarak gelmiş bir iktidar? Çünkü Anadolu-Yunan savaşı, belletilmek istendiği gibi, bin yıllık tarihimizden ayrı bir Milli Kurtuluş Savaşı değildir. Bin yıldır süren Doğu-Batı boğuşmasının yüzlerce savaşlarından biri, hem de küçüklerinden biridir. Böyle bir savaşı kazanmak, bin yıllık tarihin biriktirdiği hesabı kapatmaya yetmez ki, iktidarı gerçek iktidar olsun, sağlamca sürdürülebilsin! Bir düşünsene... Osmanlı İmparatorluğu’nu kurup yaşatmış Anadolu halkları için ne utandırıcı bir sözdür, Yunan savaşına Kurtuluş Savaşı demek... Bu savaşa İstiklal Savaşı da, hâşâ, denemez! Çünkü biz hiçbir zaman milli devletimizi yitirmedik. Hatta doğrusu istenirse, 1920-23 arasında bizim bir değil, iki devletimiz vardı. Bir dönemde sözler bu kadar karıştı mı, dikkat ister!” Bir zaman kederle gülümedi. “Siz Cumhuriyet çocukları, ‘Gözümüzü zaferde açtık,’ avuntusundasınız. Şimdi umulmaz yerlerde beklenmez yenilgilerle karşılaşınca apışmayın! Biz, Batı’yla er geç, ister istemez hesaplaşmak zorundayız! Bunu gerçekten yapmadıkça, Batı’ya hizmet teklif etmekle belayı başımızdan defleyemeyiz. Bunu böyle bilesin, Gazeteci Murat! İşini ona göre tutasın!”  </p>
			<p class="paragraf">Gülnihal Dadı, kâğıtta pastırmayı getirdi. “Afiyetlerimiz olsun efem,” diye bırakıp ışıkları yakarken, “Kimdir o?” diyerek kapıya döndü. Merdiveni biri çıkıyordu, küt küt asker adımlarıyla...  </p>
			<p class="paragraf">Binbaşı emeklisi Arif Bey girdi.  </p>
			<p class="paragraf">“Vay Murat! Denizi geçersin de bize uğramazsın!”  </p>
			<p class="paragraf">Murat kalkıp Arif Bey’in elini öptü:  </p>
			<p class="paragraf">“Aceleydi işim Arif amca... Dönecektim hemen... Nasıl yengemiz hanım? Nasıldır Zeynep bacımız?”  </p>
			<p class="paragraf">“Duymalılar ki bize uğramadığını, bak bakalım nasıllarmış!”  </p>
		</div>
	</body>
</html>