<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-15" xml:lang="en-GB">2  </p>
			<p class="paragraf">Saray şoförü Dadal Efendi, Murat’ın uzattığı posta makbuzunu aldı, başını hafifçe bükerek, değerli bir mücevher inceliyor gibi bir zaman evirip çevirdi:  </p>
			<p class="paragraf">“Yazdınız dediğim mektubu demek! ‘Sanatoryum hastanesinde, aman bir yatak,’ dediniz mi? Dün! Makbuzu da budur! Tamam! Karıştırmadınız ya medrese falan? Medreseyi görmeleriyle, ‘Ulan, bu namussuz gerici, eksik olsun!’ der kâtip efendiler, yallah atarlar kâğıt sepetine, bekle ki işlem görecek...”  </p>
			<p class="paragraf">“Gazetenin adresini yazdım.”  </p>
			<p class="paragraf">“Gazete! Aman, gazete gayet iyi... Gazete evet, evden bile iyi... Gazetecidir, şu halde yardım yerindedir! Nasıl imzalattın katır inatlı hemşerime? Yola nasıl getirdin şunca zamandır ‘Olmaz’ diye direten rezili?”  </p>
			<p class="paragraf">“Laf aramızda Dadal Efendi, imzalamadı, ne dersin! Önce diller döktüm, ‘Yahu, sadaka istemiyoruz, hakkımızı arıyoruz!’ dedim! Diretti ki, katır kaç para?”  </p>
			<p class="paragraf">“Ya?”  </p>
			<p class="paragraf">“Bastım altına bir ‘Selim Nuri...’ ‘Cumhurbaşkanı Sarayı’nda bunun imza sirküleri yok ya,’ dedim.”  </p>
			<p class="paragraf">“Vay başıma! Ulan essah! Peki biz bunu neden düşünmedik Murat can? Vay ki benim avanak akıllarım! Hemi de hiçbir boka yaramaz akıllarım! Beyazıt Meydanı’nın kalabalığına çok kederlenmiş gibi suratını buruşturarak bir zaman daldı: “Olayın gerçeğinden bir şey çalabildin mi ağzından? Neyin nesiymiş bu kavga? Kiminle boğuşmuş? Ne zaman? Nerde?”  </p>
			<p class="paragraf">“Yok! Biraz kurcaladım! Faydasız! Biz şimdi bırakalım n’olmuş, neden olmuşu... Doktor Münir Bey çok telaşlı... Aslında hiçbir hastalık karşısında fazla telaşlanmaz bizim doktor... Laboratuvar raporunu görmesiyle can başına sıçradı. Öksürük, soğuklanma öksürüğü değil!”  </p>
			<p class="paragraf">“Aman!”  </p>
			<p class="paragraf">“Aman ya... Çok sıkıldı canım... Kendisine bir şey demedik. Senin anlayacağın, bildiğimiz ince hastalıkmış bu namussuz dert... Hem de galopan cinsi...”  </p>
			<p class="paragraf">“Nedir o?”  </p>
			<p class="paragraf">“Hızlı gideni... Raporu görmesiyle bizim doktor, ‘Gel bakalım,’ diye fırladı, sıhhat müdürüne koştu.”  </p>
			<p class="paragraf">“Hastane için mi?”  </p>
			<p class="paragraf">“Her hastane olmaz. Sanatoryum... Sıhhat Müdürlüğü’nden Belediye’ye gönderdiler. Belediyenin topu topu on dört yatağı varmış bütün sanatoryumlarda... Düşün, İstanbul’un nüfusu yedi yüz bin... Düşün, bu yedi yüz bin kişiye on dört yatak... Yüz bine iki... Yalnız bir ay içinde yatak isteyen hasta sayısı kaç olsa iyi? Bin hasta... Bunların çoğu da mikrop saçıyormuş... Evlerde, otellerde, hatta sokaklarda sürünüyorlar... Bu sebeple aman iyi kovala bizim mektubu Dadal Efendi. Umut sizdedir!”  </p>
			<p class="paragraf">“Meraklanma kardaş! Ya biz ölmüş müyüz? Mektup ulaşsın, gerisini bana bırak! Dakkasında tamamdır, bitmiştir!”  </p>
			<p class="paragraf">“Vay ulan dümbük! Tüh yüzüne Dadal gibi!” diye homurdanarak dudaklarını öfkeyle dişledi:  </p>
			<p class="paragraf">“Hayır, suç bende...”  </p>
			<p class="paragraf">“Sende mi? Neden?”  </p>
			<p class="paragraf">“Şundan ki, arkadaş! Bir delikanlı durduğu yerde zebunlaşmaya başladı mı, fazladan soğuklama öksürüğünü üç günde savuşturamadı mı, işin içinde bir bokluk olduğunu anlamalı değil miydim ben?”  </p>
			<p class="paragraf">“Ne gibi?”  </p>
			<p class="paragraf">“Belli bir şey! Oğlan alta düşmüştür. ‘Geri dur,’ diyerek önüne gerilmenin sırasıdır! Burnuna vurmanın...”  </p>
			<p class="paragraf">“Anlamadım! Neden geri duracak?”  </p>
			<p class="paragraf">“Bizim Çorum’da bir delikanlı kötüledi de savuşturamaz oldu mu, alta düştü biliriz!”  </p>
			<p class="paragraf">“Neyin altına?”  </p>
			<p class="paragraf">“Doymaz kahpeye, kudurgan avrada uğradı, güç yetiremez oldu.”  </p>
			<p class="paragraf">“Hadi canım! Selim’in yoktur o tarakta bezi.”  </p>
			<p class="paragraf">“Sen yok belle. Kaçın kurasıyım ben? Hemi de karının adam eti yiyen câzusuna düşmüştür, hemi de bulaşık kahpeye düşmüştür. Bunu amansız yerde bastırdılar Murat Efendi... Ağzının yarıklığı, şurasının burasının ezikliği, gözünün morarıklığı... Herif gayet öfkeye binmiş... Allah yarattı dememiş. Bizimki İstanbul’un yabancısı olmakla... Buna neden bu kadar kinlensin de, namussuz, öldüresiye yüklensin!”  </p>
			<p class="paragraf">“Kadın işi olsa muhakkak bir şey sezinlerdik Dadal Efendi!”  </p>
			<p class="paragraf">“Neyi sezinlerdin? Sen Çorum’un hovardalığa soyunmuş körpesiyle oyun mu oynamaktasın yahu! ‘Karda yürüyüp iz belli etmemek’ lafı kimin üstüne çıkmıştır, hay yavrum, bizim Çorum hovardamızın üstüne çıkmıştır. Hele ki, ben bu lafı akıldan söylemekte değilim...”  </p>
			<p class="paragraf">“Ya?”  </p>
			<p class="paragraf">“Sağlam yerden aldım haberini...”  </p>
			<p class="paragraf">“Yok canım! Kırkbirin Rüstemşah dediyse yalandır!”  </p>
			<p class="paragraf">“Rüstemşah! Biz Kayserili lafıyla hemşeri karalar mıyız? Ayıp ettin! Demek senin, imamın dul gelininden hiç haberin yok?”  </p>
			<p class="paragraf">“Ne gelini?”  </p>
			<p class="paragraf">“İmam gelini ki... Bir Selim değil, belki beş Selim olsa bana mısın demeyen bir imam gelini...”  </p>
			<p class="paragraf">“Sanmam!”  </p>
			<p class="paragraf">“Ya kılıcı kında görmüş, görgü tanıklarım varsa...”  </p>
			<p class="paragraf">“Yalanlığı bundan belli... Hani Çorumlu karda yürür de iz bırakmazdı? Nasıl gözlemişler kılıç kında?”  </p>
			<p class="paragraf">“Gözlemişler... Gözlemişler... Çünkü başıbozuk takımından tanık değil... Osmanlı polis memurları ki... Bekçiyi ardına alıp gezinen görevli tanık... İstanbul şurda kalsın, Bağdat’ta, Mısır’da böyle bir iş olsa, zanaat gücüyle sezinleyen, iğne deliğinden bakar gibi girdisini çıktısını bilen emniyetçi...”  </p>
			<p class="paragraf">“Aklım almıyor! Selim... İmam gelini...”  </p>
			<p class="paragraf">“Hay hay! Her gece... Ya da bir iki gece arayla... Polis arkadaş dedi ki... ‘Dövüşü bilmem,’ dedi, ‘her hal, bizim buralarda olmamıştır,’ dedi. ‘Olsa bilirdim yüzde yüz,’ dedi.”  </p>
			<p class="paragraf">“Eve mi alıyormuş karı bizimkini?”  </p>
			<p class="paragraf">“Ev yok! Önce bekçi sezinlemiş... İzlemişler. Bunlar, art arda toplamış girmişler, sizin yangın yerindeki çeşmenin kuru haznesine, gecenin bir yarısı... Bakmışlar ki. Tamam! İş o biçim!”  </p>
			<p class="paragraf">“İnanılır şey değil! İmam gelininin eski dostuyla çatıştılar bu hesapça?”  </p>
			<p class="paragraf">“Hayır! İmam gelini kısmında az biraz acıma olur ve de vicdan olur! İki aydan beri gelin hanımı boşlamış senin Selim kardaşın, demek, daha yamanını bulmuş...” Derin derin içini çekerek saatine baktı: “Nerde kaldı doktor beyimiz?”  </p>
			<p class="paragraf">“Kaç?”  </p>
			<p class="paragraf">“Üçü çeyrek... Yok töbe... Tam on altı geçmekte...”  </p>
			<p class="paragraf">“‘Üç buçuk, dört,’ demişti. Demek, bu senin Selim hemşerin?”  </p>
			<p class="paragraf">“Evet! Cuma günü pırtı yıkamış... Sermiş. Kimseye görünmeden, kuyruğunu omuzlamasıyla yallah! Gidiş o gidiş... Tam üç gün üç gece... Bana sorarsan karı bunu havadan kapıp yatağa vurdu, bastırdı, aman demesine bırakmadı. Şaşırttı ki, aynen topa tutulmuş maymuna çevirdi. Saata maata, güne müne bakacak, sağı solu kollayacak güç komadı. Bana sorarsan, bunu uykuda bastırdılar arkadaş! Bastırdılar demekteyim, çünkü bu kötek bir kişinin atacağı kötek değil... Göz kurdu kırma köteği hiç değil... Herifler buna, candan, yürekten çekmişler sopayı... Demek kahpe, gayet yakıcı güzel ki, yürekten tutkunlar gezdiren bir yakıcı güzel... Bizim oğlanın soğuklatmayı ince öksürüğe çevirmesinden belli ki, adam eti yiyen bir kahpedir ve de dur durak bilmeyen, soluk vermeyen kudurgan soyundandır! Böyle kahpelerin tutkunları da, tutkunluk kudurganı olur! Karının oynaşına hiç acımaz! Aslına bakarsan aslına...” Garsona seslendi. Duyuramayınca sövdü: “Aslına bakarsan, gizlisi kalmamıştır bu işin Murat Efendi... Tepesine dikildim önceki gün... ‘Kıpranma, deli öğretmenin Selim,’ dedim ‘Gizlilerin bilindi, bak bakalım şimdi utanmaz mısın?’ dedim. Sana dediklerimi birer birer saydım döktüm. ‘Nasıl bunlar böylece?’ dedim. Kafa salladı bir zaman... Sırıtmaya çabalayaraktan kafa salladı, sonra gözlerini yumdu ki, açıkçası, ‘Tam üstüne vurdurdun, aşk olsun Dadal Efendi!’ anlamınadır.” Kasılarak bir zaman meydanın karışıklığına baktı: “Lakin arkadaş kötek çalmak olur ama, bu kadar mı olur? Baktım da... Evet, adamlıktan çıkarmışlar namussuzlar bizimkini resmen... Nerdeyse fukaranın canı gitmiş de bir kalıbı kalmış... Kalıbı da... Kulak verme, hışır edip bırakmışlar!” Birden çok öfkelenmiş gibi dizlerini döverek çırpındı: “Vay ki, ulan kahpe avratlılar! Vay ki, orospu dölleri! Benim hemşerimi... Soğuklatma güçsüzlüğünde ve de kudurgan avrat yorgunluğunda bastırıp... Ulan biz kimiz? Biz Çorumlu değil miyiz? Ya Çorumlu öcünü yerde koyan mıdır dümbükler! Ya bunun hesabı katbekat sorulmaz mı? Vay ki, akılsız İstanbul kopukları... Vay ki başlarına çökecek fırtınayı düşünmeyen namertler, Selim hemşerimi, gurbet yerde, yekâyek mızrak tutup... Kuytuda kavrayıp çala çala elden ayaktan düşürüp... Gâvura koyulur gibi koyularaktan... Vay ki, ulan siz adam eti yiyen misiniz ve de can alıp soluk vermeyen misiniz? Vay ki, yeterdi şuncacık sezinleyeydim kardaş... Ardına düşüp izine basaraktan sokulmaz mıydım? Baskın basanın deyip bastıkları sıra, karakuş gibi tepelerine çöküp, ‘Yahey! Vardım!’ diye nağralanıp, hamlemize hamle isteyerekten dalıp, devirip...” Yanından geçen garsonun eteğine yapıştı: “Ulan rezil, beri bak! İşmar etmekten elim koptu, nerdedir, taze çaylar? Hanidir? Ulan ‘Ahmet’ demekten sesim kısıldı, sağır Ahmet, haniya demliler! Yıkıl!” İçini çekti: “Hayır arkadaş! Şu benim Selim hemşerimde şuncacık akıl yokmuş, ne kadar yazık! Kalıbının adamı değilmiş, ne kadar yazık... Rahmetli babasının deli öğretmen adına layık oğul olmayışına başkaca, ne kadar yazık! İstanbul gibi korkulu yerde, sen kudurdun mu ki, soğuklamanı, öksürüklerini savuşturmadığın sıra... Dadal hemşerinden uğrun ve de Murat kardaşından uğrun... Sen tatlı canı pazardan mı buldun ki, âdem eti yiyen câzularından karı sevmeye kalktın kendi başına? Ben seni tembihlemedim mi ki, İstanbul oyunları, ille de İstanbul’un zamparalık düzenleri yamandır! ‘Yolunu vururlar senin’ demedim mi? ‘Başına gelir ki, yiğitlik elden gider,’ demedim mi? Peki, n’olacak şimdicik? Öcümüzü almayınca, bize dur otur kalmış mıdır? ‘Davran hadi, zıpla kalk!’ dedim!”  </p>
			<p class="paragraf">“Kim kalkıyor? Selim mi? Neden?”  </p>
			<p class="paragraf">“Bir de sorarsın be Murat Efendi! Ya bu öcü biz nasıl alacağız düşmanımızı bilmeyince... Önümüze düşüp bize gösterecek değil mi?” Garsonun koşturduğu çaylara önce beğenmemiş gibi baktı. Sonra, yavaş yavaş keyiflendi: “Ulan köpoğlu garson Ahmet! Döktürdün ki rezil, patronun olacak dümbüğü batırmacasına... Aferin!” Oyuna kalkmış da, zil vuruyor gibi omuzlarını cilveyle oynatarak, çayı şıkır şıkır karıştırıyordu: “Evet... Olursa bu kadar olur!” Murat’a baktı. Birden umutsuzlanıp başını salladı: “Hayır arkadaş! Suçluyu ararsak, yalan mundar! Suçlu senin Dadal Efendi kardaşındır! Onu bilmem, buranın İstanbul gurbeti olduğu akıldan çıkarılmayacaktı. Doğrusu, Selim hemşerim, evet, akıllıdır, aklı gövdesini gezdirmeye elverir ya, bu laf, delikanlı kısmı karı şerrine uğramadığı zaman geçerli... İstanbul’un yakıcı orospusu araya girince... Buyur bakalım! Öp babanın elini! Tüh yüzüne Dadal gibi desene... Ulan teres, bunca çemberden atlayıp nice nice kahpe avrat pusularını yırtıp çıkıp... Sana benzer mi fukara Selim hemşerin? Şunun kulağını bükmek yok muydu vaktiyken? ‘İstanbul kahpelerini sahipsiz belleyen yanılır,’ demeli değil miydin? ‘Bunların sevdalısı ayrı olur, paralısı ayrı olur ve de belalısı ayrı olur,’ demek yok muydu? ‘Bu kahpe senin anan mı, bacın mı ki, görmenle güvendin alçak!’ desem! Sağı solu, önü arkayı güzelce kollamadan, geçeceğin kapıyı, ille de kötüsü gelirse, hoplayıp çıkacağın deliği görüp yoklayıp aklına yazmadan zırpadak yatağa girile mi bilir? Yanın sıra, yüreği söyler, bileği tutar bir can yoldaşı alıp gitmeden, hiç olur mu? Senin dünyayı unuttuğun amansız geçitte, ahpabın eli tetikte beklemeli olmayacak mı? Evet! Karıların yerini yurdunu anlayalım!”  </p>
			<p class="paragraf">“Yahu, şimdi karı yeri yurdu arayacak sıra mı?”  </p>
			<p class="paragraf">“Vay, aranmayacak da ya n’olacak yahu? Hemşerimizi kuytuda bastırıp ezenlerin yanına mı kalacak ettikleri? Ya bizim Saray şoförlüğümüz? Naparım ben adamı? İstanbul valisinin kayınçası olsa naparım? Ağrı’yı, Hakkâri’yi boylatmaz mıyım? Boylatırım vallah! Söker atarım! Çünkü bizim işimiz salt direksiyon sallamak mı! Hayır! Gazi Babamız, başkaca, tatlı canını güvenmiştir bize... Onu bunu bilmem, Saray şoförlüğünü ele geçirmekten, cenneti ele geçirmek kolay! Nice nice gizli, açık sınavlar savuşturacaksın! Her bir yanın ölçülüp biçilmiş, iyice denenmiştir. Ağzının sıkılığı, gözünün karalığı, bileğinin tutarlığı, yüreğinin yiğitliği, ille de köpoğlu köpek kurnazlığın, başkaca, lüverle attığını vururluğun kantardan geçirilmedikçe, altın tartar terazilere vurulup dirhem oynamadığı görülmedikçe Saray şoförlüğüne geçile mi bilir? Dahası...”  </p>
			<p class="paragraf">“Dahası mı kaldı yahu?”  </p>
			<p class="paragraf">“Dahası, oğlum Gazeteci, Saray şoförü demek, Türkçesi nice mihenk taşlarına sürtülerekten değeri hükümetimizin defterine geçirilmiş herif demektir. Çünkü Çankaya’mızın Cumhurbaşkanlığı Sarayı’nda barınayım dersen, ‘Biz şoförüz, salt araba sürmeyi biliriz,’ diyerek garajda uyuklamak yooook! Her bir işe seğirteceksin ve de her bir hizmetin üstesinden geleceksin. Saraya sokmadan önce, İçişleri, Dışişleri, Sivil Emniyet ve de askeriyeden Milli Emniyet seni elekten geçirir, ciğerinde kaç damar olduğunu fişine yazar, daha çetini, Gazi Paşa’mız sınava çeker. Sınavları yüz akıyla atlatamadın mı, ‘Bana yaramaz!’ der, defler. Bizi de sınadı kurban olduğum, birazını açıktan, birazını gizliden sınadı. Baktı, direksiyon: Demir kazık... Baktı, laf anlamak: Şipşak... Leb demenle leblebi... Ayak çabukluğu dersen, bildiğin fırtına... Hele silahşorluk... Attığını vurmak... Yirmi adımdan hedefe arka verip, ‘Bir iki üç...’ denmesiyle şimşek gibi dönüp koca nagantı çekip, mermisini götürüp el kadar hedefin on ikisine mıhlamak, tamam! Başka hünerlerimizi birer kez denedi de, atıcılığa geldi mi tam üç kez denedi. Dediğim gibi, arka dönük silah belde çekip fırlanaraktan vurmamızı denedi. Silah belde olup, ‘Aport’ demesiyle koşaraktan vurmamızı denedi. Sonra da tetik çekip on ikiden zımbalamamızı denedi. ‘Ulan aferin Çorumlu! Bu nasıl bi keskin vuruculuk? Gidip çekiçle mi mıhlamaktasın köpoğlusu?’ diyerekten sırtımızı sıvazladı, nah bu belimdeki nagantı bağışladı. ‘Benden çok sana yaraşır,’ demesi de caba... Nice nice paşalara, beylere, vekillere, mebusanlara ‘Çocuk’ der de, kıyamete kadar var olası Gazi Babamız, bize geldi mi, neden, en ağır sarhoşluğunda, ‘Dadal oğlum’, ‘Aslanım Dadal’ der? Çünkü canını güvenmiştir.  </p>
			<p class="paragraf">Saray şoförü Dadal Efendi çaydan bir yudum aldı. Beğenip damağını şaklattı. Biraz daldı. Saray cigarasından yakıp iki öksürdü:  </p>
			<p class="paragraf">“Bu kez Ankara’dan Yalova’ya gelirken, İbrahim Bey’in yayla köşkünde n’oldu bakalım? Gecenin bir vakti, Gazi Paşa’mız bizi sesledi. Saray mebusanlarımızla atıcılık yarışına sürdü. Huyumuzu bildiğinden, ‘Atıcılıkta mebusan, şoför ayrıntısı yoktur. Hatır matır sayar, vurmazlanırsan gerisini kendin düşün,’ diyerekten parmağını sallayıp, ‘Haydindi,   </p>
			<p class="paragraf">rast getire!’ deyip kumandayı bastı. Önceleri yirmi adımdan şişelere mişelere attık. Sonunda, çok yaşasın Gazi Paşa’mız, ‘Göreyim seni Dadal oğlum... Şu ampullerin mavilerini söndür, çünkü Yunan bayrağı mavisidir. İstemem,’ dedi. ‘Hay hay efendim, can başüstüne,’ diyerekten sıvandım. İbrahim Bey daldan dala tel çekip renk renk ampul sallandırmış. Bütün kötü Yunan bayrağının kötü mavi ampullerini, koca Tanrı’nın desteğiyle, birini sektirmeden söndürdük! Dünya durdukça durası Gazi Paşa’mız, ‘Nasıl bu benim Türk oğlu Türk Dadal’ımın damarlarındaki temiz kan gücü?’ diyerekten mebusan beylerimize karşı bir zaman kasıldı. Ardından, ‘Hadi gösterin kendinizi mebusan beyler, şu akılsız İbrahim Bey’in donanmasına kattığı yobaz yeşili ampullerini de siz karartın bakalım,’ dedi. Bunlar silahlarına sarılıp bir uğurdan ateşe başladılar. Kimi vurduysa da, kimi keyif haliyle attığını vurdurup, gerekmez yobaz yeşillerini bitiremedi. Bu kez, Gazi Paşa yeniden bize dönüp, ‘Göreyim seni Dadal oğlum, yüzümü kara etme,’ demesiyle beni bir gayret kaptı kardaşım, nerde olduğumu unutup ve de ‘Ya Allah!, Ya Gazii!’ diye naralayıp ardı ardına öyle sıkmaya ve de vurmaya başladım ki, fukara İbrahim Bey durum vaziyetin gayet yaman olduğunu bilip hemen Gazi Paşa’nın ayaklarına düşüp, ‘Aman efendim, vakit gecedir, yerimiz yayladır. Bu senin Dadal oğlan bütün ışıkları karartmak niyetinde olup... Bizi karanlıkta koymasın!’ diye yalvarmaya çöktü. Gazi Paşa’dır, ‘Nasılmış bu benim Türk oğlu Türk’ümdeki keskin atıcılık beyler?’ diyerekten bir zaman güldü. Saray mebusanlarımızın silahları hep kendi armağanı olduğundan, ‘Tüh yüzünüze! Taşıdığınız silahların ve de size bunları armağan edenin ehli değilmişsiniz, yıkılın!’ demesiyle... Saray mebusanlarımızın her biri bir yana dağılıp... Gazi Paşa’dır, eli cebe salıp bir zaman aranıp, aradığını bulamayıp, ‘Vah ki, bahtına tüküreyim Dadal oğlum, yüreğimden kopanı bulamadım. Beş yüz kayme gelecekti. Elli kayme bile çıkmadı. Bana şurdan bir kalem bul,’ dedi. Kalemi ossaat uzattılar. Bir beş liralık panganotun üstüne ‘Gazi Mim. Kemal’ diye imzayı basıp verdi. ‘Bu böylece bankada beş yüz on kuruşa geçmez ya Dadal oğlum, bilene beş bin liradan değerlidir,’ deyip verdi. Biz Saray şoförü olduğumuzdan böyle durumda n’apılacağını biliriz. Diz çöktüm, beş kaymeyi alıp yüzüme gözüme sürüp, öpüp başa götürüp, ‘Hak bereket!’ diye cebe attım. Millet dağıldı, Gazi Paşa uykuya çekildi. Bize geldi mi, hadi yiğitsen uyku tutabilsin bakalım! Çünkü beş yüz kayme yitirmişim. Cüzdanı aceleyle evde bırakmasaydı ya da zengin mebusanlardan biri yanında bulunsaydı, beş yüz liraya konmuş gitmiştik. Hemi beş yüz panganottan olmaktasın, hemi de şu kadar mermi parası cereme vermektesin...” Gene derin derin iç çekti: “Bizim uykuyu yitirmemiz kaç para... Uykuya metelik vermemeyi Gazi Paşa’mızda görmeli... Paşa kısmının, başkaca, vekil-bakan kısmının yükü ağır olduğundan uykusu kaçkın olur ya, bu kadar mı olur? Evet, uykuyu boşlamış paşa çok görülmüştür ama, Gazi Paşamıza benzeri vardır diyen yalan söyler. Üç yıldır saraydayım, sabah ışımadan Gazi Paşa’mızın ışık söndürdüğünü görmedim. Uykuyu yitirmiştir ki, Gazi Babamız, ‘Köylü bizim efendimiz,’ diyerekten yitirmiştir. Lafa dikkat isterim. Ne demektir ‘Köylü bizim efendimiz?’ Köylü kim, bir koca Gazi Paşa kim? Laf gelimi bir laftır bu... ‘Vatan millet yoluna zorlatmaktayım,’ anlamınadır. ‘Köylü takımına efendi dedikse, gerisini anlamalı,’ demektir. Bunca padişah gelip geçmiştir. Osmanoğullarından... Bunca tarih kitapları yazılmıştır ki, eşşek yüküyle yazılmıştır. Bak bakalım birinde böyle okkalı bi laf var mı? Evet, işi gücü hep milletledir Gazi Paşa’mızın, Allah gücünü artıra... Milletin derdini düşünmekten ve de yarar dermanını aramaktan gözüne uyku mu girmektedir ki, başını yastığa koyabilsin! Gecenin bir vakti, seni sidik sıkıştırır, memişaneye giderken bakarsın ki, odasının ışığı yanmakta, bildiğin çoban yıldızı gibi... Nöbetçiler, yaverler değişe değişe beklemekteyken candan usanır, Gazi Paşa’mız usanmaz. ‘Yahu senin başında, üstün müstün, müfettişin mi var ki çabalarsın?’ desem... ‘Şunun birazı da yarına kalsın,’ desem... Biz yatmaktan usanırız da, sen çabalamaktan bezmez misin? Arada bir yaverler kahve koşturur. Sorarım, ‘N’apmakta gecenin bi vakti hey Allah? Buna can olup nasıl dayanır?’ derim. Saraya ilk girdiğimizde, yalan mundar, günahını aldık Gazi Paşa’mızın az biraz... ‘Avrat mavrat mı attı yukarıya, gizliden cümbüşlenmekte mi hey koca Tanrı?’ dedik. ‘Atar atar. Erkektir. Başkaca, paşadır. Hemi de sıradan askeriye paşası, başıbozuk paşası değil, vatan kurtarmış bir paşadır, sıçramış Cumhurbaşkanlığı tahtına kurulmuştur ki, emrine yok yoktur!’ dedik. Meğerseme, okurmuş Gazi Babamız ki, adam kaldıramaz irilikte kitapları devirerekten okurmuş... Niyeti, her bir kitaptan bir akıl alıp vatanı milleti kurtarmak... ‘Yahu,’ desem, ‘vatan millet kurtarmaksa ancak olur. Bilmeyen mi kaldı? Çizmeleri çektin, kılıcı kuşandın. Kötü Yunan’ı teptin, bozdun; sürüp götürüp gâvur İzmir’inden denize döktün. Ödevse yüz akıyla başarılmıştır. Sırayla desem, sıranı sen savuşturdun. Az biraz da başkaları çabalasın. Beyden, paşadan, dahası, müşür takımından senin bunca adamın var. Bunlara bunca aylık vermektesin her aybaşı tırrınk! Biraz da onlar kurtarsın!” ‘Peki, hiç mi yorulmaz bu mübarek?’ diyeceksin. Haaşaaa... Hiç yorulmaz Allah... Gazi Paşa’mız da bildiğin âdemoğludur. Etten kemiktendir, demir çeliğinden dökülmüş değildir. Yorulur yorulmaya arada bir, ama senin benim gibi yorulmaz. Yorulduğu, gözlerinin az biraz kayıp şaşılaşmasından bilinir, başkaca, öfkesinin kabarmasından anlaşılır. O sıra önüne babası çıksa, haşlar. ‘Yıkıl!’ diye kükredi mi, anla ki tamamdır, yanına varılası geçmiştir. İşte yoruldu. Şuraya uzansa da uyusa ya güzelce... Yok... Başını eline alıp gözlerini yumar. Beş dakka, çok çok on dakka... Biz beriden solukları keser bekleriz. Yaverler sinek vızlatmamak nöbetine girer. On dakkayı geçirdiğini gördüm diyen halt etmiştir. Saat tutmacasına tam on dakka oldu olmadı, ‘Geeel!’ bağırtısı, patlar içerden. ‘Geeel!’ bağırtısı ‘Sade kahvem yetişsin’ anlamınadır. Dakka sekmez yetişir, çünkü cezveler sıra sıra kızgın küle sürülü bekler. Kıyamet kopsa kahve ocağı sönmez. Kahvecibaşının dediğine bakarsan, savaş alanında da bu böyleymiş... Evet, ‘Gel’ bağırtısı basılmadan sade kahvesi kapıdan içeri geçmiştir. Fincan dedimse, bildiğin ağzı yayvan Mekke fincanı... Kahvecibaşı huyunu aldığından kahvelerin ardını kesmez. Üç kadarını hiç emir beklemeden salar. Üçten gerisini aralar az biraz... ‘Gel’ bağırtısı bekler. Anladın ya Murat Efendi! ‘Gel’ bağırtısı, bildiğin kahve...” Biraz düşündü. Aklına geleni söyleyip söylememek üzerinde sallandığı hırıl hırıl solumasından belliydi: “Böyledir ömrü uzun olası Gazi Efendi’mizin işleri ve de gayet yamandır... Aslına bakarsan...” Birden toplanıp dikildi. Elini gözlerine siperleyerek ileriye doğru baktı: “Nedir yahu! Kötü Kayserili Rüstemşah rezili değil mi şu it gibi seğirten herif?”  </p>
			<p class="paragraf">Murat telaşla davrandı:  </p>
			<p class="paragraf">“Rüstem elbette... Hey gözüm! Tazı önüne düşmüş tavşan kaç para... Oh! Bunu bir bunaltan olmuş!”  </p>
			<p class="paragraf">Kırkbirin Rüstem, yumruklar göğüste jimnastik adım koşmuyorsa da, koşmaya yakın çabalıyor, bir adımda iki adımlık, belki de üç adımlık hoplayaraktan geliyordu. Zararına bir iş olmasa yerinden kalkmaz bu herif...  </p>
			<p class="paragraf">“Aman Dadal Efendi... Selim’e bir hal olmasın!”  </p>
			<p class="paragraf">“Yoktur bir şey Allah’ıma şükür... Bu Kayseriliye... Hey akıl... Biri, ‘Beyazıt’ta hükümet para dağıtmakta,’ demiştir. İnanmasa da seğirtir Kayserili, ister istemez! Ferah ol! Yöneldi bu yana... Heyvah! Kendini yallah etti tramvayın altına... Dur ulan! Sıyrıldı! Ulan, pire misin rezil!”  </p>
			<p class="paragraf">Kırkbirin Rüstemşah soluk soluğa yaklaştı. Dadal Efendi’yi görünce, ölmüş dedesini görmüş gibi sevinerek ellerini kaldırdı:  </p>
			<p class="paragraf">“Hay Allah senden razı olsun Dadal abi! Hızır Peygamber misin yahu!”  </p>
			<p class="paragraf">“Nedir? Nedir telaşın, bi kötü haber mi?”  </p>
			<p class="paragraf">“Demek buradasın! Oh! Ölsem de gam değil... Ya şimdi n’olacak dümbükler, ya şimdi!”  </p>
			<p class="paragraf">Murat sertleşti:  </p>
			<p class="paragraf">“Ne var? Selim nasıl?”  </p>
			<p class="paragraf">“Selim iyi... Vay ki, Dadal abi... Aman durmayalım kardaşlar, davranmanın yeridir. İmansız komiser bizi bitirdi.”  </p>
			<p class="paragraf">“Sebep?”  </p>
			<p class="paragraf">“Bitirdi ve de dinim gibi bilmekteyim rüşvet umaraktan bitirdi. Başkaca, sanırım, medreseyi elimizden alıp... Bunun niyeti, Dadal abi, içerisini kahpeyle doldurup resmen işletmek... İş bizden geçmiştir. Saray şoförlüğünü gösterecek kertedir!”  </p>
			<p class="paragraf">Murat bir daha çıkışınca, Dadal Efendi’yi orada bulmaktan ileri gelen sevincin maskaralığını zaptedip olayı özetledi: Bunlar medresede oturmakta iken... İki polis, bir komiser muavini... İki bekçi gelmiş... Medreseyi boşaltmaya girişmiş...  </p>
			<p class="paragraf">“Emir nerden, emir?”  </p>
			<p class="paragraf">“Emir... Savcılıktan... Aslında, kâğıdı Evkaf Müdürü yazmış, Dadal abi...”  </p>
			<p class="paragraf">“Hastamız vardır diyemediniz mi yüreksizler! ‘Olmaz!’ diyerekten dikilemediniz mi, tuh yüzünüze!”  </p>
			<p class="paragraf">“Denmez mi? Dendi ne güzel, dikilindi de az biraz... ‘Üç gün soluk verilsin!’ diye bağırdım, ‘Yer bulunsun!’ diye bağırdım, ‘Yahu biz Moskof yesiri miyiz?’ diye bağırdım ki, komşular birikti. Başkaca, bizim rezil Talaslı sırasıdır ve de yararı olur sanıp, kendini zorlayaraktan ağlamaya durdu, gözünden ip gibi yaşlar dökmeye durdu, gâvur görse hamiyetinden Müslüman olur!”  </p>
			<p class="paragraf">“Ey!”  </p>
			<p class="paragraf">“E’si! İmansız komiser muavini, ‘Ulan sulu göz! Bize bu numara söker mi? Çekil çiğnerim!’ diyerekten sopayı kaldırmasıyla...”  </p>
			<p class="paragraf">“Sopa... Bildiğin bir komiser muavini?” Dadal Efendi hiçbir şey anlamamış gibi Murat’ın yüzüne bir an bakmış, sonra ‘Hay!’ diye hoplamıştı: “Vay ki, ya ben... Yahu, neyin nesidir gazeteci, senin aklın ne kesmekte? Bu esinti nerden kardaş? Hey vah! Bu benim hemşerim... Sakın, mebusan karısına mı uğradı bilmezden? Hemi de öyledir. Belki de arkadaş, daha korkulusu, bildiğimiz polis karısına uğramıştır!”  </p>
			<p class="paragraf">Kırkbirin Rüstemşah, “Polisler medreseye karı doldurup işletecekler,” karalamasını yolda uydurduğu için, “karı” lafıyla şaşkına dönmüş, “Dadal Efendi keramete mi bindi?” diyerek ürküntüyle irkilmişti:  </p>
			<p class="paragraf">“Ne karısı, aman Dadal abi, karı şerrine mi uğradık sakın? Hey vah ki yamandır, çünkü bu derdin dermanı hiç yoktur.”  </p>
			<p class="paragraf">“Haşşunu bileydin kötü Kayserili! Karı şerridir ve de karı şerlerinin bitirimidir. Vay ki vay! Vay ki rakıcı komiser! Ya biz Saray şoförü olup... Ulan sen bizi öldü mü belledin temelli? Benim hemşerime... Hemi de hasta yatağında yatan bir hemşerime... Kahpe karı hovardası lafına kapılaraktan... Ulan, kancık it kuyruk oynatmayıca erkek it zorlatarak bir halt mı edebilir! Yuf olsun senin komiserliğine rakıcı deyyus, buncacık şeyi bilmeyince! Birden tepindi: “Ben bunları... Yahu Murat Efendi, durmanın sırası mı, Allah lillah aşkına! ‘Varıp yetişelim, tahtabiti gibi ezip savuşalım!’ demek yok mudur?” Hopladı kalktı, “Vay!” diyerek lüveri arayıp buldu, palaskasında ileri geri gezdirdi. Biraz döneledi. Öfkeden boğuklaşmış bir sesle bağırdı: “Ulan nerdesin, kulağına dürttüğüm Ahmet garson! Ulan kahveci gibi sakalına tükürdüğüm Hacı Abdülrahman... Hep mi öldünüz?” Garson seğirtince, yirmi beş kuruşluk banknotu buruşturup yüzüne çaldı: “Tüh! Adamlık size ne kadar uzak! Müşteri kullanmak böyle midir? Hakçası bu paraları vermeli değildim ya... Dua edin başımda yanan ateşe... Yürüsene bre Murat Efendi!” Şoför kasketini kafasında çevirip sağ kaşına yıktı, Kırkbirin Rüstemşah’a döndü: “Yatağından çıkarmasaydınız Selim hemşerimi... Giyinmeye falan durduysa kötü komiser lafıyla, kızarım ki öfkemin basılası hiç kalmaz!”  </p>
			<p class="paragraf">“Durdurdular mı namussuzlar bre Dadal abi? Kalkmaya bıraktılar mı namussuzlar!”  </p>
			<p class="paragraf">“Ya?”  </p>
			<p class="paragraf">“Ya’sı... Ben gelirken yatağı bekçilere sürütmekteydi tıfıl komiser yardımcısı ve de ‘Hadindi!’ diyerekten Rumeli diliyle, tepinerekten sürütmekteydi.”  </p>
			<p class="paragraf">“‘Dadal vardır ardımızda!’ demedin mi kansız Rüstemşah? ‘Saray şoförü Dadal Efendi ağamız’ diyemedin mi?”  </p>
			<p class="paragraf">“Yalan mundar! Sen aklıma gelmedin ya, bir iki mebus adı sayayım derken...”  </p>
			<p class="paragraf">“Mebus adı! Yahu, mebusların çuvalı kaça? Yuh olsun! Adam, saray şoförü Dadal Efendi, adını ortaya atıp...”   </p>
			<p class="paragraf">Murat, Rüstemşah’a sordu:  </p>
			<p class="paragraf">“Ne dediler mebuslara?”  </p>
			<p class="paragraf">“‘Bu işe mebus karışmaz!’ dedi komiser yardımcısı. ‘Emir gayet sıkıdır ve de büyük yerdendir gayet,’ dedi.”  </p>
			<p class="paragraf">Dadal sevinçle göğsünü yumrukladı:  </p>
			<p class="paragraf">“Vay ki tamam! Vay şimdi bitirdim! Kendileri ettiler kendilerine... Ulan bu memlekette kaç büyük yer varmış bakalım? Evet, bundan böyle ferah olacaksın ve de keyfine bakacaksın Rüstemşah! Cambaz Medresesi’nin tapusunu bundan böyle cebine attın bil! Görelim bakalım Gazi Paşa’mızdan başkaca büyük yer neresiymiş? Evet, nah şu and, şu yemin! Vefa’nın sarhoş komiseri şimdiden uçmuş gitmiştir. Doğu’yu boylamıştır. Aklımın kestiği: Bu İstanbul’un polis müdürü de arkasından cavlağı çekmiştir ya, valisini bilmem...”  </p>
			<p class="paragraf">“Hay nur ol Dadal abi! Aman kâğıdı yazıp evimizi başımıza yıkan Evkaf Müdürü’nü unutmayalım!”  </p>
			<p class="paragraf">“Oğlum, sen bana gel! Polis müdürünün, valinin toza gübüre karıştığı yerde, evkafın adı mı okunur? Evkafçılar gittiler ki, yediden yetmişe... Hadi, gelin bakalım izime basarak...”  </p>
			<p class="paragraf">“Dur arkadaş! Ya, Doktor Münir Bey?”  </p>
			<p class="paragraf">“Essah! Dadal Efendi, bir ayağı ilerde, şahadet parmağı havada kalakalmıştı: “Yahu gördün mü, bu Doktor Bey’in bize ettiği işi? Ne olacak şimdicik peki?”  </p>
			<p class="paragraf">“Garson Ahmet’e haber bırakalım! Tanır Doktor Münir Bey’i... ‘Medreseye gittiler. Aceleymiş, dediler,’ desin! Ayağına çabuktur, bakarsın bizden önce yetişmiş!”  </p>
			<p class="paragraf">“Vay! Bu da mı yazılı haritada! Ne hacet, ölmeli daha iyi!”  </p>
			<p class="paragraf">Yürüdüler. “Yürüdüler” dile kolay! Belli ki yetişip çarpma, düşürüp çiğneme yürüyüşüdür, belki de tıpatıp evvel zamanın Enver Paşa kudurganlığının Babıâli baskını yürüyüşüdür.  </p>
			<p class="paragraf">  </p>
			<p class="paragraf">Bunlar böylece, her adımda öfkeleri arttığı için, biraz daha hızlanarak Cambaz Kadı Medresesi’ne yetiştikleri zaman, tıfıl komiser yardımcısı da, bekçileri, imamın topladığı birkaç serseriyi, “Hayda!” diyerek zorlayıp hücreleri hemen hemen tamamıyla boşalttırmış, beş Darülfünun öğrencisinin yaşama sefaletini meydana dökmekten başka hiçbir işe yaramaz öteberilerini, kitaplarıyla beraber kapının iki yanına yığdırmıştı.  </p>
			<p class="paragraf">Dadal Efendi’yle Murat, Selim’i göremeyince, hastayı odasından dışarıya sürükleyeceklerine inanmamış olacaklar ki biraz sakinleştiler.  </p>
			<p class="paragraf">Üç Kayserili öğrenci, kasaba pazarlarında gündeliğe götürecek iş sahibi bekleyen işçiler gibi duvar dibine çömelmişlerdi.  </p>
			<p class="paragraf">Polislerden biri –tıfıl komiser yardımcısı– altına çektiği bir arkalıksız iskemlede bir şeyler yazıyordu. (Herhalde tutanak olmalı). “Emrin büyük yerden geldiği”, bir yanlışlık yapmamak için her kelimede dilini ağzının sağ yanından dışarıya sarkıtarak ıkınmasından belliydi.  </p>
			<p class="paragraf">Dadal Efendi’yi tanıyan mahalle polisi, ayaklarının arasına kurşun sıkılmış gibi, ellerini oyluklarına koyarak bir kez “Hay” diye hoplamış, ilk aklına gelen savuşmak olmalı ki, birkaç kez topaç gibi dönmüştü.  </p>
			<p class="paragraf">Komiser yardımcısı, gelenleri meraklı yolcular sandı, baktı, adam hesabına almadı, öğrencilere dönüp çıkıştı:  </p>
			<p class="paragraf">“Neydi hastanın adı?”  </p>
			<p class="paragraf">Kayserililer Dadal Efendi’yi görünce ayağa kalkmışlardı. ‘Şimdi n’olacak?’ diye düşündüklerinden soruyu birden karşılayamadılar.  </p>
			<p class="paragraf">“Hastanın adı mı?”  </p>
			<p class="paragraf">“Hangi hastanın?”  </p>
			<p class="paragraf">“Avanaklık istemez! Kaç hasta var! İçerdeki hastanın?  </p>
			<p class="paragraf">Dadal Efendi, işin keyfini çıkarmak için, sesini gücü yettiğince yumuşatıp enikonu yalvarırcasına söze karıştı:  </p>
			<p class="paragraf">“N’apacaksın bakalım memur bey, hastanın adını?”  </p>
			<p class="paragraf">Komiser yardımcısı, it mi, eşek mi bakmadan çıkışmayı sürdürdü:  </p>
			<p class="paragraf">“Lazım ki soruluyor!”  </p>
			<p class="paragraf">“Orası öyle ya... Gereğini bilsek!”  </p>
			<p class="paragraf">“Gereğini biz biliriz! Basın bakalım! Hadi işinize... Yallah!”  </p>
			<p class="paragraf">“Basılabilse, ah ne kadar... Ah ki, ne kadar...”  </p>
			<p class="paragraf">Komiser yardımcısı bu kez sesi beğenmemişti. Kaşlarını çatarak başını kaldırdı. Dadal Efendi’yi dipten doruğa süzdü. Hiçbir şey sezinleyemediğinden, az kalsın elinin tersiyle defleyecekti. Arkadan, mahalle polisinin işaretle bir şeyler anlatmaya çabaladığını görerek tek gözünü kapatıp başını salladı:  </p>
			<p class="paragraf">“Nedir, açık söyle!”  </p>
			<p class="paragraf">Mahalle polisi, gökyüzünü gösterip, iki eliyle direksiyon kırma işmarına geçerek çırpınıyor, arada bir “VVVV... Dank dank!” diye otomobil sesleri çıkarmaya çabalıyordu.  </p>
			<p class="paragraf">“Söylesen be!”  </p>
			<p class="paragraf">“Muavin Bey... Dadal Efendi ağabeyimiz... Allah uzun ömürler versin! Gazi Paşa Hazretleri’nin başşoförü olup...”  </p>
			<p class="paragraf">“Gazi Paşa mı? Ne Gazi Paşa? Delirdin mi herif?”  </p>
			<p class="paragraf">“Evet, bildiğimiz Gazi Paşa Hazretleri’nin başşoförü Dadal Bey ağabeyimizdir ve de...”   </p>
			<p class="paragraf">Komiser yardımcısı, n’olur n’olmaz diye düşünerek gönülsüz kalktı, selam verdi.  </p>
			<p class="paragraf">Dadal, istemediği bir sırada tebdile soyunduğu meydana çıkmış Osmanlının cihan padişahı gibi kasıntıyla sorusunu tekrarladı:  </p>
			<p class="paragraf">“Hastanın adı dedindi! N’olacak hastanın adı?”  </p>
			<p class="paragraf">“Efendim! Boşaltma kararı var. Uyguladık. Tutanağı imzalatacağız!”  </p>
			<p class="paragraf">“Ah ne kadar iyi... Demek boşaltma kararı... Uyguladınız... İmzalatıp yallah! Peki, nerde bakalım bu adı belirsiz hasta, ben görememekteyim?”  </p>
			<p class="paragraf">Komiser muavini, polisliğe meraklı, bu zanaatte ilerlemeyi kafasına koymuş bir gençti. Bütün Şerlok Holmesleri, Mösyö Lökokları, Nat-Pinkertonları, Nik Karterleri, Şandelkandelleri hatmetmiş, hafiye filmlerinden hiçbirini kaçırmamıştı. Kendisini okur yazar, görmüş geçirmiş, her durumun üstesinden gelir kurnazlardan sayıyordu. Biraz daha kibarlaşıp gülümsemesine dostluk katmaya çalışarak sordu:  </p>
			<p class="paragraf">“Neniz olur efendim? Yakınınız mı?”  </p>
			<p class="paragraf">“Kim? Adı belirsiz hasta mı? Nerede şimdi bizim adı belirsiz hasta?”  </p>
			<p class="paragraf">Kayserili öğrencilerden biri komiser yardımcısının duraklamasından yararlanarak, ağlar bir sesle atıldı:  </p>
			<p class="paragraf">“Dadal abi... Bu imansızlar, Selim hemşerini sürüyüp avluya atakodular, it leşi gibi...”  </p>
			<p class="paragraf">“Neee? Benim hemşerimi? Hemşeri ne demek? Kardaştan ileri. Kardaşımı hemi? Bunlar... Sürüyüp... Devletimizin, milletimizin bir Darülfünun öğrencisi olaraktan... Ve de milletimizin, devletimizin malı bir Cambaz Kadı Medresesi’nden? Vay ki, Cumhurbaşkanımız Gazi Mustafa Kemal Efendi’mizin kurduğu Cumhuriyet döneminde, kurtardığı bir vatanda... Ya ben adamı n’aparım Kayserili? Şunlara bir diyeniniz olmadı mı yahu? Dadal Efendi vardır ve de Saray şoförüdür, resmen arkamızdır, diyeniniz?”  </p>
			<p class="paragraf">Murat, bu can alıcı söylevin sonunu beklemeden sıçrayıp avluya girdi.  </p>
			<p class="paragraf">Selim Nuri’nin yatağı gerçekten dışarı sürüklenmiş, incir ağacının gölgesine bırakılmıştı. Hasta, yüzü mumdan dökülmüş gibi renksiz, göğsü soluklanma gücünü yitirmiş gibi hareketsiz yatıyordu. Olup bitenlerin farkında değilmiş ya da farkında olmak istemiyormuş gibi gözleri kapalıydı. Yüzündeki dayak izleri biraz geçmiş, salt dudağındaki patlak kalmıştı. Yorganın üzerine bıraktığı elleri ölü ellerine benziyordu.  </p>
			<p class="paragraf">Murat yaklaşıp yanına çömeldi:  </p>
			<p class="paragraf">“Nasılsın Selim? Ateşin nasıl?”  </p>
			<p class="paragraf">“Sen misin Murat? Yok bir şey! İyidir.” Dışardaki bağırtıya kulak verip sesleri tanımaya çalıştı: “Dadal mı? Nereden duymuş? Bilmezden mi uğradı?”  </p>
			<p class="paragraf">Susup dinledi. Saray şoförü Dadal Efendi bar bar bağırıyordu:  </p>
			<p class="paragraf">“Ya biz kimiz, muavin polis? Ya biz, koca Tanrı’ya şükür, Saray Şoförü Dadal Efendi değil miyiz? Ne demektir, vatanımızın öz yavruları Darülfünun okulu öğrencilerimizi hükümetimizin malı, Cambaz Medresesi’nden sürüp çıkarmak ve de sahipsiz it hesabı sokağa dökmeklik ve de başkaca, hastamızı döşeğiyle? Ya biz ipten adam alır değil miyiz ve de öfkeye bindik mi, Gazi Paşa sayesinde iplere adam iteleten değil miyiz?”  </p>
			<p class="paragraf">Selim Nuri kederle gülümsedi:  </p>
			<p class="paragraf">“Söyle şuna bağırmasın! Komşulardan ayıp! İyisi uzatmayalım bu rezilliği... Bir araba çağır, şimdilik ucuz bir otele yerleşelim!”  </p>
			<p class="paragraf">“Deli misin! Düzeltir hemen bu işi Dadal zıpırı...”  </p>
			<p class="paragraf">“Düzeltemez! Dediğimi sen yap hadi!”  </p>
			<p class="paragraf">“Kolay!” Dalgınlıktan kurtuldu: “Düzeltemez mi? Neden?”  </p>
			<p class="paragraf">“Düzeltemez! Bağırma boşuna... Dersin ki, ‘Zaten çıkacaktı,’ dersin. ‘Doktor burada olmaz dediydi,’ deyiver!”  </p>
			<p class="paragraf">“N’oldu yahu? Bir şey saklıyorsun sen!”  </p>
			<p class="paragraf">“Yok, hayır!”  </p>
			<p class="paragraf">Dadal artık sesini her kelimede biraz daha yükseltiyordu:  </p>
			<p class="paragraf">“Emir kulu musun? Kimin emri, kimin kulu? Vay ki akıl! Gazi Paşa çağında ‘Emir kuluyum’ diyerekten kurtulmak var mı? Hiç yoktur! Kimdir gelen! Gelmekle... Ulan vali gelse kaç para... Ulan komiser! Ulan içkici dümbük! N’olacak şimdi! Ulan rakı sarhoşluğuyla bizi fikrinden çıkarıp... Kavlimiz böyle miydi? Ya benden günah gitmedi mi şimdicik? Gittiii! Ne güzel gitti! Laf dinlemem! Doğu’lardan yer beğen! Adam barınmaz yerlerden yer beğen! Ve de bir kez daha İstanbul’u görmek olmadığını bilerekten beğen! Geçti bil, teres! Hayır ulan, ‘Dur dinle’ ne demek? Durabilir miyim, dinleyebilir miyim ki, sen bu lafı böyle... Hele şuna! Deli miii! Ulan ‘Büyük yer’ ne demek? Oğlum sen bugün sabahtan mı başladın? Kudurdun mu, canına mı susadın? Biz nerede eğleşmekteyiz peki? Gazi Paşa’mızın yanında eğleşmekte değil miyiz? Ya peki, bu memlekette Gazi Paşa’dan büyüğü...”   </p>
			<p class="paragraf">Birden n’olduysa oldu, Dadal Efendi’nin sesi hırkadak kesildi.  </p>
			<p class="paragraf">Biraz beklediler, ilk sözünden aptesinin bozulduğu anlaşılınca Murat şaştı, Selim Nuri, “Ben demedim mi?” anlamına gülümsedi.  </p>
			<p class="paragraf">Murat o kadar meraklandı ki çıkmamazlık edemedi.  </p>
			<p class="paragraf">Sarhoş komiser, Dadal’ın koluna girmiş bir şeyler anlatıyor, Saray şoförü Dadal Efendi, arada bir yutkunarak hırıl hırıl karşılık veriyordu:  </p>
			<p class="paragraf">“Hay Allah! Dur herif, kavrayamadım! Kim yemiş bu haltı yahu? ‘Yoktur öyle şey! Biz tanığız!’ diyemedin mi? Allah Allah! Kim yemiş bu haltı demekteyim? Sezinleyemedin mi? Kaç paraya alırım ben senin başkomiserliğini... Aman essah mı kardaşım? Dur, eğlen aklım karıştı! Töbe! Allahu ekber kebiraa! Deme yahu... Vay ki... Töbe ilmim haberim yok! Hüss! Aman kardaşım ayaklarını öpeyim, hangi emniyet bu? Ankara? Değil mi? Vay başıma! Öteki... Aman essah mı aslan komiserim! Hay vahtır öyleyse... Haklısın! Haklısın elbet yerden göğe...” Kendini toparlayıp sesini alçalttığı için Murat sokulmak zorunda kalmıştı. Saray şoförü Dadal, yorgun it gibi hırıldıyordu: “Aman komiserim, ayaklarını öpeyim, hiç olur mu? Şuncacık sezinlesem... Vay ki bitirmez miyim? Söndürmez miyim o saat? Aman kötüüü... Vay ki, yaman... Hayır komiserim, karışmak ne haddimize! Karışmak, bizim gibi köpekten ne kadar uzak... Biz nasıl bir it olalım ki... Hükümetimizin ve de emniyetlerimizin şöyle şöyle dediğine... Tamam! Öyledir o... Vay ki bana ahbaplık eden ve de kapı yoldaşlığı olursa ancak olur! Sordular sana bizi, ‘Yoktur ilişiği,’ dedin! Yahu, ben adamsam, bu iyiliğin altında kalmam! Neme lazım yahu! Saray şoförlüğünü kendin bilmez değilsin! Sütte leke olacak, Saray şoföründe olmayacak! Elbette aramızda... Ne sen bana dedin ne de ben duydum! Tamam! Evet, post elden ki, posta kurban olayım, ekmek gider. Bizi Saraya sokmaklıktan geçtim, kapısına uğratmazlar. Böyledir bu... Ayıp ettin! Yarbaşının amansızında beni tutup... Duyulsaydı, bittiydi! Sağ ol var ol! Dahiliye Vekâleti’ne bir işin düşer de ‘Dadal haydindi!’ demezsen namertsin! Şükrü Kaya Bey’imiz beni kırmaz hiç... Aslanın ağzında olsa çeker alırım! Tamam! Dediğim gibi, ne sen beni gördün ne de ben seni... Aman, ben buralara hiç gelmedim! Saray şoförü adı hiç anılmayacak! Göreyim seni... Bunun sonunda neler olur! Vefa’nın yangın yerinden hoplayıp Galatasaray merkezine yanlamak bile var ki, birkaç ayda dünyalığı yüklenip adam sırasına girmeler bile var! Bunu da böyle bilesin! Bana izin komiserim! Kal sağlıkla...”  </p>
			<p class="paragraf">Murat, Saray şoförü Dadal’ın koca gövdesine ibretle, biraz da utançla bakıyordu. Herif bunları söylerken aralıksız kıvranmış, sanki birkaç kez kişilik değiştirerek, kamburdan çalığa, çalıktan topala, topaldan inmeliye geçmişti. Sesi de söylediklerine göre cilveler gösteriyordu ki, değme oyuncu üstesinden gelemez!  </p>
			<p class="paragraf">Sırtından vurulma korkusuna düşmüş gibi, omuzu üstünden ürkerek baktı. Murat’ı ummadığı kadar yakınında görünce ablak suratı karışıp tanınmaz hale geldi. Bir şey söylemek için kendisini zorladığı belliydi. Üst üste yutkunuyor, sanki çoktandır yitirdiği sesini bulmaya çalışıyorydu.  </p>
			<p class="paragraf">“Bana müsaade Murat Efendi... Durum vaziyetler... Senin bildiğin gibi değil... Komiserime sor da bak! Aklın varsa... Benden sana kardaş öğüdü, sen de savuş!” Elini ağzına kapattı: “Çünkü bu meselede komünistlik varmış ki Murat kardaşım... Aman savuş!”  </p>
			<p class="paragraf">“Kolay! Beyazıt’tan bize bir otomobil yollar mısınız?”  </p>
			<p class="paragraf">“Otomobil... Olmaz! Aman beni katma bu işe Murat Bey’im... Aman ayaklarını öpeyim beni katma!”  </p>
			<p class="paragraf">Küçük su sıkıştırmış gibi elleri apış arasında, burkularak, kuyruğunu altına almış yılgın sokak iti gibi duvarlara sürünerek yan yan yürüdü.  </p>
			<p class="paragraf">Murat, herifin arkasından biraz şaşkın, biraz iğrenmiş daldı. Önce hiçbir şey düşünmüyorum sanmıştı. Sonra yavaş yavaş düşünce parçaları bir aydınlanıp bir karararak toplanmaya başladı. Bu derlenip toparlanma, gelişigüzel kesilip dağılmış harita parçalarına benziyor, bazen daha arkadaki bir parça öne geçip fikri karıştırıyordu. Heyecanlanmıştı. Çoktandır üstünde durduğu, inandırıcı bir anlama yaklaştırmadığı bir meseleyi şuuraltı biriktirip zaman zaman kurcalamış gibiydi. Evliya Çelebi’yi okudu okuyalı anlamadığı şeydi bu. Enikonu bir dünya görüşüne benzeyen, onun kadar sistemleşmiş bir bakış özelliği... İnsanları, olayları, fikirleri abartmak... Kendini de –elbette– abarttığı için her şeye abartarak bakmak... O kadar ki, bu abartış Osmanlı insanında doğal hale geldiğinden ancak başka ölçülere sahip olanlarca farkına varılır. “Neden peki? Nereden gelmiş?” Şuradan ki... Şuradan olabilir... Çünkü daha önceleri yoktu bu özellik galiba... On yedinci yüzyılda başlamış, sonlarına doğru çok gelişmiş... Belki de Kanuni’de başlamış... Çünkü imparatorlukta gelişmenin, doğaya karşı büyümeye dönüşü Süleyman döneminde başlar. Doğaya karşı büyümeye, yani kansere dönüş... Evet, imparatorluğun bu en güçlü göründüğü sıra ki, hazine tamtakırdır. Padişah kırk beş yıl tahtında kaldığı halde, bu tahtın çevresinde aralıksız kanlı iktidar boğuşmaları sürmüştür. Medreselilerin ayaklanıp çeteler halinde eşkıyalığa soyunmaları... Sipahi toprak düzeni, büyümüş imparatorluğu sırtında taşıyamaz hale geldiğinden iltizam sistemine geçiş.  </p>
			<p class="paragraf">Daha başlangıçta yürütülmemesi de beraber kararlaştırıldığından, kurtarıcı diye başvurulan bu iltizam sistemi, devlet dolandırıcılığı haline gelmiş... Kanuni lakabı aslında, Süleyman’a, kanunsuzluk dönemi açtığı için alay olsun, hakaret olsun diye takılmıştır. Kanuni, bütün saltanat dönemini, kanunsuzluklardan kanunsuzluklara yuvarlanarak, hiç faydasız olduğundan, istememesi gerektiği halde evlatlarının etini yiyerek, yaşlanıp güçten düştüğü çağda ise en fakir reayasına bile kolayca nasip olan bir rahat döşeği bulamayarak, bir eşya gibi yüklenip zorla sürüklendiği bir seferde, yaralı bir hayvan gövdesi gibi oradan oraya atılarak, sonunda ise devletin selameti adına ölümü bile diri gösterilmek için insafsızca tartaklanmıştır. Böyle başlayan çöküş dönemi uzun süre, içten çürüyüp dıştan dünyaya meydan okuduğu için Osmanlı insanını bir bakıma gerçekçi, bir bakıma gerçek dışına düşürmüş olarak dünyaya başka türlü bakan abartıcı bir yaratık haline getirmiştir.  </p>
			<p class="paragraf">Bugün imparatorluk çöküp dağıldığı halde, Dadal Efendiler dünyaya abartmalı bakmayı, Osmanlı insanı olarak fırsat buldukça sürdürmektedirler. Bu açıdan, Dadal Efendi’nin buraya gelirken İstanbul Valisini Hakkâri’ye sürmesi ne kadar gerçek hesaplara dayanıyorsa, komiserle konuştuktan sonra bütün güvenini yitirerek dehşete kapılması da o kadar gerçek hesaplara dayanıyordu. Osmanlı insanı, şartlar değişmedikçe, en aptal iyimserlikten, yani umuttan, en aptal umutsuzluğa yuvarlanarak şaşkın, aynı zamanda hem güçlü hem de güçsüz debelenecekti.  </p>
			<p class="paragraf">“Napacağız Selim’i yahu Murat? Akşam oluyor, hava serinledi.”  </p>
			<p class="paragraf">“Selim’i? Tamam! Koş bir otomobil getir!”  </p>
			<p class="paragraf">“N’olacak? Hastane almaz. Boşuna...”  </p>
			<p class="paragraf">“Otomobil getir diyorum! Koş hadi!”  </p>
			<p class="paragraf">Sarhoş komiser yanaşmıştı. Konuşulanlara kulak verirken elinden bir şey gelmediği için canı çok sıkılmış gibi iç çekerek başını sallıyor, “Görevdir gözü kör olsun!” diye sanki hayıflanıyordu. Murat’ın kolunu tutup, ağız aradığını belli etmemeye çalışarak lafa karıştı:  </p>
			<p class="paragraf">“Murat Bey, nereye götüreceksin Selim Bey’i? Yorulmasın Rüstem Bey... Otomobili bekçi alsın gelsin!”  </p>
			<p class="paragraf">Murat kolunu hızla çekip, “Hadi ordan be!” diyerek sarhoş herifi tersledi.  </p>
			<p class="paragraf">  </p>
			<p class="paragraf">Murat gazete adına Meclis oturumlarını izlemek üzere Ankara’ya gidiyordu.  </p>
			<p class="paragraf">Medreseden çıkarılalı beri odasında yatırdığı Selim Nuri için pansiyoncu Madam Agavni’ye gereken parayı vermiş, ilaçlarının zamanını, yiyeceklerinin çeşitlerini bir kâğıda yazıp bırakmıştı.  </p>
			<p class="paragraf">Tam çıkacaktı ki, Madam Agavni bir şey konuşmak üzere odasına çağırdı.  </p>
			<p class="paragraf">Murat bunu çoktandır bekliyordu. Çünkü her zaman güleryüzlü olan Madam Agavni üç gündür dalgındı, dahası enikonu ürkekti. Kapının her çalınışında irkiliyor, sokakta bir gürültü olsa, kötü bir şey bekliyormuş gibi telaşlanıyordu.  </p>
			<p class="paragraf">“Murat Bey’im... Diyeceğim şudur ki... Geçende buraya iki efendi gelmiştir.”  </p>
			<p class="paragraf">Murat, kıvranarak kelimeleri seçmeye çalışan kadına cesaret vermek için gülümsedi:  </p>
			<p class="paragraf">“Evet!”  </p>
			<p class="paragraf">“Sormuşlardır ki, Selim Bey’le Murat Bey kaç yıldır ahbaplık ediyorlar? Başka canciğer ahbapları vardır? Kimler gelip gidiyor? Ne üstüne konuşuyorlar?”  </p>
			<p class="paragraf">“Siz ne dediniz?”  </p>
			<p class="paragraf">“Ne diyeceğim! Doğrusunu demişim!”  </p>
			<p class="paragraf">“Doğrusu?”  </p>
			<p class="paragraf">“Buraya kimseyi getirmez Murat Bey’im... Murat Bey öylelerden değil, demişim! Sarı yağız herif ki, Arnavut’tur gibime geliyor, ‘Ya bu Selim Bey’i nasıl getirdi, kimseyi getirmeyen he... bey...’ dediyse, ‘Getirmiştir, çünkü birkaç günlüğe getirmiştir. Hastanede yatak boşalmasını beklemektedir,’ dediysem...” Kadın kapıya ürkek bakıp sesini alçalttı: “Bunlar bilmem ağzımı aradılar, bilmem benimle maytap ettiler... Dediler ki... ‘Bu Selim Bey sağlam kundura değildir,’ dediler. ‘Sakın bu lafımızı Murat Bey’e duyurmayasın, başına işler gelir ki, gayet bulaşık işler gelir,’ dediler.”  </p>
			<p class="paragraf">“Başka bir şey sormadılar mı?”  </p>
			<p class="paragraf">“Sordular! Dediler ki... ‘Selim Bey’e ayrıca gelen giden vardır? İlle de külliyetli para getiren vardır?’ dediler. ‘Yoktur, görmemişim! Bildiğim... Selim Bey üniversite öğrencisi olup... kimsesizdir, parasızdır. Murat Bey, sevabına bakmaktadır!’ dediysem, bu sefer, karayağız herif, ‘Madam Agavni!’ demiştir. ‘Biz, polisten gelmekteyiz!’ demiştir. Ben, ‘Hoş gelmişsiniz, safalar getirmişsiniz efendilerim!’ dedimse, sarı yağız, ‘İşin şakası yoktur. Sen bir dul karısın! Fazladan Ermeni’sin! Başına bela gelirse arayanın soranın bulunmaz,’ demiştir. İstavrozlar çıkarıp hükümetimizin emrinden dışarda iş görmeyeceğimi söylemekle, ‘Orası öyle olmasa, başka türlü olurdu. Bundan böyle, konuşulanları duyacaksın, aklına yazacaksın, gelenlerin adını, mümkünse adreslerini, ne hizmette olduklarını, sana uğrayacak memurumuza vereceksin!’ dediler. ‘Buraya geldiğimizi, sana bunları söylediğimizi Murat Bey’e duyurursan bak neler olur!’ dediler. Aman Murat Bey’im... Ben hükümetten korkarım! Söylediğimi sezerlerse, ben dul karı başımla...”  </p>
			<p class="paragraf">“Meraklanmayın Madam Agavni... Teşekkür ederim! Korkulacak bir şey yok! Bu memurlar, vazifelerini bilememişler. Aslında biz, Cumhurbaşkanlığına Selim Bey’i sanatoryuma yatırmak için mektup yazdık. Mektuba da ben buranın adresini koymuştum. Demek, ‘Gidilsin bakılsın, gerçekten hasta mı, yardıma muhtaç mı?’ dediler. Kâğıt polise geldi. Sen bizim polisi bilmez değilsin ya... ‘Sor soruştur’ denince...”  </p>
			<p class="paragraf">“Şimdi anladım. Başımdan dumanlar kalkmıştır! Gelen olursa ne demeli?”  </p>
			<p class="paragraf">“Hiç... Ne olursa, hiçbir şey saklamadan, doğrusunu demeli... Bizim saklı gizli işimiz yok!”  </p>
			<p class="paragraf">“Duyarsınız da... Gücenirsiniz diye korkmuşum!”  </p>
			<p class="paragraf">“Hayır efendim! Bize kötülüğü yok bu işin... Tersine, iyiliği var! Hadi Allahaısmarladık Madam Agavni... Teşekkür ederim! Selim size emanet!”  </p>
			<p class="paragraf">“Canım başım üstüne... Yüreğini ferah tutasın Murat Bey’im... Ben senden hoşnut isem, Allahım da hoşnut olsun!”  </p>
			<p class="paragraf">Madam Agavni büyük bir yükten kurtulmuş gibi sevinmişti. Ermeniceyle Türkçe karışık dualarla Murat’ı uğurladı.  </p>
			<p class="paragraf">Murat’ın canı sıkılmıştı. Demek buraya gönderilen görevliler, Selim’le kendisine güvenmiyorlardı da, Madam Agavni’ye güveniyorlardı. “Ancak Ermenistan’da böyle bir şey mümkün olur! Ancak Ermeni memurlar, kendi adamlarına güvenir, yabancı uyruklulara, başka kandan olanlara karşı... Hadi, gelenler küçük memur diyelim, gönderen namussuzlar hiç mi düşünmezler, Agavni adı ile Selim-Murat adı üstünde bir dakka... Neyi ararlar bu reziller? Neyi, kime karşı savunmaya çabalar bu edepsiz sürüsü?”  </p>
			<p class="paragraf">Ankara’ya gidişin tadı kaçmıştı. Yolda hatırladıkça, kime olduğunu pek araştırmadan sövdü saydı ana avrat...  </p>
			<p class="paragraf">Selim Nuri’yi, başına gelenleri öğrenmek için biraz sıkıştırmıştı.  </p>
			<p class="paragraf">Artık bunu bile merak etmiyordu.  </p>
			<p class="paragraf">“İnsanın başına bu memlekette her şey gelir, bunların en önünde akıl almaz alçaklık, en sefil kişisel çıkar, en korkunç aptallık vardır. Sonunda, en yüksek makama çıkmışlar için bunun özrü: ‘Haberimiz yoktu’... Ne demek, ‘Haberimiz yoktu’? Suçtur bu, suçtur... Hem de en bağışlanmaz, en sefil suç...”  </p>
		</div>
	</body>
</html>