<html xmlns="http://www.w3.org/1999/xhtml">
	<head>
		<title>1-16</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-14" xml:lang="en-GB">1  </p>
			<p class="paragraf">Cambaz Kadı Medresesi’nin hücreleri, küçük pencerelerini karanlık kaplayınca, içinde çıralı çam kütükleri yakılmış ocaklara benziyor, beş numaralı gaz lambasının ışığı, orta büyüklükte bir kitabın ancak bir buçuk sayfalık yerini aydınlatabiliyordu.  </p>
			<p class="paragraf">Selim Nuri, kalemi defterin üstüne koyup, yorulan gözlerini bir zaman ovuşturdu. Ekim sonu soğuklarının ürpermeleri başlamıştı. Gene ıpıslak, upuzun bir kış gelecek... Sabaha karşı gazeteden dönüş... Ateşsiz oda... Tek başına çalışamamak, düşünememek... Çamaşır yıkama zorlukları... Daha berbatı, kurutma zorlukları... Pantolon, pantolon paçalarının, kunduraların iliklere işleyen rutubeti... Havayla, suyla, rüzgârla, uzun gecelerin karanlığıyla boğuşmak binecek yaşamaya... Canyoldaşsız direnmeye çabalayacaksın! Öksürdü. Kesip hazırladığı gazete kâğıdına tükürdü. (Bunları her gün yakıyordu ocakta)... Garip şey! Kadın isteği bindirdikçe bindiriyor! Eskiden... Çok değil, şurada bir yıl öncesine kadar elbette yoklardı sık sık bu açlık... Mevsime göre kimi zaman azgınlaşırdı da... Şimdiki başka bir şey... Başka bir şey olmasa yadırgar mı böyle?  </p>
			<p class="paragraf">Geceler boyu, takattan düşene kadar sokaklarda dolaşmazsa, uyumak mümkün olmayacak! Emine geldi gözünün önüne... Alt sokakta, imamın dul gelini... İki yıldır geceleri buluşuyorlardı. Kuru çeşmenin haznesinde... Yaz-kış... Bir türlü alışamadıydı zavallı, basılma korkusuyla ölüp ölüp dirilirdi. İki yıldır bir kez bile soyunup yatmak fırsatı bulamamışlardı. Son zamanlarda bir çekingenlik peydahladı, öksürük nöbetleri bu kadar sıklaşınca... Birkaç kere, “Neden geçmiyor bu soğuk algınlığı?” diye sormuştu. Öpüşmekten kaçındığını sezdi sezeli, iki aydan beri gitmez olmuştu Selim... Kadın da aramamıştı.  </p>
			<p class="paragraf">Güldü yüksek sesle, gülüşü hemen öksürüğe döndü.  </p>
			<p class="paragraf">Bunca yıldır şiirle uğraştığı halde, hiç gerçekten sevmemişti. Çocukluğunda, körpelikte, bir iki komşu kızını, bir de İzmirli Leman öğretmeni gecelerce düşünmemiş değildi, ama düşündüğünden bile bunların haberi olmamıştı.  </p>
			<p class="paragraf">Ortaokuldan bu yana, “Bir koltuğa iki karpuz sığmaz,” diyerek, ölçüsü şimdi bile belli olmayan gelecekte bir zamana bırakmıştı evlenecek arkadaşı seçme meselesini... İstanbul’un fakülte öğrenciliği de bozmadı bu kararı... Bunda, kızların aklını başından alacak derecede yakışıklı olmadığı kadar, parasızlığın, bol harçlıklı şık delikanlılarla boy ölçüşememenin, daha doğrusu iç içe olan ölümle aşktan ölümün ağır basması da belki bundandı. İlk şiirlerinde çok körpe çocukların yakın bir ölümden söz etmelerini hiç sevmiyor, böyle bir duygu vermekten korktuğu için şiirlerinde ölüm konusunu çok çekinerek kullanıyordu. Bir gün Murat, “Hiç üzülme,” demişti, “sende, ölüme en çok teslim olunduğu anda gene de güçlü bir karşı koyma var.” Bunu hatırlayarak gönülsüzce gülümsedi.  </p>
			<p class="paragraf">Canı çalışmak istemiyordu. Çalıştığı da, dergi için Şinasi’den atasözleri seçmek... Bunlarla “Halk Felsefesinden Örnekler” diye bir küçük köşe yapmayı düşünmüştü, <span class="CharOverride-2">Kurtuluş</span>’un gelecek sayısına... “Adam yanılmakla adam olur”, “Ölenin malı da beraber ölür”, “İlk vuran okçudur”, “Türk’ün miracı asılmak”, “Davasını bilmeyene tanık olma”, “Düştünse toprağa sarıl”, “Dar yerde yemek yemekten bol yerde dayak yemek hayırlıdır”, “Osmanlı’yı at yıkar, Türk’ü inat”, “Kavgada silah ödünç verilmez”, “Konuşmak okumaktan iyi”, “Tamahkâr varken dolandırıcı aç kalmaz”, “Görünürden görünmez çoktur...”  </p>
			<p class="paragraf">Usandı birden... İki yokluğa alışamıyordu bir türlü: Elektriksizliğe, akar su olmayışına... Tenekenin musluğundan akan suyu, kendi eliyle de doldurmuş olsa temiz saymıyordu. Lamba şişesini çok temiz tuttuğu, fitile dikkat ettiği halde, bu sarı ışık, ona her an güçsüzlüğü hatırlatmakta, okuduğundan önemli bir şeyleri göstermiyor gibi tedirginlik vermekteydi.  </p>
			<p class="paragraf">İstanbul Belediye seçimleri biteli on gün oluyordu (18 Ekim 1930)... Seçimler büyük bir karışıklık içinde sürmüş, büyük bir karışıklıkla da bitmişti. (Bu arada, bir yıldırım seçim sonunda Fethi Bey Gümüşhane mebusluğuna atanıp mazbatası 25 Eylül’de Ankara’ya telgrafla ulaştırıldı.) Seçimlerde olup bitenler gerçekten şaşılacak şeydi. Büyükada’da defterler çalınmış, Çatalca’da oy çuvalları ortadan kaybolduğu için sandık açılıp sayım yapılamamıştı. Kasımpaşa’da, kalabalığı dağıtmak üzere getirilen itfaiye hortumlarını halk kesti, polis saldırıya uğradı, yaralananlar oldu. (4 Ekim’de Gazi bütün mallarını Halk Partisi’ne bağışladı.) 12 Ekim’de İstanbul seçimi bir hafta uzatıldı. Yurdun her yerinde Halk Partisi ezici çoğunlukla seçimi kazanıyor haberleri bu partiyi tutan gazeteler tarafından yazıldığı halde, jandarma baskısı gitgide artmış, son günlerde teröre dönmüştü. İstanbul seçiminin resmi sonuçları şöyleydi: Halk Partisi 35.934 oy, Serbest Parti 12.813 oy... (Buna karşılık, İstanbul’da oy hakkına sahip 250.746 vatandaş oy vermemiş, daha doğrusu, sandık başına gelmeyi göze alamamıştı.) Çorum’dan aldığı son mektupta, herkes Selbes’ci olduğu halde, sandıktan silme Halk Partisi çıkmış... Çorumlu ilk günler buna biraz kızmışsa da sonra gülmeye başlamıştı ki, nerdeyse karnı yırtıla...  </p>
			<p class="paragraf">Selim’in canı sıkılıyordu çok... İstanbul Halk Partisi görevlileri, seçim sınavından rezil olup çıkmışlardı. Bu öyle bir rezillikti ki, sıfır bile verilmez! Aklının ermediği, hiçbir hazırlık yoksa bu maskaralığa neden girişildi? Hazırlık var da, bunu görevliler yüzlerine gözlerine bulaştırdıysa asıl sopa bunlara çalınmak gerekken jandarmayı, polisi halkın üstüne kim, ne cesaretle sürebiliyor?  </p>
			<p class="paragraf">Bu düpedüz devrim düşmanlığı değil de ya nedir? Devrim düşmanlığı, aslında cami minberlerinde yeşil bayrakları omuzlayıp tekbir getirerek sokağa uğrayan birkaç yobazdan gelmez, devrimci görünüp devrimi halkın gözünden düşürecek aptallıklar, hainlikler yapanlardan gelir! İstanbul gibi bir şehri bu kadar yeteneksiz, alık heriflere kim teslim etti? Bir sürü yabancının, düşmanın gözü önünde... Böyle bir yenilgiyi önleyememek... Her çeşit baskıyı, madrabazlığı, sandık, defter, çuval, oy aşırmaları göze alındığı halde, gırtlağa kadar çirkefe batmak... Uyumuşlar öyleyse... Bunca yıl, bu herifler horul horul uyumuş... Ne memleketten haberleri var ne milletten... Kurtarıcıları da, belli bir şey, aldatmışlar aralıksız... Peki, bu kadar ağır bir suçun cezasını çekmeyecekler mi? Ne zaman çekecekler? Arif Oruç maskarası neler yazmıştı, neler yazıyordu, bu gidişle daha neler de yazacaktı? “Mustafa Kemal Cumhurbaşkanlığından çekilsin, yerini Mareşal Fevzi’ye bıraksın, partisinin başına geçsin, boğuşsun” mu demedi bu herif... “Yok, ölene kadar Cumhurbaşkanı olsun! Seçim dışı, partiler üstü tutulsun” mu demedi? İpe sapa gelmez, yalnız akıl karıştırır ne kadar deli saçması laf varsa yazdı. Yazıyor, evet, bu gidişle daha da yazacak... Yok mu bunu susturacak hiçbir kuvvet? Bunu susturacak kuvvet yok da, bütün milleti sopadan geçirmeyi kimler, hangi güçle göze alabiliyorlar. Bu ayın <span class="CharOverride-2">Kurtuluş</span> dergisine “Seçimlerin sosyal anlamı” başlıklı bir yazı yazmış, yayınlayıp yayınlamamak üstünde epey duraklamıştı. Anadolu çocuğu olduğu için, millet çoğunluğunun katiyen yobaz olmadığını biliyordu. Şu halde, yobazların halkı aldatıp yanlış yola sürdükleri söz konusu olamazdı. (Oysa Halk Partisi gazeteleri toptan bunu ileri sürüyorlardı. Bu da, apaçık asıl suçluları saklamak, onları millet zararına savunmak demekti.) Türk milleti, kurtarıcılarına karşı da olamazdı. Ama iktidara karşı olduğunu seçimler sonucu göstermişti. Yani birine karşıydı. Bu da yüzde yüz... Şu halde, asıl karşı olduklarını hızla kurtarıcılardan ayırmak, gerçek suçluları, milletin gerçekten sevmediklerini hemen iş başından uzaklaştırmak gerekti.  </p>
			<p class="paragraf">Bu yazıda yadırgadığı, büyük kurtarıcıları memlekette olup bitenlerden habersiz göstermek zorunda kalmış olmasıydı. Ne demek haberleri yok? Nerede yaşıyorlar ki haberleri yok? Nasıl yaşıyorlar ki? Gündelik gazete, radyo çağında özür olur mu, haberimiz yok? Diyelim, Elâziz’de olandan, Kemah’ta, Hakkâri’de olandan haberleri olmadı bir zaman... İstanbul’da, hele Ankara’da olanlardan da mı habersiz kaldılar? Hadi, büyükler büyük işlerde... Ya bunca mebus? Bir Fethi Bey gelsin yıllarca kaldığı Paris’ten... Aslında Halkçılardan herhangi biri değil mi bu Fethi Bey? Derme çatma bir örgüt, saçma sapan beş on lafla... Vatan kurtaranları katsın önüne... Amansıza düşürsün! Sonra da bunun özrü: Haberleri olmadı! Murat, “Mümkün” diyor buna... Hayır, haberleri oldu da, yanlış oldu. Verilen raporlar gerçekleri saklıyordu. 1930 yılında, Türkiye Cumhuriyeti gibi yedi yüz yetmiş bin kilometre karelik bir memlekette... Gazete, telefon, telgraf... Bunca polis, bunca Milli Emniyet... Ayrıca Parti n’apıyor? Nerde, gerçekleri saklayan vatan hainlerinin üstüne yürüyecek, yakasına yapışacak devrim? Hem devrim hem memleketten, milletten habersizlik... Evet, habersizlik... Bırak başkasını, sen haber verdin mi rastladığın kötülüklerden... Duyduklarından? Murat haber verdi mi? Ramiz Efendi, Kâmil Bey, Arif Bey, Cemil Bey... Bütün bu gerçek Kuvayı Milliyeciler haber verdiler mi? Daha başkaları... Binlercesi, on binlercesi... Belki yüz binlercesi... “Hayır, hiçbirisi ödevini yerine getirmedi! Buna eminim yüzde yüz!” Emindi, çünkü büyük kurtarıcıların şuncacık haberleri olsaydı, Halk Partisi’yle milletin arası katiyen bu kadar açılmazdı. Bu tehlike çoktan önlenirdi.  </p>
			<p class="paragraf">Aslında, asıl kendisine karşı duyduğu bu öfkeyle, sarayların öğrenci yurdu yapılması teklifini bu sayıya koymuştu. Başka ufak tefek eleştirilerle beraber, Tarkan’ın yazısı da giriyordu bu ayın <span class="CharOverride-2">Kurtuluş</span>’una...   </p>
			<p class="paragraf">Gülümsedi. O zamana kadar, Kadir’le omuz omuza atıp tutan, muhalefette yiğitliği kimseye bırakmayan, bu yazıyı ille de yayınlatmak için kendisini korkaklıkla suçlayarak sıkıştıran, kışkırtan paşa oğlu, son dakika ne düşünmüşse düşünmüş, imzasını koymayı uygun bulmamıştı. Bunun için ileri sürdüğü sakınca da, babasının paşa olmasından başka bir şey değil...  </p>
			<p class="paragraf">Selim, “Babası paşa olmak, doğru bildiğini yazmakta çekingenliği mi gerektirir, yoksa paşa olmayanlardan daha cesur davranmayı mı?” sorusunu soracakken vazgeçmiş, yazının altındaki Tarkan kelimesini çizip, yerine kendi takma adlarından birini yazıvermişti. Ürkekliğin bu çeşidini hiç anlamıyor, nerede rastlasa hakaret görmüş gibi acı duyuyordu.  </p>
			<p class="paragraf">Bu ayın <span class="CharOverride-2">Kurtuluş</span> dergisi, gerçekten dikkati çekecek özellikteydi. İyi bir rastlantıyla başmürettip Behram Usta, makine dairesinde yıllardan beri unutulup kalmış bir klişe bulmuştu. Amerika’daki hürriyet heykelinin resmi... Para da istememişti Behram Usta, “Basalım gitsin,” demişti dün sabah... İyi adamdı Behram Usta, biraz gevşekti işinde... Altı sayıdır dergiyi bir kez bile tam gününde çıkaramamışlardı. Her defasında mutlaka bir şey aksıyordu. Üç-dört gün, hatta beş altı gün geciktiği oluyordu. Oğlancıydı herif galiba biraz... Kulağına böyle bir şey de çalınmıştı. Çok içiyordu. İşleri sürüncemede bırakması da çok içmesinden. En ucuz basımevi burası olduğundan çekiyordu bu çileyi Selim... Burada dergiyi beş lira daha ucuz bastırıyordu. “Neme lazım içkiciymiş, oğlancıymış, bize klişeyi verdi ya bedavadan...” Serbest Parti patırtısından, daha bir anlamı da olacaktı bu hürriyet heykelinin... Çıkmaya başladığından beri <span class="CharOverride-2">Kurtuluş’a</span> “Tatavla” diye takılan Kırkbirin Rüstemşah’ı hatırlayarak keyifle gülümsedi. (Tatavla, Rumların oturduğu bir semtti. Batakhanelerle doluydu. Geçenlerde tamamıyla yanmış, adı Kurtuluş olarak değiştirilmişti.)  </p>
			<p class="paragraf">Kalktı, aslında hiçbir şey düşünmeden, –daha garibi, çok da üşendiği halde– paltosunu sırtına atıp lambayı üfledi. Arkadaşların hepsi kahvede olmalıydı. Medresenin kapısından çıktı, kahveye gitmek için sola sapmak lazımdı. Sağa saptı. Ancak Şehzade Camii’nin dağ gibi göğe dayanmış karaltısını görünce matbaaya gitmekte olduğunu anladı.  </p>
			<p class="paragraf">Akşam uğramış, dergiyi yarın sabah dağıtıma muhakkak hazırlaması için başmürettip Behram Efendi’ye bir şişe rakı götürmüştü. Sekiz sayfa basıldığından, gerisinin bağlanıp makineye atılması çoktan bitmiş olmalıydı. Bin sayının basılması da birkaç saatlik iş... Gece yarısı biter! Sabaha kadar da kurur! Mürekkep çok kötü olduğu için biraz kurumadan dergi ele alınamıyor, çamura dönüyordu. “Daha iyi mürekkep ne fark eder? Belki elli kuruş... Belki daha da az...” Felek Sineması’nın yanından Laleli yangın yerine saptı. Aksaray tramvay caddesini karşıya atlayıp Soğanağa Mahallesi’ne yöneldi.  </p>
			<p class="paragraf">Basımevi, bir yanık konağın geniş bahçesindeydi. Arabalıklarla ahırların yanan çatıları oluklu saçla örülmüş, mürettiphane ile baskı makineleri buraya konulmuştu. Konağın on iki basamakla inilen bölmelerle ayrılmış kocaman mahzeni de, kâğıt topları, mürekkep kutuları, kullanılmayan mürettip kasaları, eski harflerle basılmış cenk kitapları için depo olarak kullanılıyordu. Mürettiphane, makine dairesi her zaman karmakarışık, her zaman pislik içindeydi. Latin harflerinden önce burada, gece gündüz, aralıksız masal kitapları, küçüklü büyüklü cenk kitapları, üstünlü esreli amme cüzleri, ilmihaller, karınca duaları, duvarlara asılmak için dualar, “Ah minel’aşk”, “Gariki bahri isyanım / dahilek ya Resulullah” levhaları, Bektaşi, Mevlevi, Kadiri külahlarından, Hazreti Ali’nin devesiyle dünya güzeli Zeliha ananın resimleri basılıyordu. Bunların hepsi, kasaba pazarlarında, panayırlarda, bütün Anadolu   </p>
			<p class="paragraf">köylerinde Darendeli satıcılar tarafından her biri birkaç yüz bin olarak satılmaktaydı. Toplamı yılda iki üç milyonu bulan bu eserler, satıcılara yüzde altmış gibi büyük iskontolarla veriliyor, hemen hemen hepsi Anadolu’da parayla değil, mal trampasıyla, tutturabildiğine satılıyordu. Latin harfleri çıkmadan önce enikonu, banknot basar gibi kazanç getiren bu adı bilinmez basımevi, harf devriminden bu yana kendisini toparlayıp yeni duruma bir türlü uyamamış, sahibi tarafından şimdilik adeta yüzüstü bırakılmıştı. Her an hükümetin bu masal, cenk, dua kitaplarını yasaklayacağı sözü çıkıyor, patronla Darendelileri umutsuzluktan kıvrandırıp öfkeden kudurtuyordu.  </p>
			<p class="paragraf">Gece sakindi ama, sıkıntılıydı. “Yağmur sıkıntısı” diye geçirdi içinden Selim Nuri, ürperdi. Zırıl zırıl ıslaklık, çamur. Sürekli korunma çabalaması... Uzaktan uzağa baskı makinesinin sesini duydu. Hüseyin Rahmi’den bir cümle hatırladı: “Bir sinirli köpek vardır. Hep havlar. Sese git!” Güldü. Hakkı var Hüseyin Rahmi’nin! “Biz de hey oğlum, deniz kızı Eftalya’nın sesine gidecek değiliz ya!” Sermürettip Behram Efendi, şişeyi bitirmediyse, “İlle bir yudum çek!” diye diretir! “İyi gelir mi bu namussuz bronşite... Susuz rakı?” Suratını buruşturdu. Son günlerde, Doktor Münir Bey’e gitmeyi düşünmeye başlamıştı kara kara... “Kara kara, çünkü ‘Dinleneceksin!’ der. Daha beteri, ‘Birkaç zaman hastahaneye yatıralım!’ der. Olmaz! Şu sıra hiç olmaz!” Ufak tefek borçları vardı. Soğuklar bastırmadan, bir yağmurluk uydurmayı düşünüyordu. Kalın paltoyla terliyor, sonra da üşüyor. Bronşitin sürmesi bundan... “İyidir iyi! Boş ver!” Saat onu geçti galiba... Tüketmiştir bizim Behram Efendi şişeyi çoktan... Belki de şaraba döndürmüştür. Ne garip insanlarımız oldu. Çalışırken de içiyor. İçiyor ama, adamlığı yitirmiyor büsbütün... Durduğu yerde, şu hürriyet heykelinin klişesini çıkarır verir mi iyi niyetli olmasa? Gözüne ilişti diyelim! Aldırmaz... “Adaam sen de”ye vurur. Düşünmüş... “Delikanlılara verivereyim şunu,” demiş... Bir iki lira koparabilirdi de... Az para mı? Şu kadar binlik şarap alır! Yüreğinden sevgiye benzer bir acıma geçti. “Biliyorum, sayfaları bağlayamamıştır daha. Cigarasını şurda burda unutarak... Hiçbir şeyi düşünmediği halde, derinden derine dalgın... Maşayı kaybedip bularak... Evet, gariptir bizim insanlarımız! Son hesaplaşmada, Behram Efendi gibi, sapıklıkları, kötü tutkuları olanlar bile bir hoştur!”  </p>
			<p class="paragraf">Kupa arabalarının girip çıkması için yapılmış kocaman kapı her zamanki gibi aralıktı. Yan verip girdi. Avluda taş yığınları, duvar kalıntıları, hiç benzemediği halde Selim Nuri’ye nedense darağacını hatırlatan kömüre dönmüş bir de ağaç gövdesi vardı. Burda her şey o kadar eskiydi ki, penceresinde sarı ışık yanan arabalıkta, sanki elektrikle işler bir baskı makinesi değil, İbrahim Müteferrika’nın kurduğu ilk basımevini görecekti. Vankulu Sözlüğünün ya da <span class="CharOverride-2">Naîmâ</span> Tarihi’nin basıldığını...   </p>
			<p class="paragraf">Selim Nuri, “Merhaba,” deyip girdi, karşılık beklemeden yürüyüp ara kapıdan mürettiphane bölümüne baktı. Kimseyi göremeyince döndü.  </p>
			<p class="paragraf">Makineye kâğıt veren çırak ayakta uyur gibiydi. Gece makinisti, kör Numan Usta basılmış formalardan birini aradan çekmiş, tek gözüne denk getirmek için biraz uzak, biraz yukarı tutarak harflerin ezilip ezilmediğini araştırıyordu. Merhabayı da gerçekten duymamıştı ya da gene domuzluğu üstünde olduğundan duymazlığa vurmuştu.  </p>
			<p class="paragraf">“Yok mu Behram Efendi?”  </p>
			<p class="paragraf">“Behram Efendi... İçeride yoksa, yoktur!”  </p>
			<p class="paragraf">“Yemeğe mi çıktı?”  </p>
			<p class="paragraf">“Bilir miyim?”  </p>
			<p class="paragraf">Elindeki formayı basılanların üstüne bıraktı. Bir yenisini çekip aldı:  </p>
			<p class="paragraf">“Ne bileyim?”  </p>
			<p class="paragraf">“Basıldı mı acaba bizim derginin ikinci yüzü?”  </p>
			<p class="paragraf">“Ne zaman atılacaktı? Gündüzse basılmıştır. Benim haberim yok!”  </p>
			<p class="paragraf">“Gündüz değil! Akşamüstü uğradım. Birkaç sayfa kalmıştı. Bağlayıp atacaktı Behram Efendi...”  </p>
			<p class="paragraf">“Bu mudur?”  </p>
			<p class="paragraf">Basılan, Şapur Çelebi hikâyesiydi. Gösterdiği sayfada Şapur’u ince uzun boynundan asıyorlardı.  </p>
			<p class="paragraf">Selim kaşlarını çattı:  </p>
			<p class="paragraf">“<span class="CharOverride-2">Kurtuluş</span> dergisini soruyorum Numan Usta! Kapağında Hürriyet Heykeli bulunan dergi...”  </p>
			<p class="paragraf">“Hürriyetten mürriyetten haberim yok birader! Hürriyet de neyin nesi? Türk’ün bilmediği aş ya diş ağrıtır ya baş!”  </p>
			<p class="paragraf">“Orası öyle... Bereket bu Hürriyet Heykeli, bizim hürriyet heykeli değil... Amerika’nın Hürriyet Heykeli!”  </p>
			<p class="paragraf">“Ne arıyor öyleyse bizim dergilerin kapağında yabanın hürriyeti?”  </p>
			<p class="paragraf">“Sen bizde şaşkın mı ararsın Numan Usta?”   </p>
			<p class="paragraf">Kör Numan, Selim’in yüzüne, alay mı ediyor, diye ters ters baktı. Lâhavle der gibi başını salladı:  </p>
			<p class="paragraf">“Heykelli dergiden haberim yok! Bak bakalım, bağlanmış sayfalar içerde mi? Ben bu gece biraz geç kaldım! Belki sabahçı arkadaş atıvermiştir.”  </p>
			<p class="paragraf">Selim umutlanarak mürettiphaneyi araştırdı. Hayır, sayfa mayfa yoktu.  </p>
			<p class="paragraf">“Çırak nerde? Behram Usta’nın çırağı?”  </p>
			<p class="paragraf">“Canı cehenneme namussuzun!”  </p>
			<p class="paragraf">Selim, çırakla ustanın sapık ilintisini bildiği için sorduğuna pişman olmuş, Behram Efendi’ye de kızmaya başlamıştı.  </p>
			<p class="paragraf">Sırtını avuçlarını ter bastı, şakaklarını bir sıcaklık yokladı, öksürerek çıktı. Rakı bahşişi, bu durumda bahşişlikten çıkıyor, bir çeşit aldatmaca, bir çeşit haraç haline geliyordu. Ne yapacağını düşünmek için duraklayınca mahzene inen merdivenin ağzında ışık gördü. Hemen yöneldi. Gece makinisti gelmeden önce derginin basılmış olması ihtimalini düşünmüştü. “Basıp depoya taşıdılarsa... Helal olsun Behram edepsizine bizim rakı!” Yer yer kırılıp ufalanmış taş basamakları ihtiyatla indi. Birinci bölmede kimse yoktu. İkinci bölmenin kanatsız kapısını geçince irkildi.  </p>
			<p class="paragraf">Behram Efendi, kucağındaki çırağı itip hızla dönmüştü. Basılma telaşıyla Selim Nuri’yi tanımamış olacak ki, yarı ürkek, yarı bulaşık sordu:  </p>
			<p class="paragraf">“Kimsin! N’ararsın?”  </p>
			<p class="paragraf">Selim Nuri, sanki bu kadar rezil bir durumda suçüstü yakalanan kendisiymiş gibi utanca batmıştı. Kekeledi:  </p>
			<p class="paragraf">“Dergiye baktım! Bağlandı mı sayfalar?”  </p>
			<p class="paragraf">Behram Efendi toparlanmaya çalışıyordu. Sululuğa dökmeyi uygun görmüş olmalı ki, yılıştı. Adamakıllı sarhoştu:  </p>
			<p class="paragraf">“Vallahi Selim Bey! Bağlamak kolay... Dakkasında... Şıpınişi...” Şişeyi gösterdi: “Senin rakı bereketliymiş Selim Bey... Sen bunu müderris beylere okutmuşsun! Buna hızır uğramış...”  </p>
			<p class="paragraf">“Öyledir!”  </p>
			<p class="paragraf">Selim ne gidebiliyor ne de kalmayı istiyordu:  </p>
			<p class="paragraf">“Hadi bitir de...”  </p>
			<p class="paragraf">“Kolay... O, benim işim!”  </p>
			<p class="paragraf">Çırağa çıkıştı:  </p>
			<p class="paragraf">“Ulan kerata... Şurdan bir sandık versene Selim Bey’in altına...”  </p>
			<p class="paragraf">“İstemez!”  </p>
			<p class="paragraf">Çoktan karar vermişti Selim Nuri... Sekizinci sayıyı, gelecek ay beş lira değil gerekirse on lira fark verip başka basımevine götürecekti. Bu kararla, pislikten kurtulmuş gibi rahatlamıştı.  </p>
			<p class="paragraf">“İstemez ne demek! Otur iki laflayalım. Aslına bakarsan laflamamız senin iyiliğine...”  </p>
			<p class="paragraf">“Bırakın şimdi bunları... İçin şunu... Daha iyisi... Haydi alın gidelim. Hem bağlar hem içersin!”  </p>
			<p class="paragraf">“Benim için hava hoş! Ha burası ha orası... Konuşacaklarımızı Kör Numan duymasın!”  </p>
			<p class="paragraf">“Nedir konuşacağımız? Duyarsa nolur? Gizli mi?”  </p>
			<p class="paragraf">“Eh gizli... Aslına bakarsan, benimkisi bir vatandaşa bir iyilik!”  </p>
			<p class="paragraf">“Benim senden istediğim iyilik, Behram Efendi, şu sayfaları hemen bağlayıp makineye atmak...” Herifin bakışını birden hiç beğenmedi: “Hadi uzatma! Bitirelim şu işi...”  </p>
			<p class="paragraf">“Kolay dedim ya... Aslına bakarsan, bu dergi işini sen bu sıra, kurcalamasan iyi...”  </p>
			<p class="paragraf">“Kurcalamasam mı? Ne demek kurcalamasam?”  </p>
			<p class="paragraf">“Şu demek ki... Benden sana ağabey öğüdü. Sen okumuşsun ama, biz de görmüşüz. Hem de saçımızın teli kadar bulaşık meseleler görmüşüz!”  </p>
			<p class="paragraf">“Bırak şimdi bunları Behram Efendi, dediklerinden bir şey anlayamadım ama, benim bulaşık işim yok! Niyetin şakaysa, sırasız...”  </p>
			<p class="paragraf">“Bulaşık işin var mı, yok mu, bunu sen bilemezsin!”  </p>
			<p class="paragraf">“Bilemez miyim?”  </p>
			<p class="paragraf">“Bilemezsin! Bilsen uğraşmazsın dergiyle mergiyle... Okulunu bitirip diplomanı cebine atıp bir baltaya sap olmanın ardına düşersin...” Şişeyi aldı, elektriğe tutup bir zaman çalkaladı. Bir yudum içti. Geğirdi, damağını şaklatarak kasıldı: “Aslına bakarsan, Anadolu çocuğusun! Başkaca, fukara çocuğusun! Anadolu’dan fukara çocuğunun eline Darülfünun okulunda okuma fırsatı kolay geçmez! Fukara kısmı haddini bilecek...”   </p>
			<p class="paragraf">Selim parlayacakken, sarhoş herifin lafı nereye getireceğini öğrenmek için kendisini tuttu.  </p>
			<p class="paragraf">Behram Efendi, arkasına kaykılmıştı. Kaşları çatık, ağzında küçümseyen sarhoş çarpılması, çiftlik bağışlar gibi tepeden konuşuyordu:  </p>
			<p class="paragraf">“Haddini bilmedi mi fukara... Olmaz! Sığınmışsın bir medrese odasına... Parasız! Bir yiyeceksin, bin dua edeceksin devlete ve de millete... Sana mı kaldı dergi çıkarmak? Bunca varlıklı arkadaşların neden üstlerine almadılar dergi sahipliğini, sorumlu müdürlüğü? Adamı kışkırtan çok olur ya, başın belaya girince bir lokma ekmek veren bulunmaz!”  </p>
			<p class="paragraf">Herif düpedüz, “Sen avanaksın, kışkırtmaya gitmektesin!” diyordu. Selim buna çok kızdı.  </p>
			<p class="paragraf">“Sen burada, bütün dergi çıkaranlara böyle öğütler veriyorsan, senin patron yakında batar!”  </p>
			<p class="paragraf">“İspor dergisi çıkarana kimin ne dediği vardır? Benim sözüm... ‘Sarayları Darülfünun öğrencilerine yurt yapmalı’ diyenlere...”  </p>
			<p class="paragraf">“Kötü mü?”  </p>
			<p class="paragraf">“Salt kötü değil, gayet korkulu!”  </p>
			<p class="paragraf">“Neden?”  </p>
			<p class="paragraf">“Şundan ki... ‘Sarayları bana verin’ demeye gelir bu... ‘Ben oturacağım’ demeye gelir. Ne demektir saraya geçip oturmak? ‘Suyun başına geçip oturmak’ demektir. Sarayda kim oturur çünkü... Dahi kurtarıcımız Gazi Paşa’mız oturur! Demek ki, ‘Sen kalk ben oturacağım’ demektesin Mustafa Kemal Paşa Efendimize...”  </p>
			<p class="paragraf">“Nerden çıkardın Behram Efendi, yedi yaşındaki bebeklerin aklına gelmez!”  </p>
			<p class="paragraf">“Gelmez mi? Vay yavrum vay! Gelmez de, ya biz bunları kendimizden mi söylemekteyiz?” Durakladı, rakının kalanını dikti. Yumruğuyla ağzını sıvazlayıp arkasına kaykılarak şişindi: “Bizi buralarda başmürettip görüp küçümseyen yanılır! Şimdi istesem, nice nice memurluklara geçerim, belki müfettişliklere bile geçerim! Ne çare ki, kumanda altına girmek bizim kitapta yazılı değil! Evet, Selim Bey kardeşim! Biz bu dergiyi tadında bırakacağız!”  </p>
			<p class="paragraf">“Nasıl bırakacağız?”  </p>
			<p class="paragraf">“Vazgeçeceğiz, sırasıyken... Çünkü sen bizim yabancımız değilsin! Ayrıca benim yüreğim seni sevdi! Aslına bakarsan, bunlar benim lafım değil haaa! Nerenin dersen? Orasını ben bilirim! Büyük öğütleri bunlar... Nice nice beyleri, paşaları tahtakurusu gibi ezen yerlerin öğütleri... ‘Bana Azrailin gücü yetmez!’ diyenleri bir raporda tespih tanesi gibi asıverenlerin lafları...”  </p>
			<p class="paragraf">“Kimlermiş onlar? Mebuslar mı?”  </p>
			<p class="paragraf">“Mebus kaç para! Bunlara Gazi Paşa bile seslenemez, dengine düşerse...”  </p>
			<p class="paragraf">“Yanılmaktasın Behram Efendi! Türkiye’de sansür yoktur. Hiçbir yayın, yapılmadan önce sansür edilmez! Ben basarım, suç görürlerse mahkemeye verirler.”  </p>
			<p class="paragraf">“Mahkemeye verirler, ne kolay! Sen vatana kötülük et! Sonra ben seni mahkemeye vereyim! Yağma mıdır bu?”  </p>
			<p class="paragraf">Selim Nuri, herifin sarhoşlukla saçmalamaya başladığını görünce lafı uzatmaktan vazgeçti, elini salladı:  </p>
			<p class="paragraf">“Bırakalım boş lafları Behram Efendi! Hadi kalk, işimize bakalım!”  </p>
			<p class="paragraf">“Yahu! Biz bunca lafı boşuna mı savurduk! ‘Anlatandan dinleyen sezgili gerek,’ denilmiştir! Burası gâvur matbaası mı ki, vatan millet düşmanı dergiyi basalım! Kapağına gâvurun Hürriyet Heykeli’ni koyan dergiyi...”  </p>
			<p class="paragraf">Selim, o anda herifin Hürriyet Heykeli klişesini bulup neden kendisine bedava bağışladığını anlamıştı. Bir saniye adam öldürme öfkesinin içine girip çıktı. Korkunç bir güçle kendini tuttu, sarhoş herifi bile şaşırtan yumuşacık bir sesle fısıldar gibi konuştu:  </p>
			<p class="paragraf">“Vatan millet yararını düşünmek sana mı kaldı oğlancı dürzü? Kalk, yürü... Kalk dedim, sana zararım dokunur!”  </p>
			<p class="paragraf">“Bize oğlancı dürzü mü? Vay vay! Ulan senin kemiklerini kırınca... Ulan biz... Bugüne bugün hükümetimizin...”  </p>
			<p class="paragraf">Birden boş şişeyi kapıp kalkmaya davrandı. Bereket çok sarhoştu. Selim Nuri duvarda dayalı değnekleri çoktan görmüş, kararını vermişti. Sıçrayıp birini yakaladı. Çocukluğunda İskilip’in Kürt çobanlarından sopayla nasıl dövüşülür iyi öğrenmişti. Yoksa, kudurmuş ite dönen Behram namussuzuyla başa çıkması pek kolay olmayacaktı. Herif atikti, kancıktı, değnekten ürkmüş gibi gerileyip şişeyi apansız fırlatmıştı. Eğer Selim Nuri nasıl olduğunu kendisi de pek bilemeden değnekle çelip aşırtmasaydı, kafası patladı gittiydi. Behram, ortadaki sandığı kapmaya kalkınca, değnek Kürt çobanlarının usulünce, hiç telaşsız vınlayarak kalkıp inmeye başladı. Daha ilk vuruşta, sarhoş Behram’ın boynundaki şah damarı bulmuş, herifin soluğunu kesip, gözlerini yuvalarından yumruk gibi dışarı uğratmıştı. Selim kafaya vuracak gibi gösterip dizkapaklara çalıyor, dize gösterip dirsekleri yokluyordu. Sopa her vınlayışta tın tın kuru kemik sesi çıkarmaktaydı. Behram sarhoşluktan daha ayılamamıştı. Ana avrat küfrettiği için Selim’i kudurttuğunun farkında değildi. Sol elinin serçe parmağı kırılınca ayıldı, küfrü bırakıp kendini yere attı, kıçını dikip, yüzünü taşlara sürerek, “Ayaklarını öpeyim Selim abi... Bırak. Öldüm! Tövbe!” diye yalvarmaya başladı. Kulağı sıyrılmış, boynuna doğru kan sızmıştı.  </p>
			<p class="paragraf">Selim Nuri, bu pislik tulumunu önüne katıp sopalayarak yukarı çıkarmayı, başında durup sayfaları bağlatmayı tasarladı bir an, sonra vazgeçti. Yorulmuştu. Nerdeyse solukları kesilecekti. Mahzenin merdivenlerini çıkarken dizleri titriyordu. Sanki dövmemiş, dayağı kendisi yemişti. Sokakta duvara dayanıp derin sarsıntılarla uzun uzun öksürdü.  </p>
			<p class="paragraf">  </p>
			<p class="paragraf">“Noldu arkadaş, senin Tatavla dergisi? Gene mi çıkamadı zamanında?”  </p>
			<p class="paragraf">Selim, medresenin avlusunda çamaşır yıkıyordu. Alttan yukarı baktı:  </p>
			<p class="paragraf">“Çıkamadı Kırkbirin Rüstemşah!”  </p>
			<p class="paragraf">“Çıkar yavaş yavaş! Bizde işin iyisi kırk yılda çıkar, bilmez misin?”  </p>
			<p class="paragraf">Çok önemli bir şey söylemiş gibi kabararak, salınarak çıktı.  </p>
			<p class="paragraf">Selim gülümsedi. Dayak gecesinden iki gün geçmişti. Yenilgi duygusunu bir türlü üstünden atamıyordu. Olayı Murat’a bile açamamıştı. Dergi için tekrar oraya gitmesi, patronla görüşüp işi düzeltmesi lazımdı. Aptal gibi yedinci sayısının bütün parasını peşin verdiği için ya orada bastırması ya da kendi cebinden ödemesi gerekiyordu. Dünkü perşembe gününü de rezil herifin polise başvurmuş olması ihtimaliyle tedirgin geçirmişti.  </p>
			<p class="paragraf">Çamaşır yıkamayı hem sevmiyor hem seviyordu. “Daldırıyor adam, böyle işleri görürken: Balık tutar gibi dinleniyor!” Bir Çorum türküsünü tutturarak daldı.  </p>
			<p class="paragraf">“Bakar mısınız?”  </p>
			<p class="paragraf">“Buyurun!”  </p>
			<p class="paragraf">Selim, ellerindeki köpükleri leğene sızdırdı. Adam, küçük kâğıda, sezdirmemeye çalışarak baktı:  </p>
			<p class="paragraf">“Mehmet oğlu Selim Efendi’yi arıyorum! Selim Nuri Efendi’yi...”  </p>
			<p class="paragraf">“Benim! Nedir?”  </p>
			<p class="paragraf">“Polis Müdüriyeti’nden geliyorum. Müdür bey sizinle bir meseleyi konuşmak istiyor.”  </p>
			<p class="paragraf">“Ne zaman? Nasıl mesele?”  </p>
			<p class="paragraf">“Şimdi gideceğiz. Haberim yok benim meseleden...”  </p>
			<p class="paragraf">“Biraz bekleseniz, şunları assam?”  </p>
			<p class="paragraf">Adam bir an durakladı, çevresine baktı, belki de başka çare göremediğinden, “Olur,” dedi yarım ağızla... Koyu esmer yüzü kederlenmişti.  </p>
			<p class="paragraf">Selim, ellerinin titrediğini, soluklarının sıklaştığını fark ederek telaşlandı. Belli bir şey, Behram edepsizi şikâyet etmiş olmalıydı. Hem de mahalle karakoluna falan değil, Müdüriyet’e... Demek dokundurmak istediği büsbütün yalan değilmiş... Bu rezili, ispiyon olarak kullanıyorlar! İyi ya, olur mu böyle ahlaksızdan ispiyon! Güldü kendine... “İspiyon diyorsun ya... Namusludan mı olacaktı?”  </p>
			<p class="paragraf">Çamaşırları sudan geçirdi. Sıktı. Astı.  </p>
			<p class="paragraf">Adam çömelip sırtını incir ağacına dayamış, cigara yakmıştı. “Kalçasındaki silah kabarıklığı olmasa, bunu elektrik memuru, Evkaf kâtibi filan sanır insan! Sanacak elbet, ayrıntısı ne?” Vesika sormak gerekli mi, diye düşündü Selim Nuri... Vazgeçti. İki defa tuttuğu soruyu, üçüncüde sormamazlık edemedi:  </p>
			<p class="paragraf">“Çok kalır mıyız acaba? Öteberi almalı mı?”  </p>
			<p class="paragraf">“Yok canım! Ben aslında, müteferrika polisiyim! Pek aklım ermez ya, ‘Bir şey soracak müdür bey,’ dediler. Evrak da yok!”  </p>
			<p class="paragraf">“İyi...” Selim biraz ferahlamıştı. Ceketini alıp kapıyı çekti: “Buyrun!”  </p>
			<p class="paragraf">“Kilitlemediniz?”  </p>
			<p class="paragraf">“Gerekmez. Yoktur çalınacak bir şey, Allaha şükür!”  </p>
			<p class="paragraf">“Belli mi olur, kilitlemek iyi... Biz neler görüyoruz!”  </p>
			<p class="paragraf">Saraçhanebaşı’ndan tramvaya binip, Gülhane Parkı’nın önünde indiler. Selim’in yolda aklına gelmiş, gazetede Murat’ı aramadığına, hiç değil, kahveye uğrayıp Kırkbirin Rüstemşah’a bir haber bırakmadığına canı sıkılmıştı. “Ürkek karı gibi... Ödümüz yarıldı! Tüh yüzümüze!” Dar sokaktan, Vilayet’in avlusu karşısındaki Müdüriyet binasına girdiler.  </p>
			<p class="paragraf">Cafer Efendi (polisin adını sormuştu) üstünde Birinci Şube yazılı kapı nöbetçisine Selim’i göstererek bir şeyler söyledi. Nöbetçi girdi, çıktı.  </p>
			<p class="paragraf">Selim’i tepeden tırnağa süzdükten sonra, başıyla işaret etti:  </p>
			<p class="paragraf">“Geç bakalım!”  </p>
			<p class="paragraf">Solda bir küçük oda... Küçük bir masayla birkaç iskemleden başka eşya yok... Masada oturan yaşlı memur, Selim’e adını sordu. Önündeki kâğıda baktı. Oturmasını söyledi. “Şimdi istesem çıkıp gidemem artık...” Bunu tramvayda da hatırlamıştı: “Şimdi istesem şurada inip bir kahveye giremem! Yarım saat içinde ne korkunç değişiklik... Hür adamken, apansız, birkaç kelimeyle tutuklu oluyorsun! Direnmek bile aklına gelmiyor!” Telefonu sordu.  </p>
			<p class="paragraf">“Mümkün mü? Gazeteye bir telefon etsem?”  </p>
			<p class="paragraf">“Hangi gazete?”  </p>
			<p class="paragraf">“<span class="CharOverride-2">Vakit</span> gazetesi...”  </p>
			<p class="paragraf">Soluğunu keserek bekliyordu. Bunu, gazeteci olduğunun bilinmesine sığınmak isteğiyle teklif etmişti:  </p>
			<p class="paragraf">“Müdür beye söylersin!”  </p>
			<p class="paragraf">Birisi gelip, Selim’i tepeden tırnağa gözden geçirdi. Masada oturana “kimdir” anlamına göz kırptı. Masada oturan, can sıkıntısıyla başını salladı. “Yok bir şey... demeye geliyor bu baş sallama... demek, yok bir şey!” İrkildi, “Ne demek yok bir şey! Var mı olacaktı?” Behram’ın polise şikâyet edebileceğini düşünürken çırak meselesinden çekineceğini hesaplamıştı. Çırak, yakın akrabasından birinin oğluydu. Böyle pis bir dedikodunun çıkmasından korkması gerekti. “Korkmadı diyelim, n’olur? Ben de davacıyım! Mahkemeye gideriz! Uzar, sonunda bir çare bulunur!” Öksürdü. Öksürük uzayınca, yaşlı memur başını kaldırdı. Hiç öksüren adam görmemiş gibi şaşırmıştı.  </p>
			<p class="paragraf">İki madam Rumca konuşup gülüşerek şube kapısından çıktılar. Yaşlıcası, nöbetçinin eline bir şey sıkıştırdı. Nöbetçi irkilmiş olmalı ki, “Al vire! Delisin!” diye omuzuna vurdu.  </p>
			<p class="paragraf">“Saat var mı efendim?”  </p>
			<p class="paragraf">Yaşlı memur yelek cebinden çıkarıp baktı:  </p>
			<p class="paragraf">“Dörde geliyor!”  </p>
			<p class="paragraf">“Haber verseniz müdür beye... Altıda gazetede bulunmak zorundayım!”  </p>
			<p class="paragraf">Göbeğinden umulmaz bir çeviklikle kalktı. Ceketinin üstünden silahını düzeltti. İliklendi. Eskiden tulumbalarda takım tuttuğu kollarını iki yana açıp ellerini bilekten kesikmişler gibi sallamasından belliydi. Gitmesiyle gelmesi bir oldu:  </p>
			<p class="paragraf">“Bekleyeceksin biraz...”  </p>
			<p class="paragraf">“Neymiş getirilmemizin sebebi? Bir şey anlayabildiniz mi?”  </p>
			<p class="paragraf">Yaşlı memur ilk defa Selim Nuri’yle ilgilendi. Bir zaman süzüp ayıplamış gibi suratını astı:  </p>
			<p class="paragraf">“Olmadı bu şimdicik aslanım! Getirilmenin sebebini bana sordun mu, ayıp edersin!”  </p>
			<p class="paragraf">Selim, bilmezden geliyor, kurnazlığa vuruyor şüphesine düşüldüğünü anlayınca telaşlandı. Az kalsın, yemin etmeye kalkacaktı. Dişini sıktı. Birden susamıştı ama, su istemek de bir çeşit merhamet istemek anlamına gelebilirdi. Boğazındaki kuruluğu zorlanarak yutkundu. Ne kadar aptallık ettik de yanımıza bir kitap almadık! Bu yokluğu kaç kez duymuş, her defasında, “Okusun okumasın, adam bir kitap gezdirmeli yanında mutlaka,” demişti. “Boş oturmaktansa, şu bizim kaç zamandır direnen şiiri kurcalayalım hele biraz!” Gülümsediğinin farkında olmadan gözlerini kapattı. <span class="CharOverride-2">“Geçer günler geçer günler / geçer ölümler düğünler.”</span> Dört beş gündür burada çabalıyordu. <span class="CharOverride-2">“Geçer günler geçer günler / geçer ölümler düğünler / hepsi bir şey alır bizden...”</span> “Oldu mu dersin oğlum III. Selim!” Bu “Üçüncü Selim” lakabını Kırkbirin Rüstemşah yakıştırmıştı. İlk günü, “Neden?” dediğimizde... Hiç duraklamadan, “Öyledir o...” dediydi, “Senin gibi şairmiş biraz Üçüncü Selim fukarası... Belki de şair olduğundan, tahtını tacını kaptırdı Kabakçı Mustafa’ya, tatlı canı bile kurtulamadı. Şairlik gibi bela yoktur, yok!”  </p>
			<p class="paragraf"><span class="CharOverride-2">“Geçer günler geçer günler / geçer ölümler düğünler / hepsi bir şey alır bizden...”</span> Hep gözleri kapalı düşünüyordu. “Bizden... Sevgimizden... İkimizden... Denizden...” Ne ilgisi var denizin yahu! Sen sana gel! “Aşk mı, kin mi, boş vermek mi?” İyi düştü tam... Evet, <span class="CharOverride-2">“Aşk mı, kin mi, boş vermek mi?”</span> Boş vermek... Murada ermek... <span class="CharOverride-2">“Aşk mı, kin mi, boş vermek mi? / Hasret mi, murada ermek mi?”</span> Aman haa. Dikkat isterim Selim III, şiiri keseye atmadınsa da, atmana çok bir şey kalmadı. Hele gayret! Göreyim seni! “Murada ermek mi?” Neydi ayak? Bizden... İkimizden... Tamam! <span class="CharOverride-2">“Ne kalacak ikimizden”...</span> Vallah billah oldu bu... Hemi de, olursa bu kadar olur! Böyle durumda daha iyisi can sağlığı... Hele göreyim arkadaş, hele baştan alalım ki bir... <span class="CharOverride-2">“Geçer günler geçer günler / geçer ölümler düğünler / hepsi bir şey alır bizden. / Aşk mı, kin mi, boş vermek mi? / Hasret mi, murada ermek mi? / Ne kalacak ikimizden?”</span>  </p>
			<p class="paragraf">Ürküntüyle gözlerini açıp bakındı. Neredense, Şükran Hanım’ı hatırlamıştı. Yatak takımı satmak için bedestene gittikleri gün belirmişti ilk iki mısra kafasında... Murat’la Ramiz Efendi konuşurken... Şükran Hanım’la ilintiliydi bu sebeple... Çok beğenmişti Şükran Hanım’ı... “Ölçülerimiz ne garip! Gözüyle görmedikçe inanmamalı hiçbir şeye...” Kadir, Şükran Hanım’ı adeta orta yaşlı olgun bir dul kadın gibi anlatmıştı. Tersine, Şükran Hanım biraz etine dolgun olduğu halde, yirmi sekiz yaşını katiyen göstermiyordu. “Başka türlü giyinse, yirmi, yallah yallah, yirmi iki dersiniz!” Neden öyle görünmüş Kadir’e? Kendine güvenir olmasından... Düpedüz güçlü olmasından. “Saygı duyuyorsunuz. Saygı duyduğunuz için de üstün görüyorsunuz. Kadın, ulaşılması zor duygusu verdi mi, körpelikten kurtuluyor ister istemez... Orta yaşın sağlamlığını alıyor.” Murat’a bakarken yakalamıştı. Bedestenin loşluğunda iki kere... Murat’ı beğeniyordu yüzde yüz... “Kalıbımı basarım!” Çoktandır birisini ilk defa kıskanıyordu pek de farkına varmadan... Murat’ın mutluluğunu... “Gel gör ki, herif hiç oralı değil! Yemin etti, yok bir şey diye... Sözünü hiç etmez ya kadın ilintilerinin... Varsa, yok diyerek yemin de etmez!” Bu şiiri, birkaç gün geçtikten sonra da güzel bulursa... Murat’a sorup... “Sapıttın ki arkadaş! Şiir mi adanırmış elin avradına? Biz hele şunun adını bulalım!” Adı...  </p>
			<p class="paragraf">“Siz misiniz Selim Nuri Efendi?”  </p>
			<p class="paragraf">Kıvrık bıyıklı, orta yaşlı biri soruyordu. Selim toparlanmaya çalıştı:  </p>
			<p class="paragraf">“Benim evet!”  </p>
			<p class="paragraf">“Buyurun!”  </p>
			<p class="paragraf">“Oh! Bitti bu iş!”  </p>
			<p class="paragraf">Müdürle görüşmek için koridorun sonuna doğru yürümek lazımken, adam, şubenin çıkış kapısına yönelmiş, kapıyı açtırıp yol vermişti.  </p>
			<p class="paragraf">Müdüriyetten çıktılar.  </p>
			<p class="paragraf">Kıvrık bıyıklı beş altı adım ötede duran bir kara otomobile doğru yürüdü. “Sivil ama, küt küt gitmesi, ben askerim diyor bunun... Haydi hayırlısı!” Şoför de sivildi ama, parlayıp dolanıp kapıyı açması, açtıktan sonra topukları patlatıp hazır ola gelmesinden belli ki bu da askeriyeden...   </p>
			<p class="paragraf">Kıvrık bıyıklı, arka kapıyı açtı:  </p>
			<p class="paragraf">“Salih Efendi, siz çıkınız da, bey aranıza otursun!”  </p>
			<p class="paragraf">Ses, emir sesi... Hem de ufak tefek değil, hiç şüphesiz yüzbaşı ya da yüzbaşıdan bile üstün!  </p>
			<p class="paragraf">Salih Efendi sıçradı çıktı.  </p>
			<p class="paragraf">Selim girdi. İçerdeki de toplanmıştı. Ortaya oturdu. Ancak yola çıktıktan sonra yeni durumu düşünmeye başlayabilmişti Selim Nuri... “Askeriye bunlar, askeriye olmaya... Peki ilintisi? Vay ki vay! İster misin? ‘Şu kuradan şu kuraya kadar Darülfünun öğrencileri asker’ dediler... Bizim dünyadan haberimiz yok!”  </p>
			<p class="paragraf">Araba Sultanahmet yokuşuna sarmıştı. “İyi ya... Merkez Komutanlığı, Kolordu Karargâhı Fındıklı’da değil mi? Nereye gidiyoruz?” İki yanına baktı. Salih Efendi, körpe bir “subay”... Taş çatlasa teğmen... Eğer yazıcı erlerden ya da inzibatlardan değilse... Solundaki de körpe... Sarı yağız... Sarı yağızın da nursuzu... Şinasi Efendi’nin kitabından bir atalar sözü hatırladı: “Sarı sakallı, mavi gözlüden hayır gelmez!” Başını salladı. “Boş ver! Genellemedir! Her zaman üstüne vurduramaz. Biraz kasıntılı bu yiğit her kimse... ‘Görelim Tanrı nişler / nişlerse güzel işler.’”  </p>
			<p class="paragraf">Otomobil çok gürültü ediyor, çok ırgalanıyor, başkaca yağ yakıp kötü kötü benzin kokusu salıyordu. Öksürüğü tuttu. Bir zaman öksürdü. Öksürüğe dişlerinin arasından sövdü. “Şoför askeriye şoförüyse de neme lazım, direksiyonu aynen zehir... Say ki, kocaman beylik arabaya binmemiş, bildiğimiz Şahmeran yılanına binmiş... Kalabalığı yarmalarını, tıkanıklığı aşmalarını, ezecekken ezmeyip sıyrılmalarını görmeli... İyidir bu gidiş! Bildiğimiz Osmanlının kelle götürüşü gidişidir.”  </p>
			<p class="paragraf">Bir zaman iki yana bakıp, devrilir gibi geride kalan görüntülerle avunmak istedi, bir aralık yeni tamamladığı şiirini hatırlamaya çalıştı.  </p>
			<p class="paragraf">Hayır! Mümkün değil! Geçerli meçerli bir şeydi ya... Toparlanası kalmamıştır. Çünkü merak üstün gelmiştir.  </p>
			<p class="paragraf">Beyazıt’ın havuzlu meydanı yıldırım gibi geçildi. Vezneciler’den Şehzadebaşı tutuldu. “Eskinin Direklerarası’dır burası! Sinemaların, tiyatroların, muhallebicilerin, çayhanelerin merkezi... Ramazanda iftar sonrası piyasaları olur ki, burada avrat baldırı, avrat kalçası, avrat göğsü, avrat dirseği burmak selbestir. Bildiğin Selbes Fırka selbesliği... Belki de ondan baskın bir selbeslik... Oruçtan kurtulmanın kudurgan salması ki, avrat etlerini, sokak ortasında çiğ çiğ yemeklik açlığıyla salması...” Öksürdü. “Bu ciğer bize bir oyun oynamak niyetinde ama... Dur bakalım!” Doktor Münir Bey’e olgörüp gidemiyordu. Her gece yatarken niyet ediyor, sıkı sıkıya... Yatağın ilk sıcağıyla uzayan öksürükler, sırtını sızlatmaya başladığı zaman... Sabah oldu mu, ayakları bir türlü gitmiyor. “Bir de ayakların günahını almayalım! Akıl da gitmek taraflısı değil, yürek de... Ayaklar ne yapsın yahu, fukaralar?”  </p>
			<p class="paragraf">Fatih parkıyla ortasındaki uçak şehitleri anıtını sağda bırakıp, kara otomobil Edirnekapı’ya doğrulmuştu. “Fatih Camii’ni geçtik hayırlısıyla... Tamam, Çukurbostan’ı da geçmekteyiz! Sanki Yedim Camii’dir şu ileride görünen... Herif canı çektikçe ‘Sanki yedim’ diyerek paraları cebine ata ata yaptırmış bu camii... Hem köpek nefsi terbiyesine almış hem de cenneti cebine indirmiş!”  </p>
			<p class="paragraf">Gittikçe keyiflenmişti. Bunu fark edince şaştı. “Tamam!” Atasözlerimizden birisini daha doğruladık. Yaşasın! Türk’ün miracı asılmak! Bizim de keyiflenmemiz tutuklanmak... Hey gidi Türk aklı... Bizim Kırkbirin Rüstemşah, ne der: “Bu bizim III. Selim, taşımı ver, diyen Türklerdendir, korkuludur,” der. Haklı! “Taşımı ver demek, hem taşı herife atıyorsun hem de taş davasına dikiliyorsun!”  </p>
			<p class="paragraf">Sanki kara otomobil Edirnekapı’dan çıkmadı, gündüzü kalenin berisinde bırakıp, gecenin içine daldı. Evet, İstanbul’un alınma gününden kalmış Edirnekapı mezarlığı, göğe baş çekmiş sık selvilerle biraz loşça olacak mecburi ama, şimdiden, bildiğimiz akşam alacasında... Bu göz gözü görmez karanlık nasıl bela!  </p>
			<p class="paragraf">Kara araba sağa saptı, Ayvansaray’a yönelip Haliç’e dikildi. Bir ara, öndeki kıvrık bıyıklıya, şoförün “Yüzbaşım” dediğini duyduğu için, Selim Nuri’nin askeriye eline geçtiğine hiç şüphesi kalmamıştı. Bütün vatandaşlar gibi, haklı haksız, suçlu olsun, suçsuz olsun polisten ürküyordu. “Askeriyeye geldi mi, askeriye başka!” Artık bir başka türlü ferahlamış, keyfi birkaç kat artmıştı. “Evet, nereyedir bu gidiş? Doğruca Fındıklı’yadır. Merkez Komutanlığı’nadır, Belki de Kolordu Karargâhı’nadır! Peki, neden köprüyü geçip kestirmeden gidilmemiştir? Çünkü, askeriyede, madem, ki bir yumurtayı sekiz kişinin taşıması kanundur, kulak da ister istemez enseden gösterilecek, Vilayet’ten Fındıklı’ya Galata Köprüsü–Mumhane Caddesi geçilerekten değil, belki Ayvansaray üstünden Unkapanı geçilerek, belki de, Eyüp üzerinden dolaşarak varılacak. Böylesi kestirme! Doğrusu bu! Biz mi bileceğiz, yüzbaşım mı bilecek?”  </p>
			<p class="paragraf">Kara araba hırıldayaraktan, höykürerekten, çeşitli yanmış yağ, benzin, lastik, yün, mika kokuları salaraktan ve de depreme uğramış gibi sarsılaraktan, hoplayıp zıplayıp çeşitli türlü cilveler göstererekten, zıngadak çakılıp kalıp, öldüm Allah yürümezlenmek cilvesine binerekten ve de fırlayıp iki kilometreyi bir kilometrede, belki de üç kilometreyi bir kilometrede alıverecek hıza binerekten gitmekte ki, zapt olması kalmayaraktan gitmekte... Evet, önde Boğaz olmasa, bu böylece Avrupa’dan karşı kıyıyı hoplayıp Asya kıtasını tutacak, Ankara’yı bulacak! Orada da ne olacaksa olacak! Mübarek Eyüp Sultan Hazretleri makamına ayak basmakla kara arabaya bir başka celadet gelip, sarsıntısı yumuşayıp, kokuları azalıp, belki de tatlılaşıp minderinin şurasında burasında sivrilmiş yay uçlarının mazarratı az biraz eksilip...  </p>
			<p class="paragraf">Evet, kara araba, benzin sarfiyatına katiyen acımayıp, arkasında mahalleler boğan toz bulutları kaldıraraktan Zülüftarağa’yı Türkçesi resmen Sadabat şenliklerinin er meydanını ve de beher soğanı beş yüz altına satılan nice nice lale bahçelerinin mekânı Kâğıthane’yi hedef alıp hışım gibi saldırdı ki, geleni geçeni can korkusuyla iki yana püskürtüp savuraraktan saldırdı.  </p>
			<p class="paragraf">Selim, “Nedir?” demeye kalmadan, kara araba, tahta köprüden dereyi hışım gibi atlayıp çayırın yanındaki berbat yolda çalkalanaraktan, makası kırmacasına çukurlara girip çıkaraktan, başkaca, sağa sola kaykılaraktan yokuşun ayağını tuttu. Buradan sonrası harıltıya, gürültüye, öksürüğe, aksırığa karışıp, motor görülmemiş oyunlar, rastlanmamış hünerler göstererekten düze çıktı. Düşkünevleri’ni sağda bırakıp, tos vuracak gibi Hürriyetiebediye tepesine yöneldi. Bereket, tepeyi ve de Ebedi Hürriyet’i, bunun anıtını manıtını yerle bir etmeden sağlayıp Şişli’ye gider gösterip, apansız yan vererekten Mecidiyeköyü’ne büküldü. Buradan ilerisi, dut bahçeleri ve de insanın kıt, Allah’ın bol yerleri olmakla ve de insanların kıt yerinde Allah’ın bolluğu âdemoğluna hiçbir yarar sağlamadığı bilinmekle, Selim Nuri’nin yola çıkalı beri ilk kez yüreği bozuldu. “Nereye gitmekteyiz yüzbaşım, benim gazetede işim vardır ve de boktan gazete değil, mebuslarımızdan Hakkı Tarık Bey’in ve de mebuslarımızdan Âsım Bey’in gazetesi <span class="CharOverride-2">Vakit</span> gazetesinde işim vardır,” demeye davrandığı sırada... Yüzbaşı, “Hayda kertesidir!” demesiyle, Selim’in iki yanında oturanlar, “Arkadaş ceplerini boşalt bakalım!” dediler. “Vay, anlaşıldı bunların maksadı cana değil, mala imiş! Keseyi verene aşk olsun!” demesiyle Selim Nuri, önce pantolon cebindeki servetine el atıp yüz on iki buçuk kuruşu çıkarıp, “Buyurun yiğitler! Varlığımız budur. Ve de ananızın ak sütü gibi size helaldir!” diye şakalaşmaya dökeyim derken, nursuz herif, “Uzatma, boşalt!” diye kükredi. “Başka para yoktur. Zorlayan taşa zorlar gibisine boşa zorlar,” dediyse de, kulak asmayıp ceplere el atıp sıvazlayaraktan, mıncıklayaraktan, sertlik gördükte, eli cebe daldırıp yoklayaraktan üstündekini iğneden ipliğe aldılar. Öndeki yüzbaşı, “Nedir?” demesiyle, arkadakilerden nursuz herif, “Metelik nanaydır yüzbaşım, üstünde silah milah, başkaca da bomba bulunmamıştır, tırnak çakısı bile yoktur. Emrin?” demez mi?  </p>
			<p class="paragraf">Selim Nuri, bir yandan müflisliği meydana çıktığından yarı beline kadar utanç kızılına batıp, dili dişi kitlenip, bir yandan, “Hele teresler, biz, milyon olsa bir liradan artığını üstümüzde dolaştıracak avanaklardan mıyız?” diye gizliden şişinip dururken, kıvrık bıyık yüzbaşı ikinci “Hayda!”yı çekmesiyle, nursuz herif, yakasına sarılıp, elinde salladığı her neyse onu kaldırıp “N’oldun bire Salih Efendi, anan öle!” diyerekten tayfayı imdadına isteyip kafasına bir şey geçirivermesin mi? Yalan mundar, Selim Nuri önce kendisini çuvala sokuyorlar belleyerek tatlı canı savunmak içgüdüsüyle biraz debeleneyim dediyse de, iki yandan çelik gibi parmaklar pazılarına yapışıp sıkıp, zıplayan arabanın eski minderine yapıştırdılar. Fakat Selim Nuri, çabalamanın faydasızlığını, başkaca, gücünün de yetmeyeceğini anlayıp başına gelenin nasıl bir pislik olduğunu burun yordamıyla anlamak için derin derin soluklandı. Uzaktan uzağa bir sidik kokusu olmakla öğürtüyü güç ile zaptedip, “Hay Allah belanızı versin teresler!” dedi ya, sesi çıkmadığından tereslere duyuramadı.  </p>
			<p class="paragraf">Kara otomobil, kara gecede, kahpe karı gibi çalkalanaraktan, göbek hoplataraktan, sarhoşlamış gibi iki yanlara yalpalayaraktan seğirtmekteydi ki, hilafsız kelle götürse ancak olur!  </p>
			<p class="paragraf">Selim bu kelle götürme sözüyle ölümü hatırlayıp, ölüm korkusuna düştü. Sırtını buz gibi ecel teri bürümüş, yüreği ürküntüden yarılayazmıştı. “Yahu nedir? Nedir hey Allah! Bu herifler bizden neyi alıp verememekteler?” diyerekten az biraz çabalamak istedi. Debelendikçe kafasına geçirilen namussuzluğun soluğunu keseceğini anlayıp duraladı, “Neyin nesidir peki! Biz bu rezillerin top kâküllü avratlarını mı sürüdük?” diye geçirdi aklından... Can korkusu, ortaokul okumuşluğunu ve de lise okumuşluğunu, fazladan Darülfünun okumuşluğunu çekip almış, arada bir iyi kullandığıyla kendi kendine övündüğü İstanbul dilinin yerine, Çorum’un Dadal Efendi Türkçesini getirmişti. Ölüm korkusu, sürgit dayanılır bela olmadığından, kara otomobilin çalkantısı sersemliğinden de yararlanarak, “Dur oğlum, bu pislik dağarcığını bunlar bizim kafamıza neden geçirdiler? Çünkü öldürmek niyetinde değiller de ondan geçirdiler. Bunların niyeti, gittiğimiz yeri bize göstermemek... Sonunda, sağ-esen salıvermek... Ne denilmiştir, ‘Ölüm yoksa, gerisi kolay’ denilmiştir!” Sidik kokusuna rağmen, bu düşünceyle soluğu genişlemişti. “İyi ya, nedir alıp veremedikleri bizden bunların? Neyi yitirdiler de, bizden arar oldular?” Bir zaman bu sorunun karşılığını aradı, bulamayınca zorlamayı bıraktı. “Kafa gevezeliğini bırakalım arkadaş! Sezgi gücüyle bil bakalım nerelerden geçip, nerelere gitmekteyiz?”  </p>
			<p class="paragraf">Kara otomobil düzgün yolu bulmuş olmalı ki, eskisi kadar kıç atmıyordu. Sağa sola savurmalardan ne yana büküldüklerini bulmaya çalıştı. “Araba kısmında kanundur, sağa savruldun mu, sola saptığını bileceksin! Nah işte sola saptık! İkinci kezdir bu... Peki, nerde geçirdiler bizim kafamıza bu dağarcığı? Hürriyetiebediye tepesini geçtiğimiz yerde...” Gülmesi tuttu. “Vay canına! Adı da, Hürriyetiebediye buralarının... Hürriyetiebediye’miz böyle olursa, var gel istibdadı ebediyemiz nasıl olur!” Bu kez çukurlu yollara girilmişti. Kara araba, öylesine batıp çıkıyor ki, koca Tanrı destek olmasa makasları, dingilleri çoktan kıracak... Beylik mal olduğundan, askeriye şoförünün de katiyen insafı, acıması yok... Sürmekte ki, Tanrı yarattı dememekte... Yüklenmek olur ya, bu kadar mı olur! Bu kez soldan cayıp, sağa sağa zorlatmaya başladı bu kara otomobil... Sıkalım bakalım dişimizi... Hay aman, nah, bildiğimiz toprak yoldur bu... Tanrı’nın asfaltıdır kurban olduğum... Zank durduk! Acı fren! Demek çukura çattık! Yok yahu! Bu gıcırtı, yüzbaşının diş gıcırtması değilse, bildiğimiz demir kapı inlemesi... Girdik kışlaya... Hay anan öle sefil Selim! Askeriye nereye alır gider adamı, kışladan başka? Tamam! Kışla avlusu... Askere sağa dön, sola dön talimi gösterdiklerinden kışlaların avlusu geniş olacak ister istemez! Geldik şükür...   </p>
			<p class="paragraf">Araba durdu. Sağındaki sarı yağız herif kolunu tuttu:  </p>
			<p class="paragraf">“Geldik!” Sonra fısıldadı: “Arkadaş korkma! Bir bok olacağı yoktur!”  </p>
			<p class="paragraf">Selim’in yüreğine hem ferahlık hem de minnet duygusu doluverdi. Bir an içinde anladı ki, yolda maskaralığa vurması, korkmazlıktan değil, korkudanmış... Öyle de cenabet korkuymuş ki, kafasına geçirilen namussuzluğun sidik kokusunu bile duyulmaz eden gerçek ölüm korkusuymuş! Öksürmemek için kendisini sıktı. Öksürürse kusmayı önleyemeyecekti yüzde yüz... Bir de kusmak eksikti bu rezillikte... Yedekleyen herife kendisini kör gibi bırakıp, sarsak sarsak yürüdü. “Dikkat! Merdiven!” dedi sarı yağız... Selim basamakları saymayı akıl edemediğinden, ne kadar çıktığını bilememişti ama, çok değildi öyle... Beş, altı, yallah yallah, yedi-sekiz ayak!  </p>
			<p class="paragraf">“Yarbay yukarda mı?”  </p>
			<p class="paragraf">“Evet teğmenim!”  </p>
			<p class="paragraf">Girdikleri yerde yol keçesi var... Yahu bura nasıl kışla? Kışla gidiş gelişine dayanan bu nasıl bir yol keçesi...   </p>
			<p class="paragraf">“Dikkat! Merdiven!”  </p>
			<p class="paragraf">Bu kez çıkılmadı baş yukarı, tersine, inildi. Selim saydı basamakları... “Yedi... sekiz... dokuz... on iki... on üç... on dört! Vay canına, çıktığımızın iki katıdır ki, bildiğin yeraltının derinidir!”  </p>
			<p class="paragraf">Süngüler şangır şangır çekilip, açılıp, kapının kanadı küt diye arkaya vurdu. Girdiği yerin döşemesi taştandı. İçerisi tıkabasa rutubet dolu...   </p>
			<p class="paragraf">Sarı yağız teğmen kafasındakini çekip alınca, Selim Nuri ampulün ışığıyla kamaşan gözlerini kırpıştırarak küf kokulu havayı derin derin içine çekti. Kafasına geçirilen “namussuzluk” bir eski asker pantolonuydu. Eskiliği yamalılığından belli... Yoksa yırtık mırtık arama!  </p>
			<p class="paragraf">Sarı yağız teğmen, sanki bu pantolonu Selim onun kafasına geçirmiş gibi dargın, suratını asıp çıkmış, sürgüleri sert sert sürmüştü.  </p>
			<p class="paragraf">Oda penceresizdi. Köşedeki ranzada iki ot yatak vardı. Battaniye, yastık arama... Su kabı da yok! Yerler iki parmak toz... Tavanda parçalanmış tüller gibi sarkan örümcek ağları...   </p>
			<p class="paragraf">Selim, genzine yerleşen pis kokuyu defleyebilmek için burnunu hızla çekerek tükürdü. Yerde cigara izmariti falan görmüyordu. “Buranın zagonu, bildiğimiz Dördüncü Murat Efendi’mizin tütün yasağı zagonu mu, heyvah!”  </p>
			<p class="paragraf">Ellerini ceplerine sokup voltaya başladı. Bir zaman gidip geldikten sonra, adımlarını gittikçe hızlandırıp daralttığını, kendini dalgınlığa biraz daha bıraksa, durduğu yerde fırt fırt döneleyeceğini anladı. Böyle voltayı, kız bozmaktan tutuklanmış bir okul arkadaşını yoklamaya gittiği sıra Çorum Cezaevi’nde görmüştü. Herifler, ikişer üçer, çok önemli bir iş görür gibi kısacık bir mesafede gidip geliyorlardı. Nedenini sorduğunda, “Bunlar ağır cezalıdır, ağız ceza voltası böyle olur,” karşılığını almıştı. “Biz daha, ağır cezalı değiliz oğlum! Adam gibi voltala!” Biraz sonra yoruluverdi. Öksürdü. Ranzanın alt katına oturdu. Yalnız başına kapatılalı, şurda, daha on dakikayı bulmadan aylaklık üstüne çullanmış, canını sıkmaya başlamıştı. Ceplerini yokladı. Hiç... “Vay ki, yankesici kaç para! Saniyesinde nasıl çekip aldılar bunlar, şu kadar cepteki, şu kadar ufak tefeği? Aşk olsun!”  </p>
			<p class="paragraf">“Demek bu kulampara Behram rezili buraların mı ispiyonu? Heyvah ki buralara... Buraların anlı şanlı adamlarına!” “Neye tepeledin bizim adamımızı?” “Siz adamınızın nasıl bir adam olduğunu bilir misiniz? Bilseniz neye sormaktasınız? Bilmezseniz bu nasıl görev görmektir? Kime yararlı?” “Sen oralarını kurcalama... Sopalamışsın ki, koca Tanrı yarattı dememişsin!” “Sormadınız mı, durduğumuz yerde mi sopalamışız? Sormadınız mı bu sopalama suçunda geçmişimiz mi varmış bizim? İki saat önce rakı bahşişi getiren herif, iki saat geçmeden niçin kırmış namussuzun boynuzlarını? Kendisi demedi mi nedenmiş?”  </p>
			<p class="paragraf">Birden sessizliği fark edip doğruldu. Soluklarını tutup kulak verdi. Hayır! Hiçbir yerde hiç kıpırtı yok... “Yahu nasıl bir askeriye kışlası bunun burası? Hani bağırtı çağırtı... Çizme, postal gıcırtısı... Komuta haykırışları... Belki de yat borusu, kalk borusu... Emir erlerini, perde çavuşlarını hiç mi istemez buranın komutanları?” Soluğunu boşalttı. Öksürdü. Yüzde yüz haksızlığa uğramışlığın öfkesi uzaktan uzağa kımıldıyordu. “Sopalamak, evet suçtur! Peki, mahkeme yok mu bu memlekette? Hâkim yok mu? Ne ilgisi olur, iki başıbozuk arasındaki dalaşmanın askeriye takımıyla?”  </p>
			<p class="paragraf">Kapıyı yumruklamak, birisini çağırıp, “Bu nasıl iştir?” sormak geçti aklından... “Yok bir şey dediniz ama teğmenim! Neyin nesi bu rezillik?” Ürkütücü bir ses duymuş gibi irkilip dikildi. “Biraz ekmek olsa... Tahin helvası... Kaşar peyniri... Ekmek ama... yeni çıkmış fırından... Kabuğu nar gibi kızarmış... Gevrek...” Ağzı sulandı. Saat dokuz... Belki de ona yakın... Öğleyin de az yemişti. Epeydir iştahı yok... “Acımızdan mı öldürecekler bunlar bizi? Var mı askeriye ocağında böyle şey! Yeniçeri rütbelerini boşuna mı mutfaktan almış Osmanlı? Açlıkla terbiye işini koca Tanrı kendine ayırmış ki, uygulamayı sıralı sırasız yapmasın kulları...”  </p>
			<p class="paragraf">Midesi kazınıyor, öfkesi yaklaşıyordu. Gövdesini açlık ürpertisi yokladı. “Ulan kötü Behram! Şu yemin, şu and olsun, burdan çıkar çıkmaz... Bak bakalım sana bu İstanbul’u dar etmez miyim? Aklın varsa, kendine bir başka İstanbul ara!” Öfke bastırmakta ki, bu gidişle Çorumluluğu ele alıp, ölüm eri olmasına çok bir şey kalmayacak...  </p>
			<p class="paragraf">Ayak sesleri duyarak hemen kalktı. “Karavana geliyorsa yaşasın! Suyu da çektik mi üstüne... Gerisi kolay!”  </p>
			<p class="paragraf">Sürgüler çekildi. Sidikli asker pantolonunu başına geçiren herif... Karavana maravana yok!  </p>
			<p class="paragraf">“Gel bakalım!”  </p>
			<p class="paragraf">“Kulampara Behram’ın bacanağı değilse, bu işe bunun canı sıkılmış bugün... Yoksa, bu domuz suratı nereden bulur adam gibi adam!”  </p>
			<p class="paragraf">Merdiveni dizleri kesilerek çıktı. Bir yan kapıdan gayet geniş sofaya geçince şaşırdı. Allah Allah! Nasıl kışla burası yahu? Burası bildiğimiz padişah sarayı... Hele şu derbedeye, şatafata hele... Dur oğlum, bunlar sakın Behram rezilini tepeledin, aferin diyerek, bizi ziyafete miyafete mi istediler! Olur m’olur!”  </p>
			<p class="paragraf">Burası düpedüz eski paşa konaklarındandı. Hem de öyle müflüsleyip, değerli eşyaları okutmuş da, eskici Yahudi’nin metelik vermediği eski püsküye, çula çaputa kalmış paşa konağı değil... Esaslı... Yol kilimlerinin kalınlığı bir parmak... Koltuklar, iskemleler, boy aynaları altın yaldıza kesmiş... Pencerelerde kadife perdeler, kat kat tüller... Duvarda adam boyu tablolar ki, her biri şu suratsız herifin kanı pahası tablolar... İkinci kata çıkan merdivenin trabzan babalarına yumruk kadar billur toplar kondurulmuş... İkinci kat sofası büsbütün özentili... “Halılar Acem... belki Buhara... Ah, insanoğlu halıdan anlamalı da neye bastığını, kaç bin liranın üstünde gezindiğini bilip keyiflenmeli. Bir de açlıktan geberecek kertede olmayacaksın elbette bizim gibi!”  </p>
			<p class="paragraf">Koridorun ağzında oturan yarı asker, yarı başıbozuk oğlan, suratsız herifi görmesiyle hoplayıp hazır ola gelmişti. “Haşşöyle, edebini bil! Bura nere?”  </p>
			<p class="paragraf">Koridordan epey gittiler. Nöbetçili kapıya yanaştılar. Önünden geçtikleri kapılardan birinde adam var! Adam ne demek? Adamlar... Biri güldü kas kas... Biri, “Oğlum...” diye bir şey dedi ya, gerisini kapamadı Selim Nuri...  </p>
			<p class="paragraf">Nöbetçi girip haber verdi. Gelsin emri almış olmalı ki, kapıyı araladı.  </p>
			<p class="paragraf">Nursuz herif girdi. Topuklarını vurdu, kafa büktü.  </p>
			<p class="paragraf">“Peki! Siz bırakın!”  </p>
			<p class="paragraf">Vay ki, burası nasıl bir makam! Vay ki, burayı döşeyenin ya aklı hiç yok ya da variyetinin tükenesi yok! Köşeye iki koltukla bir alçak masa koymuşlar. Her biri yüz lira değilse de, seksen liradan da aşağı değil! “Bizim gibi bir sefilin iki yıllık bir geçimi... İpeğin parıltısını görmesiyle Osmanlı padişahının aklı sıçrar ve de oturmaya kıyamaz, dönelir durur!”  </p>
			<p class="paragraf">Adamın oturduğu yazıhane... Sol yanında yanan abajur. Duvarda, Gazi Paşa resminin yaldızlı çerçevesi ki, tastamam, boy resminin çerçevesi...  </p>
			<p class="paragraf">“Oturun!”  </p>
			<p class="paragraf">Selim Nuri gösterilen iskemleye oturdu.  </p>
			<p class="paragraf">Adamın ilk göze çarpan özelliği, alabros kestirdiği kırçıl saçları... Bunların en önce göze çarpması, kaşlarının bir parmak yukarısından başlaması... Hayır, buna, koca Tanrı alın denen şeyi hiç vermemiş kurban olduğum... Bunu alnından yoksun edip savuşmuş... Say ki, çocukluğunda tepesi üstüne düşmüş de, kafası yassılakomuştur.  </p>
			<p class="paragraf">Gözleri de hem ufak bunun, ayrıca birbirine yakın... Esmer suratı ablak oysa... Yanakları da iki yandan sarkmış... Bu sarkma, bir cins av köpeklerinin yanaklarında olur!  </p>
			<p class="paragraf">Sesi gevrek... Ağızdan gevrek değil ha, gırtlaktan gevrek... Az biraz da pepe mi ne? Dediğini anlamak belki de bu yüzden biraz zorca...   </p>
			<p class="paragraf">Adını sordu, kendi karşıladı: Selim Nuri... Yaşını sordu, kâğıda bakarak kendi karşıladı: Yirmi iki... Babası adını sordu, memleketini sordu. Hep kendi karşıladı. İyi... Canı tezlik belirtisidir.  </p>
			<p class="paragraf">Selim Nuri, masanın üstündeki kâğıtların arasında <span class="CharOverride-2">Kurtuluş</span> dergisini görünce çok şaşırdı. Şaşırması, dergi basılmıştı. Kapağında Hürriyet Heykeli... Vay canına! Demek, herif dayağı yemesiyle... Yahu bilmez mi nur içinde yatası dedelerimiz... Boşuna mı demişlerdir, dayak cennetten çıkma...  </p>
			<p class="paragraf">“Doğru söyle... Alevi misin?”  </p>
			<p class="paragraf">“Anlamadım! Ne Alevisi?”  </p>
			<p class="paragraf">“Çorum’da Alevi çoktur. Alevi misin?”  </p>
			<p class="paragraf">“Hayır!”  </p>
			<p class="paragraf">“Baban karıştı mı Çapanoğlu ayaklanmasına... Alaca baskınına falan?”  </p>
			<p class="paragraf">Selim, gözlerini kırpıştırdı. İşin, <span class="CharOverride-2">Kurtuluş</span> dergisiyle... Daha doğrusu, Behram’ı sopalamak meselesiyle ilgisi olduğunu anlayıp rahatlamıştı. Herifin bu sorularla neyi aramakta olduğunu bile merak etmedi. Yalnız, kır saçlı adamı biraz daha sevimsiz, biraz daha kendisinden uzak bulduğu için, “Babam seferberlikte şehit oldu, sayende!” demek, rahmetlinin anısına burada hakaret olacakmış gibi geldi. “Yok!” diye kesip attı. Herif, açıklama bekleyerek yüzüne bakıyordu. Selim’in başka bir şey eklemek niyetinde olmadığını anlayınca suratı birden karıştı. Çenesi sıkılıp ağzı iki yana çekilerek dişleri göründü. Görünen dişler, altlı üstlü köpek dişleriydi. Bu da yırtıcı bir hayvanın paralama hırsını vermişti suratına...  </p>
			<p class="paragraf">Belki de bu sebepten, yani karşısındakinin zıttına basmanın yolunu bulduğunu sezdiğinden Selim, bundan sonraki soruları da hep öyle mümkün mertebe kısa, inadına dik cevapladı.  </p>
			<p class="paragraf">“Sen mi çıkarıyorsun bunu?”  </p>
			<p class="paragraf">“Evet!”  </p>
			<p class="paragraf">“Neden <span class="CharOverride-2">Kurtuluş</span> koydun adını?”  </p>
			<p class="paragraf">“Koydum!”  </p>
			<p class="paragraf">“Neden kurtuluş... Neden kurtulacak?”  </p>
			<p class="paragraf">“Kurtuluş Kurtuluş! Nedeni yok!”  </p>
			<p class="paragraf">“Nedir bu resim?”  </p>
			<p class="paragraf">“Bir heykel...”  </p>
			<p class="paragraf">“Ne heykeli?”  </p>
			<p class="paragraf">“Hürriyet!”  </p>
			<p class="paragraf">“Nerenin Hürriyet Heykeli imiş?”  </p>
			<p class="paragraf">“New York’un!”  </p>
			<p class="paragraf">“Yabancı bir memleketteki heykelin resmi ne arıyor senin derginde?”  </p>
			<p class="paragraf">“Hiç!”  </p>
			<p class="paragraf">“Hiç de, neden bastın?”  </p>
			<p class="paragraf">“Kapaktır!”  </p>
			<p class="paragraf">“Kapağa hürriyet heykeli basıyorsun! Bunun anlamı?”  </p>
			<p class="paragraf">“Yok!”  </p>
			<p class="paragraf">“Maksadı ne?”  </p>
			<p class="paragraf">“Hiç!”  </p>
			<p class="paragraf">“Darülfünun’da okuyorsun! Liseyi bitirmişsin! Aptallığa vurup kurtulamazsan!”  </p>
			<p class="paragraf">“Aptal değilim ben!”  </p>
			<p class="paragraf">Bu sorguya Behram namussuzunun yüzünden çekildiği gittikçe etkisini artırarak Selim Nuri’yi, soğukkanlı öfkelerin en yamanına yavaş yavaş itiyordu. Araya giren aptal sözü duygularına hâkim olma çizgilerinden bellibaşlı birkaçını birden atlayıp geçmesine sebep olmuştu.  </p>
			<p class="paragraf">Adam derginin kapağını çevirdi. İlk sayfayı süzdü, geçti. İkinci, üçüncü sayfalarda kırmızı kalemle bir yerler çizilmişti.  </p>
			<p class="paragraf">“Zabit gülerken ısırır, ne demek?”  </p>
			<p class="paragraf">“Zabit mi? Atasözüdür.”  </p>
			<p class="paragraf">“Orduya hakaret!”  </p>
			<p class="paragraf">“Atasözü orduya hakaret etmez.”  </p>
			<p class="paragraf">“Kimi yağından yemez, kimi yavandan, ne demek?”  </p>
			<p class="paragraf">“Atasözü...”  </p>
			<p class="paragraf">“Zenginle fakir arasında fark var demeye getiriyorsun!”  </p>
			<p class="paragraf">“Yok mu?”  </p>
			<p class="paragraf">“Sana mı düşer belirlemek?”  </p>
			<p class="paragraf">“Atalarımıza düşmüş ki, söylemişler.”  </p>
			<p class="paragraf">“Ya şunu napalım: ‘Yokluk taştan katıdır,’ ne demek bu?”  </p>
			<p class="paragraf">“Vicdan yokluğu demektir, akıl yokluğu...”  </p>
			<p class="paragraf">Herif, “Deli mi?” diye düşündüğünü saklamaya çalışmadan tepeden tırnağa baktı Selim’e... İnat ettiğini anlamış olmalı ki, kızgınlığı birkaç parmak arttı.  </p>
			<p class="paragraf">Alt dudağını ısırdı. Başını, “Gösteririm sana ben!” anlamına sallayıp, sayfayı çevirdi:  </p>
			<p class="paragraf">“Sinemaların adlarını yazmışsın alt alta... Nedir maksadın?”  </p>
			<p class="paragraf">“Yazılı ya... On iki sinemadan sekiz tanesinin adı gâvurca... Alkazar... Ekler... Etual... Majik... Opera...”  </p>
			<p class="paragraf">“Ne olur? Arapça mı olacaktı?”  </p>
			<p class="paragraf">“Arapçayı bırakıp gâvurcaya yönelmenin farkı nedir? Bizim kendi dilimizde...”  </p>
			<p class="paragraf">Birden savunmaya geçtiğini anlayarak susup dişlerini hırsla sıktı.  </p>
			<p class="paragraf">“Evet! Kendi dilimizde dedin?”  </p>
			<p class="paragraf">“Yok bir şey! ‘Kelime kalmadı mı?’ diyecektim.”  </p>
			<p class="paragraf">Herif, küçücük, yusyuvarlak yırtıcı kuş gözleriyle parçalamak için atılacak gibi baktı.  </p>
			<p class="paragraf">“Ya bu nedir? Bu radyo programı?”  </p>
			<p class="paragraf">“Radyo programı dedin ya!”  </p>
			<p class="paragraf">“Neden bastın?”  </p>
			<p class="paragraf">“Yazılıdır. Altı parça var. Altısı gâvur musikisinden... Kelen’den uvertur, Berliyoz’dan Suit Trayena kartaj... Hele, Grig denilen herif her kimse ondan Andante sonat maskaralığı... Ayıptır.”  </p>
			<p class="paragraf">“Yasaklandığını bilmiyor musun Türk radyosunda yerli musikinin?”  </p>
			<p class="paragraf">“Biz Anadoluluyuz. Aklım ermedi buna benim. Kolay da ermez...”  </p>
			<p class="paragraf">“Senin aklınla mı idare edilecek vatan? Sen kaç paralık adamsın? Ne sanıyorsunuz kendinizi siz?  </p>
			<p class="paragraf">Selim nereden bulduğunu, kendisinin de anlayamadığı büyük bir güçle alaylı alaylı gülümseyerek –daha doğrusu, bu herife anlayacağı dilde meydan okuyarak– yere bakıp sustu.”  </p>
			<p class="paragraf">“Sana kimler akıl verdiyse yanlış vermiş... Biz, kurtardığımız memleketi sizin gibi ne idüğü belirsiz zıpçıktılara kaptıracak adamlar değiliz! Eğer Serbest Parti’ye güveniyorsanız... Milletin zehirlenmesi, vatanın tehlikeye atılması için açılmadı o parti... Gözünü oyarız adamın biz, gözünü...”  </p>
			<p class="paragraf">“Kanun... Mahkeme n’oluyor?”  </p>
			<p class="paragraf">“Yağma yok! Kanunmuş... Mahkemeymiş... Aklını başına topla! Bak, buraya kanun manun girmez! Burada mahkeme falan yok... Bir de bakarsın ayakların yerden kesilmiş... Anandan doğduğuna pişman olursun!” Kaleminin tersini sert sert vurdu: “Ne demektir, sarayların öğrenci yurdu yapılmasını istemek?”  </p>
			<p class="paragraf">“Açık! Öğrenci yurdu yapılmasını istemektir.”  </p>
			<p class="paragraf">“Ne demektir? Büyüklerimiz çıkacak da, siz mi yerleşeceksiniz! Devletimizi yıkacaksınız... Başına geçeceksiniz! Başına geçmeden saraya girilir mi? Biz avanak mıyız bunu bilmeyecek...”  </p>
			<p class="paragraf">Selim az kalsın, “Hay hay” diyecekti, ürkek ürkek yutkunarak vazgeçti. N’apabilirlerdi peki? Bu suçlamalarla mahkemeye verirler de, Allah göstermesin, üç dört sene hapis yatırırlar mı? Korkuya kapılmak üzere olduğunu dehşetle fark ederek toparlanmaya çalıştı. Durumu başından anlatsa mı, anlatmasa mı? Halk Partisi’ni tutmaktadır! Kuvayı Milliyecidir! Tanıkları vardır dağlar gibi... Saray şoförü Dadal Efendi hemşerisi olup... Birden kendisine karşı dayanılmaz bir acıma duydu. Demek insan, kendi düşüncesiyle kendi içinde, saniyede buralara kadar düşebilir! Dadal Efendi denilen maskaraya sığınacak çirkef çukurlarına kadar... Zorlatıp kafasını yiğitçe dikti: “Koç yiğit kurban içindir... Ulan köpoğlu atalarımız... Hay siz çok yaşayın! Neler söylüyor bu pis herif yahu?. Aklı ermemişmiş... Acıyormuş bir Anadolu çocuğu olduğu için... Vatan evladı... Yoksa... Şunu da aklına yazmalıymış ki, burnu dikine gitti mi, adam... Kendine edermiş... Nice nice gem almazlar, bakmışsın otomobil kazasına uğramışlar gündüz gözü... Ana caddelerde... Cavlağı çekmişler... Bakmışsın, bir gece, havagazı musluğu açık kalmış...”  </p>
			<p class="paragraf">“Deli mi bu? N’arasın bizim Cambaz Kadı Medresesi’nde havagazı?”  </p>
			<p class="paragraf">Araştırmışlar, pek kötü adam olmadığını öğrenmişler... “Öyle görünüyorsun!” Şimdi sorduğuna doğru karşılık verirse, hiçbir şeyi saklamazsa, vatansever, milliyetçi bir Türk çocuğu olduğunu anlayacakmış... İlerde bunun çok kârını göreceği de şüphesizmiş... Hem makamlara fırt fırt geçmekte hem de para pul, han hamam sahibi olmakta...”  </p>
			<p class="paragraf">“Söyle bakalım, Selim, bu dergiyi çıkarmak için seni kim teşvik etti? Parayı kim verdi? Kaç para verdi?”  </p>
			<p class="paragraf">Selim, konuşmanın burasında para lafını beklemediği için bir an durakladı, ama hiç şaşırmadı. Bir dergi çıkıyordu. Kendisi yoksuldu. Elbette paranın nereden geldiği araştırılacaktı.  </p>
			<p class="paragraf">“Bunu basıp getiren rezil, söylemedi mi parasının nereden geldiğini?”  </p>
			<p class="paragraf">“Bırak şimdi bu masalları... Bizi yormazsan hakkında hayırlı olur. Kimden bunun parası? Böyle işler bedava olmaz!”  </p>
			<p class="paragraf">Selim, birden Behram namussuzunun iftira etmiş olması ihtimalini hatırlayarak kaşlarını çattı. “Hastir!” dese mi? Çiğ yememiş ki karnı bozulsun:  </p>
			<p class="paragraf">“Arkadaşlar... Beşer lira verdiler. Sorabilirsiniz... Kurtuluş Savaşımızın generallerinden birinin oğlu da vardır içlerinde...”  </p>
			<p class="paragraf">“Süsst! Onu sormuyorum! Filanın oğlu... Falanın oğlu... Bunlar eski numaralar... Paranın gerçek kaynağını açıklamadan kurtuluş yoktur, bilesin!”  </p>
			<p class="paragraf">“Vay başıma! Bunlar beni Selbest Parti’den mi para alıyor sandı? Demek böyle mi karalamaya kalkıştı bizi namussuz Behram? Peki, bu herifler hiç mi soruşturmaz? Bir başkasına gidip, neyin nesi demeden, çal yaka... Yuf olsun!”  </p>
			<p class="paragraf">“Size, bizi anlatan yanlış anlatmış... Biz Halkçıyız! Hem de para Halkçısı değil, yürekten, inançtan Halkçıyız... Türkçesi, yaşayanların Halkçısı bellemeyin bizi... Biz, ateş boylarında ölenlerin Halkçısıyız!”  </p>
			<p class="paragraf">“Karnımız tok bizim bu laflara... Kaç para aldın Bolşeviklerden?”  </p>
			<p class="paragraf">Selim’in tepesine gök yıkılmış, dili tutulmuştu.  </p>
			<p class="paragraf">“Saklamak boşuna... Hepsinden haberimiz var bizim... Bunu çıkarmak için kaç para verdiler sana Moskoflar?”  </p>
			<p class="paragraf">“Hepsinden haberiniz var! Moskoflardan para... Vay, demek sizin defterde, Moskof parası almak da yazılı... Ne denilmiştir? Kişiyi nasıl tanırsın, kendin gibi... Sorup izlemeden... Gerçeği bulmadan, ‘Alır mı alır’ dedin, ‘Çünkü ben benden bilmekteyim! Bana verseler alırım!’”  </p>
			<p class="paragraf">“Sus hergele! Gözünü patlatırım!”  </p>
			<p class="paragraf">“Hergele senin boynuzlu babandır pezevenk... Sana geldi mi almazsın da ben, Çorum’un Sarıkamış şehidi Mehmet’in oğlu Selim alırım ha!” Herifin şaşkınlığından yararlanıp birden dikildi: “Söyle bakalım kart dürzü, ya sen kimlerdensin!”  </p>
			<p class="paragraf">“Ulan it!” Herif bir yere tutunmak ya da dayanıp kalkmak istiyor gibi çalınıp zile bastı: “Ulan ben adamı...”  </p>
			<p class="paragraf">“Senden gelecek bela!” Ayağa kalkmış avazı çıktığı kadar bağırmaya başlamıştı: “Burası oğlan kerhanesi mi ki, kart geyik... Sen beni... Sen beni oğlancı Behram karalamasıyla...”  </p>
			<p class="paragraf">“Edepsiz!”  </p>
			<p class="paragraf">“Hastir! Edepsiz senin kahpe anana, avradına derler dürzü!”  </p>
			<p class="paragraf">Son kelimeyi tamamlayamadı, ensesine vurulan bir yumrukla yüzükoyun yere kapandı. Ellerine dayanarak bir kez yekindi. Bakanlar da, kendisi de kalkmayacak sandı. Fakat insanüstü bir gayretle sıçrayıp döndü. Vuran herif, hâşâ, insan değildi. Enine boyuna iki adam iriliğinde bir goril azmanıydı. Gözleri kan çanağı... Yaban domuzu gibi dişlek... Evet, sıvanmış kıllı kollarıyla aynen goril maymunu... Selim Nuri’yi, belki herifin, adama benzemezliği de ayrıca kudurtmuştu. Oturanı da, vuranı da şaşırtan bir çeviklikle atılıp adam azmanının gırtlağına sarıldı:  </p>
			<p class="paragraf">“Vay arkadan vurucu kahpe dölü! Ya seni öldürünce...”  </p>
			<p class="_0">  </p>
			<p class="paragraf">Selim Nuri kendisine geldiği zaman taşların üstünde sırtüstü yatıyordu. Kollarını, bacaklarını koparıp almışlar, açık yaralarına sanki biber basmışlardı. Nerede bulunduğunu, yüzüne su çalanın kimliğini çıkarmaya çalışarak elini yüzüne götürdü. Yüzü kan içindeydi. Yutkunup yalanmak istedi. Dudakları yumruk gibi şişmişti. Suratına su vuran adam acıyan bir sesle fısıldadı:  </p>
			<p class="paragraf">“Hay Allah müstehakını versin! Kudurdun mu sen! Burası neresi? Canına mı susadın? Sövülür mü adamın yüzüne beraber?”  </p>
			<p class="paragraf">“Adam mı? Yok öyle şey! Behram rezilinin ipinde oynayan dümbük, adam değil... İt bile değil!”  </p>
			<p class="paragraf">Ne olmuşsa olmuş, içinin sanki nesi var nesi yok hepsi sökülüp alınmıştı. Bu sözleri her kelimede duraklayarak, insanüstü bir gayretle söylüyordu. Eski bir saat hırıltılı sesiyle on ikiyi vurmaya başlayınca, dinlenmek için susmuş gibi gözlerini kapattı. Yeniden bayıldı.  </p>
			<p class="_0">  </p>
			<p class="paragraf">Aynı geceyi, saray profesörü ve saray mebusu Ağaoğlu Ahmet Bey anlatıyor:  </p>
			<p class="paragraf">Benim Ankara’ya geldiğimi Gazi işitiyor ve derhal Çankaya’ya gelmekliğimi emrediyor, gidiyorum. Akşamdır. Gazi, Tevfik Rüştü ile bilardo oynuyor. Oyun esnasında Gazi, ehemmiyet vermiyor gibi bir tavır alarak benden İsmail Hakkı’nın makalesini okuyup okumadığımı sordu.  </p>
			<p class="paragraf">“Okudum!”  </p>
			<p class="paragraf">“Nasıl buldunuz?”  </p>
			<p class="paragraf">“Beğenmedim!”  </p>
			<p class="paragraf">“Niçin? İlmi yazılmıştır. Hakkımda da çok hürmetkârdır.”  </p>
			<p class="paragraf">“Mukayeseyi beğenmedim. Yan yana getirilmesi imkânsız olan insanlar arasında mukayese yapmakta mana görmedim.”  </p>
			<p class="paragraf">Gazi devam etti.  </p>
			<p class="paragraf">İsmail Hakkı Bey (İstanbul Darülfünun eski emini, profesör. Başkaca, Serbest Parti İstanbul Vilayeti Başkanı) <span class="CharOverride-2">Yarın</span> gazetesinde bir makale yazmış, Mikelanj ve Dölakurva ile mukayese ederek şöyle diyor:  </p>
			<p class="_0">  </p>
			<p class="paragraf">BİZİM TAPTIĞIMIZ MUSTAFA KEMAL.  </p>
			<p class="paragraf">Fidyas antikitenin en büyük sanatkârlarından biridir, fakat tarihe gömülmüştür.  </p>
			<p class="paragraf">Mikelanj, Rönesans’ın onun kadar büyük bir sanatkârıdır. Fakat on altıncı asırda kalmıştır. Dölakurva romantizmin en büyük kayasıdır, fakat unutulmuştur. “Fidyas”tan başlayıp, “Dölakurva”ya varan yüzümüzün her halkası “natüralizm” madeninden yapılmıştır. Hal “anti-natüralist”tir, istikbal sürrealist olacaktır. Fidyaslar, Mikelanjlar, Dölakurvalar maziyi işleyerek şöhret kazandılar, fakat istikbale musallat olmak felaketine uğramadılar. “İngres” gibi intikal devrelerinde gelen simalar da vardır. Bunlar geçmişin mirasını taşırlar ve istikbalin imkânını hazırlarlar.  </p>
			<p class="paragraf">Bizim taptığımız Mustafa Kemal, Halk Fırkası’nın Umumi Reisi olan Mustafa Kemal değildir, dâhi İngres gibi, mazinin mirasını, yani Türk milletinin manevi kuvvetlerini taşıyan ve Türk kavminin istikbalini yaratan ve Türk istikbalinde Türk milletine ebedî rehber olmak istidadını ve kuvvetini muhafaza eden “mutlak Mustafa Kemal”dir.  </p>
			<p class="paragraf">Bu takdirimiz tamamıyla hürdür. Çünkü benliğimizin mutlak ifadesidir. –Müderris– İsmail Hakkı.  </p>
			<p class="_0">  </p>
			<p class="paragraf">Meğer Gazi bu makaleden hoşlanmamış.  </p>
			<p class="paragraf">Sofraya geçtik, sofrada bana seçimleri sordu. Ben, “Hem yenilmek, hem alay edilmek çok acı şeydir Paşam!” dedim.  </p>
			<p class="paragraf">“Ama, bakınız Samsun’da kazandınız!”  </p>
			<p class="paragraf">Ben artık kendimi tutamam:  </p>
			<p class="paragraf">“Paşam, eğer bütün memlekette Samsun valisi gibi bir kanun tanıyan idare memuru da bulunmazsa artık bizlere ağlamak düşerdi. Eğer her tarafta idare memurları bu kabil insanlar olsaydılar, şüphe yoktur, seçimlerin dörtte üçünü biz kazanırdık. Bizim bu dostumuzu görüyorsunuz!” Sofrada hazır olan Şükrü Kaya’yı gösterdim. “O da pek mahirane hareket etmedi. Her tarafta polisi, jandarmayı yalnız bize karşı çıkardı. Hiç olmazsa görünüşü kurtarmak için birkaç yerde Halk Fırkası’na karşı çıkarmalıydı.”  </p>
			<p class="paragraf">Şükra Kaya Bey güldü, “Görüyor musunuz Paşam, benim dostlarımı! Neler söylerler!” dedi.  </p>
			<p class="paragraf">Gazi sinirlenmeye başlamıştı. Biraz yüksek sesle:  </p>
			<p class="paragraf">“Efendi! Her tarafta anarşi beliriyor. Antalya’da kumandanın kafasını iskemle ile kırmışlardır. Bu kumandan, çok büyük ve sabırlı adammış! Ben olsaydım bir bölük mitralyöz getirip oradakileri biçerdim! Başka yerlerde de bunun emsali olmuştur.”  </p>
			<p class="paragraf">“Paşam, kumandanın seçim yerinde ne işi vardır?”  </p>
			<p class="paragraf">“Anarşiye mani olmak için gelmiş!”  </p>
			<p class="paragraf">“Hayır, anarşi tam onun oraya gelmesinden çıkar. Gazi Mustafa Kemal Paşa bir cumhuriyet kurmuş. Bu cumhuriyetin dayandığı kanunlar halka intihaba iştirak etmek hakkını vermiştir. Halk bu salahiyeti kullanmak için sandık başına geliyor ve karşısında silahlı kuvvetler görüyor. Çarpışma tabiidir.”  </p>
			<p class="paragraf">Gazi bütün bütün hiddetlendi:  </p>
			<p class="paragraf">“Efendi, anarşi var, anarşi! Sizin haberiniz yok! Gafilsiniz! Ve bununla beraber de benden tarafsız kalmaklığımı istiyorsunuz!”  </p>
			<p class="paragraf">“O halde Paşam, aramızda gayet vahim bir yanlış anlaşılma var. Beni Serbest Fırka’ya sokan zatı devletinizdir. O vakit şöyle buyurdunuz: ‘Yeni kurduğumuz cumhuriyet bir şeye benzemiyor. Ben fani insanım. Ölmeden evvel bu milleti hakiki hürriyete alışmış görmek isterim. Bunun için de bir muhalif fırkanın varlığı lazımdır. Bu fırkayı da emin olduğum adamların ellerine veriyorum. Ne çare ki, onlar da tereddüt ediyorlar.’ Bunun üzerine biz de fırkaya girdik. Şimdi görüyorum ki, ben iyi anlamamışım... Altmış iki yaşım vardır. Bunun en az kırk senesini Türk milletine, kudretim dairesinde hizmet etmekle geçirdim. Şimdi mezarla aramda birkaç adım kalmışken ben aynı milleti anarşiye sevk eden sebeplerden biri olmak üzereymişim. Bundan başka, zatı devletinizi ben kendim için de kurtarıcı kabul ederim. Beni Malta esaretinden kurtardınız. Buraya geldim. Sayenizde memleketin sayılı adamlarından biri oldum. Çoluk çocuğum yeniden vatan buldular. İstikbal temin ettiler. Şimdi ben Türk milletine ihanet ettiğim gibi, bu kurtarıcıya da karşı çıkmakta imişim. Bu vaziyet benim için pek ağırdır. Müsaade ediniz kendimi kurtarayım!”  </p>
			<p class="paragraf">“N’apacaksın?”  </p>
			<p class="paragraf">“Emirlerinizle girdiğim yeni fırkadan çıkmam. Bunu nefsim için bir alçaklık sayarım. Fakat siyasi hayattan çekilirim, mebusluktan istifa ederim, sırf muallimlikle meşgul olurum!”  </p>
			<p class="paragraf">“İşte tam o zaman beni karşında bulursun!”  </p>
			<p class="paragraf">Gazi kızgındı. Fakat benim sözlerimin tesiri de aşikârdı.  </p>
			<p class="paragraf">Gazi, sesinin tonunu değiştirerek, “Anlaşılıyor ki, sen benim verdiğim sözlerden şüphe ediyorsun! İşte bu oturanlar yeniden şahit olsunlar! Fethi Bey’e, Nuri Bey’e, sana ve bütün arkadaşlarınıza karşı bir namus borcum vardır. Dinliyor musunuz? Şahit olunuz, namus borcum vardır. Sonra, siz ne yaptınız ki, vatani vazifeleri ifa ediyorsunuz! Bu cihetten de tamamıyla emin olabilirsiniz. İntihap esnasında olan hadiselere gelince, bu hadiseler nerede olmaz! Avrupa intihaplarında daha beterleri oluyor!”  </p>
			<p class="paragraf">Paşa’nın bu ani değişmesine hayret etmedim. Çünkü bu gibi şeylere alışıktım. Fakat Paşa’nın bu sözleri beni memnun etti. Hadiselerin dimağımda uyandırmış olduğu tereddütler ve şüpheler yeniden yok oldu.  </p>
			<p class="paragraf">Fakat biraz sonra Paşa, İsmail Hakkı Bey meselesini tazeledi. Meğer ki bundan evvel de aynı mecliste aynı mesele ile meşgul olunmuş ve Dr. Reşit Galip Bey tarafından İsmail Hakkı’ya cevap olmak üzere yazılmış makale de bu mecliste kaleme alınmış! İsmail Hakkı Bey’in makaleye cevap vermemesi mücadeleden hoşlanan Gazi’yi bir kat daha kızdırmış, ikinci bir makale yazılmıştı. Gazi’nin emriyle bu ikinci   </p>
			<p class="paragraf">makale getirilerek okundu. Baştan başa küfür ve tahkirle doluydu. Gazi benden, “Beni müdafaa için bu makaleyi imzalar mısın?” diye sordu. Etrafıma bakındım. Her taraftan, başlar bana “evet” cevabını vermeyi tavsiye ediyor. Hakikaten de o anda başka çare yoktu. Çok içilmiş, bütün muvazeneler bozulmuştu. “Evet, imzalarım,” dedim. Gazi derhal kalem ve mürekkep gelmesini emretti ve makaleyi imzalattı. Sonra Gazi’nin diktesi (bir başkasının yazdırması) altında bana iki yazı yazdırdı. Birisi, Fethi Bey’e bir telgraftı. Bu telgrafta ben İsmail Hakkı Bey’in derhal fırkayı bırakıp Darülfünun’a geri dönmesini tavsiye ediyordum. İkincisinde de yine Fethi Bey’e, İsmail Hakkı Bey’i tenkit ediyordum. Gazi ne söylediyse aynen yazdım. Bazen kelimeleri şiddetli buluyor, kalemim duruyordu. Her iki tarafımda oturanlar, yanlarımı çimdikleyerek yazmamı istiyorlar, ben de yazıyordum. Gazi, her iki kâğıdın derhal daktilo edilip gönderilmesini emretti. Artık sabah açılıyordu. Eve döndüm. Bir dakika uyuyamadım. Duyduğum manevi azap beni yıkıyordu. İsmail Hakkı Bey’i ben temiz, hürmete layık bir zat diye tanırdım. Serbest Fırka’ya kendiliğinden gelmişti. Bu hareketi sırf vatan aşkıyla, hürriyet muhabbetiyle yaptığına kaniydim. Ona karşı vaziyet almayı, kendim için manevi bir ölüm telakki ediyordum: Hemen o gün oğlum Samet’i İstanbul’a göndererek vakayı Fethi Bey’e olduğu gibi bildirdim. Fakat yine de rahatlamadım. Reşit Galip Bey’in evine gittim. “Doktor,” dedim, “bana hayati bir yardımda bulunmanızı rica ediyorum. Fethi Bey iki güne kadar Ankara’ya gelecektir. Onun gelmesine kadar, bu gece yazdığım telgrafla mektubumun gönderilmesini geri bırakmak için tavassut etmenizi rica ediyorum!”  </p>
			<p class="paragraf">Doktor, benim çektiğim azabı derhal sezdi ve kahkahayla güldü. “Müsterih olunuz,” dedi, “telgraf ve mektup ne gitti ne de gideceği vardır. Saat üçten sonra yazılan bu gibi yazılara sarayda ‘gece edebiyatı’ denir ve hiçbir yere gönderilmez. Yaverle kâtipler bunu bilirler.”  </p>
			<p class="paragraf">Hakikaten o günün akşamı, oğlumdan da İstanbul’dan telgrafla aldığım haberde Fethi Bey’in mektup ve telgraf almadığı haberini öğrendim ve böylece rahatladım!  </p>
		</div>
	</body>
</html>