<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-8" xml:lang="en-GB">1  </p>
			<p class="paragraf">Murat, “amca” dediği Öğretmen Ramiz Efendi’yi Samatya’nın Havuzlu meyhanesinde bulacağına o kadar emindi ki, her zaman oturduğu yeri boş görünce, “Hastalandı muhakkak!” diye telaşla irkildi.  </p>
			<p class="paragraf">Ramiz Amca, karısı Fatma Hanım’ın kanser olduğunu kesinlikle öğrendiği gün içmeye başlamış, hastalık uzayıp borçlar öğretmen aylığıyla karşılanamayacak kadar kabarınca akşamcılığa, ölümünden sonra da –iki yıldır– büsbütün ayyaşlığa vurmuştu. Sabahleyin başlamıyordu ama, geceleri sızana kadar içtiğinden, gündüzleri de yarı dalgın, daha doğrusu yarı sarhoş geçiriyordu. Çoktan beri üstüne başına bakmaz olmuş, tıraşların arasını gitgide seyrekleştirerek derbederliğe vurmuştu. Şapkası yağlı, kunduraları boyasız, hatta delik deşikti. Giderek giyimi o kadar hırpanileşmişti ki, bu yaz eski yağmurluğu sırtından çıkaramamıştı. Kitap şurada kalsın, galiba artık gazete de okumuyor, derslere bile artık hazırlanmadan gidiyordu.  </p>
			<p class="paragraf">Oğlu Kadir, liseler açılmadan kılık kıyafet perişanlığına bir çare bulması için babasıyla mutlaka görüşmesini Murat’tan rica etmiş, bugün de, “Vallah billah canımdan usandım. Belki de büsbütün ayrılacağız!” diye gözdağı vermeye kalkmıştı.  </p>
			<p class="paragraf">Meyhaneciye göre Ramiz Hoca, evet, biraz hastaydı ama, bu hastalık Murat’ın korktuğu cinsten değildi. Partizanlık hastalığıydı. Belediye seçimlerinin ilk günü akşamı şakayla başlayan konuşmalar, kadehler arttıkça çekişmeye, sonra da sövüşmeye dönmüş; Ramiz Hoca, hiç âdeti olmadığı halde, Serbestçilere ağır hakaret edip bir daha buraya gelmemek yeminiyle çıkıp gitmişti. Gidiş o gidiş... Üç akşamdır ortada yok!  </p>
			<p class="paragraf">Murat gülümsedi. Bir an n’apması gerektiğini tasarladı. Bu işi bu gece bitirmeye karar vererek Kocamustafapaşa’nın yolunu tuttu.  </p>
			<p class="paragraf">Beş gündür sabah dokuzda oy sandıklarını dolaşmaya çıkıyor, beşten sonra da, gördüklerini yazmak için gazeteye gidip çalışıyordu.  </p>
			<p class="paragraf">Yorgundu. Tatsız bir yorgunluktu bu... Sevmediği bir işi zor altında yapmaktan gelen pis bir yorgunluk... 8 Ağustos gecesi masanın üstüne bir telgrafla apansız düşen bu Serbest Parti olayının tedirginliğini o gün bugün –iki ay geçtiği halde– atamamıştı içinden... Başından beri gazetesiyle beraber Halk Partisi’ni tutuyor, böylece memleket için en faydalı işi yaptığına şeksiz şüphesiz inanıyordu. Öyleyken yazı yazmak nedense çok yorucu olmakta, sanki inanmadığı şeyleri savunuyormuş gibi, kalemi her kelimeye inatla takılmaktaydı. Bugünkü yazısının sonunu –sekreterin çıkardığı parçayı– zor güç bağlamıştı: “İki tarafın eli sopalı, beli bıçaklı serseri partizanları da olmasa, bugün de sandık başları şehrin en ıssız yerleri sayılabilir. Seyrek seyrek oy verenlerin yarısı suç işliyorlarmış gibi ürkek, yarısı meydan okuyorlarmış gibi kışkırtıcıydı. Ürkeklik de, kışkırtıcılık da belli ki şu ya da bu partiyi tutmaktan gelmiyor. İki tarafta da ürkekler, kışkırtıcılar var. Çünkü hürriyeti ne yapacaklarını iki taraf da bilmediği için neden çekiştiklerini de bilmiyorlar!” Önce biraz canı sıkılmıştı bu parçanın çıkarılmasına... Şimdi, Ramiz amcasıyla meşgul olmaya başlayalı hiç umursamıyordu.  </p>
			<p class="paragraf">Eski Kuvayı Milliyecilerdendi Ramiz amca... M.M.’de çalışırken yakalanıp Harp Divanı’ndan nasılsa kurtulmuş, Anadolu’ya geçip Sakarya’da, Dumlupınar’da yedek subay olarak dövüşmüştü.  </p>
			<p class="paragraf">Bütün eski Kuvayı Milliyeciler gibi, Serbest Parti’nin kurulmasına Ramiz amca da önceleri hiç önem vermedi. Fethi Bey de yabancı değildi. Büyüklerimiz bizden iyisini bilmez mi? Bir gereği olmasa elbet kurulmaz Serbest Parti... Demek vardır yararı!  </p>
			<p class="paragraf">Fakat günler, haftalar geçip İzmir’deki kanlı olaylarla işin danışıklı dövüşe sığmayacağı anlaşılınca, Ramiz Efendi de öteki Kuvayı Milliyeciler gibi kendisini toplamak için, “N’oluyoruz?” diye davranmaya çabaladı. Orta halli esnafların, fukara takımının Halk Partisi’ne bu kadar düşman olmaları Ramiz Efendi için akıl alır bir şey değildi. Bütün gerçek Kuvayı Milliyeciler gibi bir tek soruya sarılmıştı Ramiz Efendi de sımsıkı... “Millet” ne istiyordu kurtarıcılarından, hem de kurtuluştan yedi yıl sonra? Hele şu yedi yıl önce kurtarılan gâvur İzmirliler neyi alıp veremiyordu? Anadolu’da particilik yüzünden yaralananlar, hatta ölenler vardı. Millet ikiye bölünmüş, Cumhuriyet’ten sonra güçlükle kurulan devlet düzeni, iç güven, kısası birlik, silinip süpürülmüştü. Her çeşit kaldırım kabadayılığı, fırsat düşkünlüğü, en yıkıcı muhalefet, en ağza alınmaz eleştiri meydanlarda, gazetelerde kol geziyordu. Yalnız başına <span class="CharOverride-2">Yarın</span> gazetesinin saçtığı çirkef, bütün memleketi zehirlemeye yeterdi. Arif Oruç denilen maskara, nereden alındığı bilinmez bir korkmazlıkla ortaya atılmış, hürriyet kahramanı kesilmişti. Akıllar veriyor, iyiyi kötüden kesinlikle ayırıp, kimin Cumhurbaşkanı olması gerektiğine kadar haddini bilmezliği uzatıyordu. Delirmek işten değildi. Bin yıl yaşasalar bir araya gelemeyecek heriflerin kudurmuş kalabalığı günden güne artıp kabarmakta, gem almaktan çıkmaktaydı. Kuyruk acısı olan eski düşmanlar, çıkarlarını yitirenler, iyiliği, kötülüğü ayırt edemez avanaklar neyse neydi ya, Cumhuriyet sayesinde işler tutmuş birtakım kodamanların, yeni partiden gelecek hürriyetle piyasadaki tıkanıklığın açılacağını, memlekete yabancı sermayenin akacağını düşünmeleri nasıl bir hesapsızlık...  </p>
			<p class="paragraf">Belediye seçimlerine karar verilince, Kuvayı Milliyecilerin birçoğu gibi Ramiz Efendi de durmak zamanının geçtiğini, sıvanıp bir ucundan işe yapışmak gerektiğini anlayıp partiye koşmuştu.  </p>
			<p class="paragraf">Yeni parti açılalı iki ay olduğu halde, Halk Partisi’nde toparlanma belirtisi göremeyen Ramiz Efendi çok şaşırdı. Sorumlular yalan dolanla, palavrayla işleri idareye çabalıyorlar, gerçeği görmemek için adeta gözlerini sımsıkı yumuyorlardı. Meydan gene madrabazların, hilebazların, ne idüğü, ne istediği belirsiz haytaların elinde kalmıştı. Ramiz Efendi, seçim sandığı başında ödev alıp durumu daha yakından görünce enikonu dehşete kapılarak, “Ne halt ettik yahu! Rahat mı battı?” diyor, gözlerini şaşkın şaşkın açıp, “Kurtarmakla günaha mı girdik yahu! Yunan’dan kurtarmak canlarını mı sıktı?” diye soruyordu. Sandık başlarındaki dalaşmalar gitgide azgınlaşmış, birbirinin canına susamışlığa dönmüştü. Görenlerin anlattığına göre, rezalet akıl alır şey değildi. Serbestçiler Mevlanakapı’da bir caminin minberinden yeşil bayrağı çekip sandık başına tekbir getirerek yürümüşler, dağıttıkları oy kâğıtlarını almak istemeyenleri, “gâvur, farmason” diye tartaklamışlardı. Serbestçilerin yaydığı yalanlara göre, Milliciler bu seçimi kazanırlarsa camiler kapanacak, Kuran ortadan kalkacak, Yahudilerin malları yağma edilecek, Rumlar çırılçıplak Yunanistan’a sürülecek, Ermeniler yeniden bire kadar kesilecekti. Murat gülümseyerek bir cigara yaktı. Buna karşı Halkçı partizanlar da Serbest Parti’nin masasından oy pusulası alanları yuhalıyorlar, saati gelip başka seçim yerine götürülmek istenen sandığı oy alabilmek için zorla tutuyorlardı. Bunların ortalığa saldığı fısıltı şöyleydi: “Halk Partisi’ne oy vermeyenlerden yirmi beş lira ceza alınacak... Serbest Parti rejim düşmanlarını mimlemek için açılmıştır. Mimlenenlerin başına binbir bela gelecektir. En küçüğü, işinden gücünden atılmak, aç kalmaktır!”  </p>
			<p class="paragraf">Serbestçilere göre, seçime katılma oranının az olması bu korkutma yüzündendi. Koca İstanbul şehrinde dördüncü günün akşamına kadar ancak sekiz bin kişi oy atmayı göze alabildiği için oylama süresinin daha bir hafta uzatılacağı haberi çıkmıştı.  </p>
			<p class="paragraf">Murat, Kocamustafapaşa Caddesi’nden Canbaziye Mahallesi’ne sapmadan durakladı. Buralarda meyhane bulunmadığı için Ramiz amcası evde içiyor olmalıydı. Rakı makı, mezelik bir şeyler almalı mı, yoksa Ramiz amcayı bulduktan sonra mahalle bakkalına mı gitmeli? Bu da meseleydi. “Ramiz amca bırakmaz! Kendi gitmeye kalkar! Atarız bakalım bir gazeteci yalanı!” Keyifsiz keyifsiz gülerek Çardaklı Hamam Sokağı’na saptı. Burada doğmuş büyümüştü. Her taşını, her duvarını, her pencerenin kafesini, ahşap evlerin sobalarını, tahtaboşlarını karış karış, tek tek biliyordu.  </p>
			<p class="paragraf">“Emin dayım, Neriman teyzem döndüler mi acaba yazlıktan. Döndülerse, kapıdan olsun uğramak şart.”  </p>
			<p class="paragraf">İlerde, Bıyıklı Hüsrev Çıkmazı’nın köşesindeki fenerin altında iki kişi duruyordu. Biraz yaklaşınca Ramiz amcasıyla semtin kopuklarından Tango Ömer’i tanıdı. Partizanlık yapıyor olmalıydı Ramiz amca. Demek bu Tango Ömer –körpeliğinde parlaklığıyla ünlü edepsiz– Halk Partisi’nin çığırtkanlarından... “Vay ki düşmüşüz kimlere!” Ramiz amcası hiç sevmezdi oysa, bu Ömer gibileri... Konuşmak değil, yanından geçse iğrenmiş gibi sarsılırdı. Eskiden çok konuşur, tatlı konuşur, iyi taklit yapar adamdı Ramiz amca... Karısının ölümünden sonra yaşama gücünü sanki birden yitirmişti. Çoktandır insanlardan kaçıyordu. Konuşmak zorunda kalırsa acı çekiyormuş gibi kendisini sıkmakta, çok kez sözün yarısında susup başını önüne eğerek suçlu suçlu gülümsemekteydi. Kadir’e bakılırsa parti dalaşmaları başladı başlayalı biraz değişmiş, konuşmaya başlamıştı. “Avunuyor mu acaba biraz olsun! Avunuyorsa, faydasını gördük sayarım Serbest Parti’nin...”  </p>
			<p class="paragraf">Ramiz amca tanımazsa, görmezden gelip geçmeyi, evin kapısında beklemeyi uygun buldu. Kadir’in anası Fatmanım öldü öleli Ramiz amcayla mümkün mertebe az buluşmaya çalışıyor, buluştukları zaman da mümkün mertebe kısa kesip savuşmaya bakıyordu.  </p>
			<p class="paragraf">Fatmanım’ın yediden yetmişe bütün mahalleli üstünde hakkı vardı. Hepsinin her derdine koşmuş, en umutsuz sıralarda, ancak Fatmanım’ın becereceği kolaylıkla herkesi güçlendirmişti: “Hele anam öldükten sonra beni Neriman teyzeme hiç bırakmadı. Kadir’le beraber büyüttü. Fatma anam olmasaydı, ben kim bilir n’olurdum!”  </p>
			<p class="paragraf">Fener direğinin dibinde konuşanları birkaç adım geçti geçmedi, dalgınlıktan kurtulmaya çalışarak durakladı:  </p>
			<p class="paragraf">Tango Ömer’in sesini beğenmemişti. “Ne dedi bu it yahu!” Yanlış duymadıysa... “Şuuusst! Kes dedim!” gibi bir şey... Hem de kabadayıca... Edepsiz... Çamur.  </p>
			<p class="paragraf">“Çekil yolumdan Ömer!”  </p>
			<p class="paragraf">Ramiz amca bunu Murat’a duyurmamak için fısıldar gibi söylemişti. Enikonu yalvarırcasına... “Ne demektir bu? Noluyor?”  </p>
			<p class="paragraf">Hemen döndü. Yetişti:  </p>
			<p class="paragraf">“Merhaba Ramiz amca! Parti işleri mi sakın?”  </p>
			<p class="paragraf">“Evet, parti işleri Murat! Hayrola? Nereye? Emin dayına mı? Daha dönmediler yazlıktan?”  </p>
			<p class="paragraf">“Hayır, size geldim!” Tango Ömer’i tepeden tırnağa hakaretle süzdü. “Bu da bizden mi?” diyecekti. Sözünü istemeden değiştirdi: “Bu da sizden mi?”  </p>
			<p class="paragraf">Ramiz Efendi atıldı:  </p>
			<p class="paragraf">“Değil, hayır! Hadi sen git eve... Ben geliyorum! Dur, anahtarı al ki...”  </p>
			<p class="paragraf">“Değilse ne istiyor sizden?”  </p>
			<p class="paragraf">“Hiç! Yok bir şey... Konuşuyorduk! Bir mesele...”  </p>
			<p class="paragraf">“‘Çekil yolumdan!’ dediniz.”  </p>
			<p class="paragraf">“Hayır, sana öyle gelmiş.”  </p>
			<p class="paragraf">“Ne konuşuyordunuz?” Murat, kendisinden dört parmak daha boylu, çok daha tıkız olan Tango Ömer’e dönmüştü: “‘Çekil yolumdan!’ dedi Ramiz amcam... Sen yol kesmeye mi başladın yoksa?”  </p>
			<p class="paragraf">Tango Ömer gözlerini kaçırdı:  </p>
			<p class="paragraf">“Yok be Murat abi... Nah yüzü... Konuşuyoruz adam gibi...”  </p>
			<p class="paragraf">“Ulan, Ramiz amcamla ne konuşabilirmişsin gece vakti sen?”  </p>
			<p class="paragraf">“Parti dalgası... Kendi iyiliğine...”  </p>
			<p class="paragraf">“Hele bak! Sen iyiliği, kötülüğü ne zamandan beri ayırt etmeye başladın zibidi? Nedir diyorum?”  </p>
			<p class="paragraf">Ramiz Efendi araya girdi:  </p>
			<p class="paragraf">“Yok bir şey...” Zorla güldü: “Peki Ömer... Anladım... Hadi sen git... Teşekkür ederim!”  </p>
			<p class="paragraf">Tango Ömer, önce gidecek oldu, sonra ne düşündüyse düşünüp durdu:  </p>
			<p class="paragraf">“Dediğim gibi... ‘Olur,’ dedi diyeceğim ben oraya...”   </p>
			<p class="paragraf">“İyi ama, ben olur demedim.”  </p>
			<p class="paragraf">Ömer, çakır gözlerini Murat’tan gene kaçırdı. Ellerini rahatsız rahatsız kuşağından geçirip yumurta ökçeli kunduralarının üstünde ayak değiştirdi:  </p>
			<p class="paragraf">“Desen iyiydi Ramiz baba. Desen iyiydi de, demesen gayetle kötü babacığım... Bu dalgaları Murat abi bizden iyi bilir. Bana sorarsan bitirim işler bunlar. ‘Olur’ desen iyiydi.”  </p>
			<p class="paragraf">“Peki! Ben yarın gelir görüşürüm... Haydi gidelim Murat!”  </p>
			<p class="paragraf">“Durun bir dakika... Ramiz amcam neye olur diyecek Ömer?”  </p>
			<p class="paragraf">“Faytoncu Osman abinin dediğine...”  </p>
			<p class="paragraf">“Ne dedi Faytoncu Osman?”  </p>
			<p class="paragraf">“Hiç... Aralarındaki bir mesele... ‘Yanında kimse yokken söyle, başkası duymasın,’ dedi Osman abi...”  </p>
			<p class="paragraf">“Öyle mi...” Murat sol eliyle Tango Ömer’in sağ pazısına yapıştı: “Demek Faytoncu Osman abin...”   </p>
			<p class="paragraf">“Vay anam! Kolum gitti...”  </p>
			<p class="paragraf">“‘Kimse duymasın’ mı dedi? Gizli demek!”  </p>
			<p class="paragraf">“Valla koptu kolum... Oynama Murat abi...”  </p>
			<p class="paragraf">“Neymiş o dediği bakalım? Neymiş dedim? Orospu gibi çalkalan demedim?”  </p>
			<p class="paragraf">“Bırak kolumu be... Kırıldı şart olsun...”  </p>
			<p class="paragraf">Murat, Tango Ömer’in gözlerine bakarak, mengene gibi parmaklarını biraz daha sıktı:  </p>
			<p class="paragraf">“Faytoncu Osman pezevengi, benim Ramiz amcama ne zamandan beri öğüt verir oldu? Sen ne zamandan beri kapılandın Osman abinin kerhanesine?”  </p>
			<p class="paragraf">Tango Ömer, can havliyle, kolunu sıkan elin bileğine yapıştı. Bir an kafa atıp atmamayı tasarladı. Murat bunu anlayarak kötü kötü güldü. Ünlü kabadayılardan birkaçının bıçaklarını ellerinden aldıktan sonra, suratlarını dağıttığından beri gözünün pekliği de, yumrukçuluğu da, İstanbul kopuklarının arasında nam salmıştı.  </p>
			<p class="paragraf">“Aman kolum... Bırak ayaklarını öpeyim Murat abi...”  </p>
			<p class="paragraf">“Neye ‘Olur’ diyecek Ramiz amcam?” Tango’yu fener direğine iki kere vurdu: “Bitiyorsun itoğluit...”  </p>
			<p class="paragraf">“Osman abi, dedi ki... ‘Hoca, bundan böyle sandık başlarında gözüme görünmesin!’ dedi. ‘Tutar kolundan atarım, bir semtliyiz, ayıp olur!’ dedi. ‘Sayılırken sayıldığını bilsin!’ dedi.”  </p>
			<p class="paragraf">“Faytoncu Osman mı karışıyor buradaki sandıklara?”  </p>
			<p class="paragraf">“İyi bildin... Faytoncu karışıyor.”  </p>
			<p class="paragraf">“Allah Allah... Bunlar orospu sandığı mı? Benim bildiğim faytoncu, kerhanecilerimizin iyicelerindendir? Nerden bulmuşlar semtin Serbestçileri Osman abini? Hanımları mı sağlık vermiş?”  </p>
			<p class="paragraf">“Biz oralarını bilmeyiz. Bizimkisi, şunu şuna söyle... Bunu götür, onu getir...” Murat parmaklarını gevşettiğinden Ömer kıvranmayı bırakmış, adam gibi konuşmaya başlamıştı: “Biz emir kuluyuz abi, bizimkisi karın tokluğuna seğirtmek... Gerisi fasa fiso... Benim gördüğüm, bu parti dalgası aynalı dalga! Faytoncunun işi iş... Bu seçimi kazandık mı, İstanbul’un haracını biz yiyecekmişiz... Kahveye beyden, paşadan adamlar geliyor ki, dayının kalantoru, kalantorun finosu... Her biri ipten adam alır kodamanlar... Görsen Murat abi, ‘Yukarda Allah, aşağıda sen...’ diyerek, Faytoncuyu biri bırakıp biri öpmekte... Şapır şupur ki... Naaah...”  </p>
			<p class="paragraf">“Faytoncu, Ramiz amcamı neden istemiyor?”  </p>
			<p class="paragraf">“Olura olmaza karışıyormuş... Bugün sandık başında bizimkileri kalaylamış ki, baştan ayağa...”  </p>
			<p class="paragraf">“Öyle mi Ramiz amca?”  </p>
			<p class="paragraf">“Hayır, sövmedim! ‘Ayıp,’ dedim. Kadınları korkutuyorlar. Korkutamadıklarına sövüyor, daha ileri gidip elle sarkıntılık ediyorlar.”  </p>
			<p class="paragraf">Murat, Tango Ömer’in kolunu bıraktı. Avcuna pislik bulaşmış gibi elini iki kere fener direğine sildi:  </p>
			<p class="paragraf">“Beni iyi dinle Tango Ömer, ‘Murat bu meseleyi nasılsa duymuş,’ dersin Faytoncu’ya... ‘Canı sıkıldı biraz,’ dersin... Diyor ki, ‘Faytoncu gibi oğlan eskisine, kıyamet kopsa, İstanbul’un haracını yedirmezler!’ diyor dersin! ‘Yemekte olduğu haraç bile çoktur bana kalırsa...’ dedi diyeceksin... Anadolu’da, ‘İt kursağı yağ götürmez’ diye bir laf ederler, bu meseleyi duyunca, ‘Doğru’ diyesi gelmiş, dersin... ‘Serbest Parti gibi maskaralıklarla Faytoncu gibilere gün doğmazmış,’ dedi, diyeceksin... ‘Kendisini, bir vakitler az kalsın pisliğine gömecek kerteye getiren o bildiği meşe sopaları, kızılcık değnekleri İkinci Şube’nin, o bildiği odasında durup duruyor,’ dedi, de... ‘Canım sıkıldı mıydı, telefon parasına hiç bakmam, dedi Murat,’ dersin. ‘Ayakların yerden kesilirmiş, kerhane işletmeyi, kumar oynatmayı ölünceye kadar rüyanda göremezmişsin,’ deyiver. Anlar o... Çıkarını bilir hergelelerdendir. ‘Yakasını pençemden ne beyler, ne paşalar alamaz!’ diyeceksin! Dur bitmedi! Sen bir daha... Ramiz amcama ‘Merhaba’ dedin mi n’olur, bilir misin?”  </p>
			<p class="paragraf">“Tövbe Murat abi... Neme lazım... Biz dedik ki, Ramiz babaya bir kötülük gelmesin, dedik. Sen beni nah şu kadardan bilirsin. Bizi açmaz böyle dalgalar...”  </p>
			<p class="paragraf">“Daha söyleniyor! Bas ulan! Defol!”  </p>
			<p class="paragraf">Tango Ömer irkildi, ağzının kıyısından bir tükürük attı. “Eyvallah,” deyip yürüdü. Sanki olup bitenler, efeliğine hiç dokunmamıştı. Sol omzu gene yukarda, kolları gene öyle iki yana açıktı. Ökçeli topuklarının üstünde, tıkız gövdesinin alt yanı orospu yürüyüşüyle çalkalanıyordu.  </p>
			<p class="paragraf">Murat, Öğretmen Ramiz Efendi’ye dönüp utangaç utangaç gülümsedi:  </p>
			<p class="paragraf">“Ne pis herifler bunlar... Terbiyesizlik etmedi ya?”  </p>
			<p class="paragraf">“Yok... Saftır bilmez misin? Büsbütün kötü değildir.”  </p>
			<p class="paragraf">“Kötü değil midir?” Birden kızmıştı: “Bu mu kötü değil? Size şaşıyorum Ramiz amca...”  </p>
			<p class="paragraf">Ramiz Efendi’nin yüzü dört beş günlük tıraşıyla büsbütün zayıf görünüyordu. Dudaklarında hep o suçlu gülümseme, yorgun gözlerinde hep o dalgın bakışlar vardı. Kunduraları çok eskimiş, yağmurluğunun sağ cebi sökülüp sarkmıştı. Fötr şapkası, şapkadan başka her şeye benziyor, yana kaymış kravatı, düğmeleri kopuk gömleğinin kirliliğiyle eskiliğini büsbütün meydana vuruyordu. Sol eliyle her zaman yaptığı gibi yakasını tutmuştu. Sanki bu tutuşla ayakta durabiliyordu.  </p>
			<p class="paragraf">Murat’ın yüreği parçalandı. Gülümsemeye çalışarak yutkundu.  </p>
			<p class="paragraf">“Neye şaşıyorsun? Neden?”  </p>
			<p class="paragraf">“Şaşıyorum değil! Diyecektim ki... Şaşırdım, diyecektim, ilk günü sizi oy kâğıtlarının durduğu masanın başında görünce... ‘Yorulacak Ramiz amcam,’ demiştim. Şimdi yanıldığımı anladım Ramiz amca... Biraz önce anladım. Seçim alanları Faytoncu Osmanlara bırakılamazmış meğer!”  </p>
			<p class="paragraf">Ramiz Efendi’nin gözlerinde yaşama güvencine benzer bir parıltı yanıp söndü. Murat bir daha, bir daha yutkundu:  </p>
			<p class="paragraf">“Evde rakı var mı Ramiz amca?”  </p>
			<p class="paragraf">“Hangi evde? Bizde mi? Yok... Neden sordun?” Birden telaşlanmış, bu telaş görünüşündeki yıpranmışlığa pek aykırı düşmüştü: “Dün gece hepsini içmişim, ‘Gidip alayım bir şişe,’ dedimdi.”  </p>
			<p class="paragraf">“İyi... Ben de size geliyordum.”  </p>
			<p class="paragraf">“Hayrola! Sakın Kadir... Kadir hasta masta olmasın!”  </p>
			<p class="paragraf">“Yok canım! ‘Ramiz amcama bi gideyim,’ dedim, geldim.”  </p>
			<p class="paragraf">“Kadir geç geliyor, son günlerde çok yoruluyor. Hastalanacak diye korkuyorum.”  </p>
			<p class="paragraf">“Bir şeycik olmaz. Çelik gibidir o...”  </p>
			<p class="paragraf">“Biliyorum ama, gene de korkuyorum. Hastalanırsa kim bakar?”  </p>
			<p class="paragraf">“Aldırmayın! Hiç bir şey olmaz!”  </p>
			<p class="paragraf">“Hayırlısıyla bitse şu avukatlık stajı... İyi bir yerde kendi yazıhanesini açsa... Şimdi, öğleye kadar kâtiplik... Akşama kadar şu mahkemeden bu mahkemeye... Bir de parti işleri çıktı.”  </p>
			<p class="paragraf">“Parti işleri... Doğrusunu söyleyim mi, bunu hiç ummuyordum Kadir’den...”  </p>
			<p class="paragraf">“Ben de...”  </p>
			<p class="paragraf">“‘Avukatlığın sonu nasıl olsa mebusluk,’ dedi galiba... Halk Partisi’nin mebusluğu daha yaraşırdı bana kalsa... Kuvayı Milliyeci Ramiz Hoca’nın oğluna, baba mirası sayılırdı.”  </p>
			<p class="paragraf">“Orası öyle ama, n’apsın! Patronu Serbestçi olunca... Yazıhane parti merkezi gibi işliyormuş... ‘Gece yarılarına kadar, gidip gelen kıyamet,’ diyor Kadir... Gazetelere yalanlamalar yazıyorlarmış... Bildiriler... Bana belli etmek istemiyor ama, yorulduğunu ben anlıyorum. Gelir gelmez yatağa ölü gibi düşüyor. Neyse... Sen al şu anahtarı eve git... Ben şurdan...”  </p>
			<p class="paragraf">“İşte bu olmaz... Siz sofrayı hazırlayın, ben bir koşu gidip gelirim. Başka bir şey... Rakıdan başka...”  </p>
			<p class="paragraf">“Başka bir şey... İstemez. Uydururuz. Karnın aç mı çok?”  </p>
			<p class="paragraf">“Hayır... Cigaramız var mı?”  </p>
			<p class="paragraf">“Var var... Sen rakı al yalnız...”  </p>
			<p class="paragraf">  </p>
			<p class="paragraf">Murat bakkaldan çıkıp sokağa sapınca, ilerde gideni Ramiz Efendi’ye benzeterek şaştı. Hızlandı.  </p>
			<p class="paragraf">Yanılmamıştı. Ramiz Efendi soluk soluğa koşar adım gidiyordu. Arkasından gelen ayak seslerini duymayacak kadar dalgındı. Murat telaşın sebebini sezinleyerek yetişmekten vazgeçti.  </p>
			<p class="paragraf">Ramiz Efendi bir garip yürüyordu. Her adımda ayaklarını ağdalı bir çamurdan zorla çıkarıyormuş gibi... Hem ayaklarını kullanmakta zorluk çekiyor hem eski yağmurluğunu taşımakta... Sanki eski yağmurluk, kalın demir çubuklardan örülmüş... O kadar ağır... Omuzlarını bastırıyor çökertecek gibi...  </p>
			<p class="paragraf">“Sevdiklerimizden haberimiz yok... İnsanlar, tek başlarına acılar içinde kıvranıyor. Haberimiz yok...” İyice yavaşlayıp Ramiz Efendi’nin eve girmesine zaman bıraktı.  </p>
			<p class="paragraf">Tahta ev iki katlıydı, ama küçücüktü. İki yanında iki büyük bahçe olduğundan yapayalnızdı. Üst kat çıkıntısını tutan direklerden biriyle saçaktaki soba borusu sarktığı için çarpık görünüyor, ilk fırtınada yıkılacakmış ürküntüsü veriyordu. “Bu da çökmüş Fatma teyzemden sonra... Sanki bunun içini de kanser yemiş...”  </p>
			<p class="paragraf">Bu evin her yerini kendi evi kadar tanıyordu. Alt kattaki kışlık odayı... Mutfağı... Ayakyolunun gıcır gıcır temizliğini... Kömürlüğü... Tulumbalı kuyusuyla ince uzun bahçeyi... Bahçedeki incir ağacını... Mürdümü... Bunların bütün dallarını... Hatta verdikleri yemişlerin tadını... Yukardaki sedirli sofa... İçine güvercinlerin yuva yaptıkları soba deliği... Büyük odanın yüklükleri, gusulhanesi... Şimdi Kadir’in yattığı küçük oda... Bunların hepsinin üstünde, rahmetli Fatma teyzenin apak, çivitli, kolalı, mis gibi sabun kokulu titizliği... Bu tedirgin etmez temizlik, Fatma teyze yatağa düşünceye kadar aralıksız sürmüştü. Sonra yavaş yavaş silindi, önce tozların altına sindi, sonra her şey Fatma teyzenin malı olmaktan çıktı. Daha yaşarken oldu bu... Ramiz Efendi’ye neler olduysa... Annesinin öldüğünü haber vermeye geldiği sabah, Kadir’e, “Ramiz amcam ne dedi?” diye sormuştu. İki kere, “Bize yazık oldu,” demiş... Yağmurlu bir gündü. Hayır yağmurlu bile değil... Gökyüzü çamur gibi ağır, her şeyi bulanık, pis bir gündü. Fatma teyzeyi gömdükten sonra Haliç vapuruyla dönüyorlardı. Birini öldürmüş olmanın dehşetini duymuştu birden... Birini öldürmüş olmanın dehşetinden daha beter bir şey... “Fatma teyzeyi nereye bıraktık? Nasıl dönüyoruz? Böceklerden tiksinirdi Fatma teyze... Şimdi mezarlığın alışık böcekleri... Hiçbir şeyden çekinmeksizin... İnsanoğlunun anlayamayacağı durgun, kıvrandırmaz açlıklarıyla... Kefenin kıvrımlarını telaşsız yokluyorlar. Deriye ulaştıkları zaman, Fatma teyze “Ay!” diye irkilemeyecek... Yüzünde gezen pisliği eliyle def edemez. Evet, ölüm işte bu... Karnında kanser hâlâ obur obur çalışırken... Tırnakları, saçları, ölümden habersiz hâlâ uzarken... Nuh Bey, “Ağlıyorsun Murat oğlum,” demişti. “Deminden beri sana bakıyorum. Ağlıyorsun da ağladığının hiç farkında değilsin! Bana da olur arada bir... Bakarım ağlamışım. İyidir. Ferahlar insan.”  </p>
			<p class="paragraf">Ayak sesleriyle kendine geldi. Kapının önünde dalmış gitmiş...  </p>
			<p class="paragraf">Marangoz İsmail Usta selam verdi:  </p>
			<p class="paragraf">“Vay sen misin Murat Efendi? Hangi rüzgâr attı? Epeydir uğradığın yoktu! Kafa mı çekeceksiniz Hoca’yla?”  </p>
			<p class="paragraf">“Evet...”  </p>
			<p class="paragraf">“Kim var başka?”  </p>
			<p class="paragraf">“Hiç kimse... Buyrun isterseniz!”  </p>
			<p class="paragraf">“Sen benim içtiğimi ne zaman gördün?”  </p>
			<p class="paragraf">“İzmir kurtarıldığı zaman.”  </p>
			<p class="paragraf">“Gene kurtarın da, kurtardığınız akşam gelin! Hem de rakı paraları benden... Neye apıştın? Turp sıkayım senin gazeteciliğine! Yunan’dan demedim bu kez, Serbestçilerden kurtaracaksınız... Dur hele sakın baltayı taşa mı vurduk?”  </p>
			<p class="paragraf">“Değil... Ben de sizdenim!”  </p>
			<p class="paragraf">“Ne kadar güzel! Haydi eğlenceniz bol olsun!”  </p>
			<p class="paragraf">Murat kapının tokmağını iki kere vurdu, rahmetli Fatma teyze, “Senin vuruşunu biliyorum,” derdi, “Sen ‘karnım aç’ diye vuruyorsun!”  </p>
			<p class="paragraf">“Geldin mi? Nerde kaldın bu zamana kadar? Kalabalık mıydı gâvurun başı? Nedir bunlar? ‘Rakıdan başka bir şey istemez’ demedim miydi sana? Ekmek de almış... Hiçbir şeyimiz olmasa ekmek bulunur.”  </p>
			<p class="paragraf">“Ondan değil amca... Taze geldi, sıcak sıcak... Peynire baktım. Tereyağı halt etmiş... Eh, bizim Karamanlıyı bilmez değilsin ya, ‘Rakı’ lafını duymasıyla pastırma bıçağını bilemeye başlar. Hazır mı soframız?”  </p>
			<p class="paragraf">“Hazır... Yumurta pişirecektim. Pastırmalı ister misin? Yumurta salatası dersen, zeytinyağı bitmiş... Sersem gibiyim kaç zamandır. Kadir böyle şeylere bakmaz sağ olsun... Hakkı var. Yoruluyor çok! Boğazına düşküncedir ama... Elinden yemek gelmez! Girsene...”  </p>
			<p class="paragraf">“Ayakkabılar... Terliğe baktım!”  </p>
			<p class="paragraf">“Gir canım! Onlar eskidendi. Gir gir...”   </p>
			<p class="paragraf">“Eskiden bu taşlıkta kireçle aklatılmış branda seriliydi gıcır gıcır... Eskiden dedimse, iki yıl önce... Brandanın üstüne uzatılmış tahtalar sabunla yıkanmaktan fildişine dönmüşlerdi.”  </p>
			<p class="paragraf">Murat, birisine inat bir yeri kirletmek istiyormuş gibi, güm güm basarak yürüdü.  </p>
			<p class="paragraf">Mutfak karmakarışıktı. Dolaplardan çıkarılan, raflardan indirilen kaplar bir daha yerlerine konulmamıştı. Hepsi kirliydi. Musluğun teknesi bulaşık suyuyla doluydu ağzına kadar... İnsanın soluğunu tıkayan ekşi bir koku vardı. Ramiz amca, misafiri gelmeden önce bir şeyler yapmak için acele etmiş, bir yandan pompalı gaz ocağını tutuşturmaya uğraşırken, öte yandan bol gaz dökerek kömür yakmaya kalkmıştı. Çömeldiği yerden özür diledi:  </p>
			<p class="paragraf">“Koy bir yere elindekileri... Bizi ayıplama! Son günlerde aklım başımda yok... Kadir’in hiç elinden gelmez. Çapaçulluğuna bakmadan girişmeye kalkmıyor değil ama... Ben bırakmıyorum. Hem beceriksiz hem yorgun çok... Sen bırak artık... Geç odaya... Ben şimdi... Sen de yorgunsun, yazılarını okuyorum. Sinirlisin. Kızıyorsun, seçtiğin kelimelerden belli... Haklısın... Anlaşılır şey değil... Neden yaptılar bunu? Sizin gazeteden biri ‘Rahat battı!’ demiş, kim o?”  </p>
			<p class="paragraf">“Bizim idare müdürü... Yaşlı bir adamdır. Vaktiyle Hürriyet İtilaf Partisi’ne girmiş. Sinop’a sürülmüş...”  </p>
			<p class="paragraf">“Sinop’a sürülmüşse, Bizim Doktor Münir Bey’i tanır mutlaka!”  </p>
			<p class="paragraf">“Tanıyor, evet... Doktor çok az kaldığından ahbaplık edememişler.”  </p>
			<p class="paragraf">“Edememişlerdir. Nah yandı ocak... Kömürleri boşuna tutuşturduk. İyidir bizim Doktor Münir Bey... Söyledikleri pek akıl yatırıcı şeyler değildir ama, dört yüz dirhem adamdır. Çok iyiliği dokundu bize. Gün aşırı kalk gel ta Caddebostan’dan, tren, vapur, tramvay, şu kadar bilet parası... Yaya yürüdüklerini ne yapalım? Köşkten Erenköy istasyonu iki kilometre çeker bol bol... Aksaray’dan burası da az değil... Demir gibi maşallah... Nasıl ağladı cenazede, dünyaya metelik vermez, ölüme kanıksamış doktorken? Evet, bir de, ‘Doktorlar ölüme kanıksamış,’ deriz. Her doktora uygun değil bu söz... Evet, ne diyordun?”  </p>
			<p class="paragraf">“Eski Hürriyet-İtilafçının gözü yıldığından, 9 Ağustos sabahı ‘Yeni parti açılacak’ başlığını görünce yüreğine iniyormuş... Hangi tepsiyi alacağız?”  </p>
			<p class="paragraf">“Sen bırak... Sini var... Biraz sıcak su ister. Sen git odaya...”  </p>
			<p class="paragraf">Şapkasızken başı daha küçük, yüzü daha etsiz görünüyordu. Tepesi iyice seyrekleşmiş kırçıl saçlarıyla birkaç yılda beş on yıl yaşlanmış gibiydi. Ellerinde belli belirsiz titreme vardı. Arada ceketinin yakasını tutarak dalıyor, sonra uykuda dürtüklenmiş gibi titreyerek kendine gelip, gören oldu mu ürkekliğiyle çevresine bakıyordu.  </p>
			<p class="paragraf">Su ısınınca bulaşığa geçti. Dura dura, daha doğrusu unuta hatırlaya oğlu Kadir’i anlatıyordu. Hem hukuku bitirip hem de kâtip gibi çalışmasını yadırgadığı, buna bir türlü alışamadığı belliydi. Üst üste, “Yoruluyor çok,” diyor, arkasından, “Hastalanacak diye korkuyorum,” diye içini çekiyordu.  </p>
			<p class="paragraf">Murat tulumbadan aldığı bir kova suyla tabakları durularken, Ramiz Efendi’nin eskiden de oğluna bu kadar düşkün olup olmadığını hatırlamaya çalıştı.  </p>
			<p class="paragraf">“Oldu bu... Kadir’in anası rahmetli, pastırmaları suda kaynatırdı biraz... Bol soğan doğrardı, unutmuşum soğan almayı... Soğansız oluversin... Bu gece, körlemeden erken gelse de şundan yese... Çoktandır beraber yemiyoruz. Bilmem iştahı nasıl? Sen son zamanlarda beraber bulundun mu?”  </p>
			<p class="paragraf">“Elbette! Hiç meraklanmayın, iştahı yerinde... Etleri atıyor ki gövdeye, nah, yumruğum gibi... Pilavı, tatlıyı göçürüyor.”  </p>
			<p class="paragraf">Ramiz Efendi, yumurtayı titreyen elleriyle öyle tutarak, dışarda birisi varmış da işittirmek istemiyormuş gibi yavaşça sordu:  </p>
			<p class="paragraf">“İçiyor mu? İçer. İçsin! Çok içiyor mu, diyorum?”  </p>
			<p class="paragraf">“Hayır, kararında... Bilmez misiniz, canını sever. Eskiden beri korkar hastalanmaktan...”  </p>
			<p class="paragraf">“Bilirim. Sarhoş gördüğümden sormadım bunu... Kararında içildi mi zarar vermez içkiler... Bizde karar marar kalmadı. Bak, biraz geciksem, böyle ellerim titriyor. Bir kadeh atsam, bir şeyim kalmaz. Hiç umar mıydın benden, doğru söyle?” Ellerinin titremesi büsbütün artmıştı. “Her zaman bu kadar olmazdı. Sinirlendim mi artıyor.”  </p>
			<p class="paragraf">“Tango Ömer’e mi sinirlendiniz? İşiniz mi yok? Sakın yarın Faytoncu reziliyle konuşmaya falan kalkmayın. Ben nasıl olsa görüşeceğim...”  </p>
			<p class="paragraf">“Hayır hayır, istemez... Görüşmeye kalkarsan gücenirim. Yeter bu kadar... Senin üstüne gelemezler. Ne iyi oldu da rastladın. Bana kalsa ne kimseye söyleyebilirdim ne de dediklerini yapardım. Kadir duyarsa üzülür. Kadir kavgadan, gürültüden hoşlanmıyor. İşitse, beni suçlardı. Haklı... Bizim neyimize particilik? Al kâğıdı, bir kıyıda zarfla, kimseye göstermeden at oyunu, o kadar... ‘Meydanı Faytoncu gibilere bırakmak olur mu’ dersen, onu da bizden sonrakiler düşünsün! ‘Bizden sonrakiler’ dediğim sizler değilsiniz. Senin, Kadir’in işiniz başka... Sizin sıranız daha sonra gelecek...” Bir şeyler aradı. “Şurda bir bez olacaktı... Nah işte... Ver onu sen bana... Ver dedim... Senin elin yanar. Haydi soğutmayalım... Gelse de soğumadan birkaç lokma yese... Bırak tepsiyi... Bırak diyorum. Daha o kadar gücümüz var. Sen suyu al... Şişeyi unutma! Işığı söndür. Kapı açık kalsın. Zarar etmez!” Eşikte durdu. Alçak sesle basbayağı yalvardı: “Ömer’in yolumu kestiğini Kadir’e söylemeyelim olur mu? Üzülür çok... Bugünlerde sinirli... Faytoncu’yla konuşmaya kalkar. Onu senin gibi saymazlar. Hiç söylemeyelim!”  </p>
			<p class="paragraf">Ramiz Efendi rakıdan sonra biraz su içiyor, yalnız peynir yiyordu.  </p>
			<p class="paragraf">Ekmeksiz mekmeksiz biraz peynir... Yumurtadan, turşudan, pastırmadan hiç almamıştı. Rakıyı içmesinde, yüreğe dokunan bir acemilik vardı. Küçük bir çocuğuna korku altında acı bir ilacı içmesi gibi...  </p>
			<p class="paragraf">  </p>
			<p class="paragraf">Murat, rakıyı böyle içmekle geceleri uyuyamamak korkusu arasında bir ilinti buldu. Bu ilintiyi nerden çıkardığını bir zaman düşündü. Ramiz Efendi kadehine koyduğu rakıyı bir dikişte çekmiyor, arasını kesmeden yudum yudum içiyordu. Gene öyleyken, bu içişte bir yırtıcılık, bir kendi canına kastetme vardı.  </p>
			<p class="paragraf">“Ne iyi ettin de geldin bu gece!” Bunu dördüncü defa söylüyordu. “Arada bir bunalıyor adam, yalnızlıktan... Son zamanlarda, ‘Kendi kendime konuşuyor muyum acaba?’ diyorum. Kadir’le konuşamıyoruz günlerce... Geldiği zaman ben yatmış oluyorum.” Kısa kısa güldü. “‘Yatmış oluyorum’ söz gelişi... Doğrusu şuraya düşüp sızıyorum.” Sedire bir zaman baktı. “Sabahları leş gibi rakı kokuyormuşum... Öyle diyor. Rahmetli de ilk günlerde, ‘Nedir bu koku?’ derdi. ‘Hiç,’ derdim. O zamankiler bu zamankine bakarak sahiden hiçti. Okulda arkadaşlar önce yadırgadılar biraz... Giderek alıştılar. Alıştılar dedimse... Kusuruma bakmaz oldular. İçtiğime aldırmıyorlar ama...”   </p>
			<p class="paragraf">Murat parmaklarında yoğurduğu ekmek içine bakarak bekledi:  </p>
			<p class="paragraf">“Ama dediniz...”  </p>
			<p class="paragraf">“Şu seçimi hayırlısıyla atlatalım da...”  </p>
			<p class="paragraf">“N’olacak?”  </p>
			<p class="paragraf">“Bir palto uyduracağız bu kış! Hazırcıdan bir de elbise belki... Evet, önümüz kış! Pabuçlar bizi çoktan bıraktı.” Elini salladı. “Aldırma... Düzelir. Hepsi düzelir. Değil mi Murat oğlum? Geç! Boş ver! Düzelir. Yumurtayı soğuttun. Sen bana bakma... Isıtıp getireyim mi?”  </p>
			<p class="paragraf">“Rica ederim. Soğuk daha iyi...”  </p>
			<p class="paragraf">“Gelse de bir lokma yese... “Dışarıya kulak verdi. Ayak sesi kayboluncaya kadar bekledi. “Gelse de yemez. Sabahları bardağı kendi eliyle yıkamadan çay içmiyor. Sanki ben yıkamıyormuşum!” Yanan cigarasını tablada unutup yenisini yaktı. Derin derin çekti. “Çok yoruluyor. Sinirliliği bundan... Yoksa iyi yüreklidir. Oğlum diye söylemiyorum. Sen gazetecisin. Adam sarrafı olur gazeteci... Fazladan şiirle uğraşırsın! Haksız mıyım? Sana göre değil ama, başkalarına karşı biraz nobrandır.” İlk defa keyifli, şakacı gülümsedi. “Hepimize oyun etti köpoğlusu, bilir misin? Bana, Kâmil amcasına, Arif Bey amcasına, Doktor Münir Bey’e... Doktor Münir Bey söyler. Hele Kâmil Bey... ‘Nerden çıkardık biz bu oğlanın tüccar olacağını?’ der durur. Nerden çıkardık sahi? Biz neden, ev ocak, bu oğlanı dükkân tezgâh sahibi olacak diye düşündük? Biraz çapaçuldu evet, okumaya yazmaya yatkın değil gibiydi. Nobrandı hep böyle... Eline geçeni biriktirirdi, işe yarasın yaramasın... Okulda öteberi alır satar, hiç akla gelmedik şeyleri yan yana getirerek trampalar yapardı. Bundan yanıldık galiba. Ama nasıl değişiverdi köpoğlusu ortayı bitirince? Parlak öğrenci olmadı hiçbir zaman ama, hiçbir sınavdan da korkmadı. Bana pek az şey sormuştur. Ödevlerinde destek aramadı hiç... Bilirsin ya, ne zaman çalıştığını sen de anlayamazdın. Çalışmaz gibi dururdu da, her zaman yeteri kadar çalışmış olurdu. Bence en iyi öğrenci budur.”  </p>
			<p class="paragraf">Biraz daldı. Sözün gerisini aradığı belliydi:  </p>
			<p class="paragraf">“Gördün mü bugünlerde Kadir’i?”  </p>
			<p class="paragraf">“Neden soruyorsunuz? Gelmiyor mu eve her gece?”  </p>
			<p class="paragraf">“Birkaç zamandır gelmiyor. Bir Yahudi kızı varmış Sakanın Naci’ye bakarsan... İstemiyorum Yahudi kızıyla evlensin! Yahudi olduğundan değil, Alaman da olsa istemiyorum! Önemi yok aslında... Ama ne bileyim. Torunlar bir tuhaf olur gibime geliyor.”  </p>
			<p class="paragraf">“Nasıl bir tuhaf!”  </p>
			<p class="paragraf">“Bilmem! Bir tuhaf... Beni anlayamazlar gibime geliyor. Türkçeyi tastamam anlayamazlar sanır adam! Zordur, bereket fakir kızmış...”  </p>
			<p class="paragraf">“Fakir olunca...”  </p>
			<p class="paragraf">“Bilmez değilsin ya! Bizimki yılgındır fukaralıktan... Zengin ister... Her şeyin zenginini ister... Kadının bile... Görüp görmediğini söylemedin? Buluşmuyor musunuz artık eskisi gibi sık sık?”  </p>
			<p class="paragraf">“Buluşuyoruz. Buluşuyoruz dedimse, şu parti işleri beni yordu epey... Onu da yordu sanırım. Dediniz ya, Celâdet Bey’in yazıhanesi Serbest Parti’nin gerçek il merkezi gibi çalışıyor.”  </p>
			<p class="paragraf">“Öyleymiş... Kadir de katılıyor mu bu işlere? Çabalıyor mu?”  </p>
			<p class="paragraf">“Sanmam. Patronu memnun edecek kadardır ilgisi...” Murat duraklayarak ekledi: “Telefon etti bugün... Ben nasıl olsa gelecektim ya... Kadir ayrıca diretti.”  </p>
			<p class="paragraf">Ramiz Efendi ürküntüyle gövdesini geri çekmiş, kendisini tetik tutmak için gözlerini kırpıştırmaya başlamıştı:  </p>
			<p class="paragraf">“Neden? Ne var?”  </p>
			<p class="paragraf">“Demin de söylediniz ya... Şu öteberi almak meselesi... Üst baş... Pabuç mabuç... Gerçekten üzülüyor Kadir... Aslına bakarsanız, bunları kendisinin sağlayamadığına üzülüyor! Boş bulunmuş, elbiseler, gömlekler falan ısmarlamış... Kunduralar falan... ‘Borçlanalım’ demiş size, ‘nasıl olsa öderiz,’ demiş... Yanaşmamışsınız! Bir yatak takımı varmış!”  </p>
			<p class="paragraf">Ramiz Efendi yılan görmüş gibi irkildi:  </p>
			<p class="paragraf">“Yok öyle şey! Yatak takımı olmaz! Katiyen olmaz! Neden anlamıyor Kadir? Olmayacağını anlamalı... Anasının vasiyetini sen de bilirsin! Her şeyi sattık hastayken. Yatak takımına geldi mi, diretti rahmetli. Ben biliyorum! Aklını takmıştı buna. Gerdek gecesi Kadir bu yatak takımında yatacak... Olabilse... Mümkün olabilse inat eder miyim? Anlatamadım ne zamandır. Geçende yine açtı. Söyledikleri haklı... Mantıklı... Ha o yatak takımı olmuş ha başkası... Yaşamakta değil ki Fatmanım, üzülsün! Hayır! ‘Kemikleri sızlar, ruhu acı çeker,’ demiyorum! İnanmam böyle şeylere... Öyleyken olamaz bir şey bu... Hani vardır ya olamaz şeyler... Bu yatak takımı biricik tutkusuydu Fatma Hanım teyzenin... Hiç farkında değilim, olduğu gibi bana da geçmiş... Geçer mi tutkular? Mümkün mü? Olur mu böyle şey? Oluyormuş demek... Bu kez biraz sert konuştu benimle Kadir... Ben de galiba biraz fazla kaçırmıştım! Enikonu tartıştık! Bağırdım. O da bağırdı sanırım. Bağırdı dedimse, hayır, terbiyesizlik etmedi, etmez. Bilirsin ya... ‘Olmaz!’ diye kestim attım. Dört gecedir gelmiyor. Demek seni mi yolladı? Ne diyor?”  </p>
			<p class="paragraf">“Diyor ki... Lise öğretmenine yaraşmaz, diyor, kılığına bakmamak...”  </p>
			<p class="paragraf">“Aslında kendisi utanıyor kılığımdan... Biliyorum, sevmez fukaralığı... Yoksulluğu, hırpaniliği... Alacağız! Bulacağız bir yolunu... Borçları azalttık epeyce... Biraz daha dişimizi sıksak tamamdır! Çocuklar da, arkadaşlar da alıştılar bizim kılıksızlığımıza... Yadırgamıyorlar ilk zamanlardaki gibi... Sıkalım dişimizi... Bunca sıktık. Ben bu yüzden Kâmil Bey’in evine gitmiyorum aşağı yukarı bir yıldır. Peki diyor Kadir, ‘Kâmil Bey amcam ya kızı Ayşe’yi alır gelirse, yine mi gitmeyeceksin? Gidersen bu kılıkta mı gideceksin?’ Haklı, evet... Gidilmez bu kılıkta... Buluruz çaresini o zaman... Yatak takımını satarak değil... Olmaz! Nasıl satılır yatak takımları... Nasıl vasiyetini çiğneriz? Ben nasıl çiğnerim? Ben çiğnesem...” Bir elindeki kadehe, bir açık duran oda kapısına baktı. “Kadir razı olmamalı... Kadir’i bırak, sen razı olmamalısın!”  </p>
			<p class="paragraf">İçti. Sırtına yumrukla vurmuşlar gibi inledi. Kırçıl bıyıklarını sıvazladı. Konudan yorulmuş, sözü değiştirirse tehlikeyi atlatacakmış gibi gözlerini gülümsercesini kıstı:  </p>
			<p class="paragraf">“Kadir, bakma sen, göstermez ama yüreklidir! Sever bizi... Anasını hele ne kadar sevdiğini sen herkesten iyi bilirsin. Kimi işlerde umursamaz görünür ama, kimi işlerde de tezcanlıdır. Aklına gelen hemen yapılsın ister! Asıl şaştığım nedir bilir misin? Önceleri tüccar olsun deyip dururken hepimiz, ‘Doktor olsun,’ dedikti sonraları, aklında mı, hele rahmetli pek istiyordu doktor anası olmayı... Bak şimdi aklıma geldi: Acaba doktor anası olmak istediğini hastalandıktan sonra mı çıkardıydı? Belki de... Ne dersin? Bunda bir çeşit imdat arama yok mu? Evet, belki Kadir’den imdat aramıştır. Çok severdi Kadir’i... Analar yetişmiş oğullarını hep severler ama, rahmetlininki başka türlü bir şeydi. Bilirsin, yüz vermezdi açıktan açığa...” Karısı mutfaktaymış da, işaret ediyormuş gibi çenesiyle dışarıyı gösterdi. “Aslında bana da pek yüz vermezdi. Sevmesi öyleydi. Başka türlü severdi derken, herkesten daha çok severdi demek istiyorum. Seni de severdi, değil mi? Anan öldüğü zaman şu kadarcıktın. Kızamık çıkarmıştın. Battaniyeye sarıp yürümüş... Kendisini toplayınca arkasından koşmuş baban... ‘Sapıttın mı sen Fatmanım? Kadir’e geçer!’ demiş... Aklı sıra korkutacak da, yük olmayacak... ‘Daha iyi, demiş rahmetli, nasıl olsa geçirecek... Beraber savuştururlar...’ Herkesi severdi bu mahallede... Sakanın Naci serserisini bugünkü durumuna getiren odur. İş edindi kendine... Neymiş? ‘Mahpushanelerin içyüzünü anlatmış da, gözünü açmış...’ Nasıl ağladıydı cenazede Sakanın Naci? Kâmil Bey’i o kadar saydığı halde, ne demiş bil bakalım? ‘Elini cebine attın mı, burda bozulurum Millici abi!’ demiş. ‘Hakkını ödemeye çabalıyorum bellemeyin... Her akşam gidip elini öpmeyişimin karşılığıdır bu,’ demiş... Zor kaldırdıktı çöktüğü servinin dibinden, aklında mı?” Sanki çok eğlenceli şeyler anlatıyor gibi sesinin pürüzleri düzeliyor, tıraşı uzamış, esmer kuru yüzüne sıhhatli bir sevimlilik geliyordu. “Canın sıkılmıyor ya... Sıkılınca söyle, çekinme... Hep bunları anlatıyormuşum içtiğim zamanlar. Kadir usandı. Haklı. Bazı şeyleri hep söylemek istiyoruz, karşımızdaki bakalım dinlemek istiyor mu diye hiç düşünmüyoruz! Yanlış tuttum başından beri... Üstüne çok düştüm Kadir’in. İstedim ki hep yanımda olsun! İlk günler... Yalnızlıktan bunalıyordum. Boğulacak gibi tıkanıyordum. Şu bizim Kürt’ün kahvesi evimiz gibidir, değil mi? Herkes birbirini tanır, anlar, derdiyle dertlenir, sevinciyle sevinir. Ama ilk günler bir türlü gidemiyordum. Şimdi de o çekingenlik durur ya... Sanki suçluymuşum... Rahmetliyi kazayla öldürmüşüm, tabancamı temizlerken gibi... Akşamları erken gelsin, deyişim bundan... Birbirimize destek olurduk. Ben de anamı kaybetmiş gibiydim. Anlaşırdık. Belki o zaman bu kadar içmezdim.” Gözleri yaşlarla dolu güldü. “‘Acaba hep ölümden konuşuyorum da, acısını mı artırıyorum?’ dedim bir aralık... Kendimi zorladım. Güldürücü fıkralar anlatmaya çabaladım. Taklit maklit yapmaya... Kâmil Bey’le Harp Divanı’na çıktığımız zaman külhanbeyi taklidi yapıp kurtulmuştum ya... Aslına bakarsan, yargıçların çoğu bizdenmiş de ondan kurtulmuşuz...” Bir yudum içti. Peynir aldı. Çiğnemiyor, damağında emiyordu. “Ne diyordum!” Yak bir cigara... Yak efendim! Sahi sen bundan içmezsin. Bana iyi geliyor. Ucuz diye değil... Ucuz diye de tabii... Ne diyordum?” Öksürdü bir zaman, ceketinin yakasına tutunarak ne dediğini bulmaya çalıştı: “Güldürücü fıkralara vurdum. Şimdi düşünüyorum da... Yanlış... Eskiden de sevmezdi güldürücü fıkraları Kadir... Ben herkesi güldürünce somurturdu. Rahmetliye kaç kere yanıp yakılmış... ‘Herkesin maskarası mı benim babam?’ demiş... Coşup da taklide vurursam, Kadir de ordaysa, Fatma Hanım gözlerini belertirdi. Kendisi çok severdi oysa... Güleçti. Yüreği sevinçli kadındı. Sevinci sürekliydi, iyimserliğinden geldiği için... Kancıklık etti ölüm bize Murat, yaşamalıydı biraz daha... Hiç değil, Kadir üniversiteyi bitirene kadar... Yakalandığı hastalığın amansız olduğunu sezmedi sanırım. Çünkü kanser hakkında fikri yoktu. Onun yok ama, senin var... Bakıyorsun canlı, konuşuyor, bir şey istiyor. Daha korkuncu gülüyor... Gelecekten laf ediyor. Sen eziliyorsun. Elden bir şey gelmemek olur ama, bu kadar mı olur? Son günlerde sancılar hiç soluk aldırmıyordu. Önceleri tuğla ısıtıp koyardık karnına... Biraz iyi gelir gibi olurdu. Aldanırdık. Sonra hiçbir şey fayda vermemeye başladı. İğne yapıyorduk. Ya ölü gibi uyuyordu ya da aralıksız acı çekiyordu. ‘Bir şey kesseler karnımdan iyi gelecek sanıyorum,’ dediydi bir gün... Bir iğneden sonra uyuyordu. Elleri yorganın üstünde... Saçları terden alnına yapışmış... Solukları yüreğimi parça parça etti. Boğuşuyordu ölümle... Her zamanki gibi titiz, sinirli, hamarat... Çöp gibi bileklerine dalmış gitmişim. Öldü gibi geldi bir aralık... İrkilip dikildim. Savaşta... Gece vakitleri... Ön siperlerde olur ya da düşman topraklarında haber almaya çıkarsın... Baktım hayır! Ölmemiş... Kaç kere böyle öldü sanmışımdır. Kaç kere öldü sandımsa, o kadar taze ölüm acısı çektim. Ama sevdiğimiz insanın acı çekmesini seyretmek, ölüm acısından çok daha zor gelmiştir bana... Kıvranırken, karnından vurulmuş adamlara benziyordu. Savaşta karnından vurulmuşları ben çok gördüm. Hep bundan korkmuşumdur. Ateşe tutulunca kendimi yüzükoyun yere attım mı, toprağa bir daha minnet duyardım. Bugün bile toprağa yalnız toprak olduğu için saygım vardır. Sancılar başladı mı, bizi başından savmak isterdi. Gülmeye çabalardı, dudaklarını çiğneyerek... Hele Kadir odadaysa, neler çektiğini ben bilirim. Güçlü kadındı senin Fatma teyzen... Yürekliydi. Mütarekede ‘Kuvayi Milliye Bölüğü’ adını takmıştık. Mahpushaneye bir zafer müjdesi getirişi vardır. Kaç kere anlattım, biliyorsun. Kar fırtınasının içinden bir başka fırtına gibi geldiydi, kara çarşafını savura savura... Kadir’i elinden tutmuş... İnönü Zaferi’nin müjdesini getirdi bize... Çok sevmişimdir Fatma teyzeni... Yeniden yeniye... Kat kat sevdim. Şimdi de seviyorum, inanır mısın, hiç ölmemiş gibi... Anılarını filan değil, kendisini... Sancı nöbetlerinin başlayacağını sezdi mi, ‘Haydi biraz kahveye git efendi, bunaldın sen!’ diye zorlardı. O kadar üstelerdi ki, üzülmesin diye kalkardım. Kaç kere, kapıyı açıp kapadıktan sonra mutfağa saklanmışımdır. Kulak verirdim, inlerdi derinden derine... Sesini duyurmamak için ağzını yastığa bastırırdı.” Yanağını tırmalar gibi kaşıdı. “Neden bilir misin? Sık sık iğneciye koşmayalım, masraf edilmesin diye... Kendisi olmayınca biz kendimizi kollayamayız sanırdı. Kunduramızı giyip çıkaramayız... Yaz günleri, cebi sökülmüş yağmurlukla gezdiğimizi görse...” Bir an irkildi. “Hayır, yatak takımını satamayız! Vasiyeti var! Satamayız, değil mi? Okul müdürü geçenlerde, ‘Bir şeyler uydursanız Ramiz Bey,’ dedi, ‘Biliyor musunuz, taksitle veren yerler var. Kefil lazım olursa bir şey yaparız,’ dedi. İyidir bizim müdür bey... Yüreği temizdir. Alınır, evet taksitle de alınır, alınmaz değil... Ama biraz daha dişimizi sıkacağız... Kâmil Bey, Binbaşı Arif Bey, Allah ikisinden de razı olsun, durmadan üsteliyorlar. Çok yardım ettiler bize, pek çok yardım ettiler. Hasta için aldık. ‘Nasıl öderiz?’ demedik. Şimdi sıra ödemeye geldi. Borçlar bölük pörçük olduğundan herkese azar azar verebiliyorum. Bu yüzden pek de makbule geçmiyor ama, n’apalım! Yol yürümekle, borç ödemekle... Kadir üç aydır benden harçlık almıyor, elime geçen ayda kırk iki lira, şu kadar kuruş... Bakarsan az değil. Rakıyı kessem, cigarayı bıraksam... Bir türlü karar veremiyorum. Karar versem, keserim ölüm olsa... Karar verdikten sonra, bozamayacağımı bildiğim için kestirip atamıyorum. Aslına bakarsan, buna düpedüz kaltabanlık derler. Geldik gidiyoruz, şu kaltabanlığı üstümüzden sıyırıp atamadık. Ciğerimiz beş para etmez bizim... Kadir haklı, evet... Geçen gün enikonu çekiştik... Sana açtı mı?”  </p>
			<p class="paragraf">“Hayır...”  </p>
			<p class="paragraf">“Açmaz, kendi kendine kurar, üzülür. Dertleşse açılacak oysa... ‘Kış geliyor, napacağız?’ diye başladı. Geçenlerde, iki gece gelmediydi üst üste... Yazıhaneye gittim. Yukarı çıkmadım. Aşağıdan kapıcıyla çağırttım. Herif uğursuz bir laf mı etti nedir? Ertesi sabah elbise meselesini açtı. ‘Hazır mazır, bir şeyler uydurmalı,’ dedi. Dike dik, ‘Olmaz,’ demedim ama, ‘Sırası değil, biraz daha sıkalım dişimizi,’ dedim.” Daldı epey. Kadehi aldı, biraz içti. “Taksitle almak istemediğimi biliyor. Demek gece düşünmüş. ‘Şu yatak takımlarını satsak,’ dedi. Anasının gelinlikleri... Vasiyeti var, oğlu evlendiği zaman sereceğiz... ‘Olmaz’ dedim. ‘Neden?’ dedi. ‘Olmaz,’ dedim o kadar... Anlattığına bakarsan, anlattıkları doğru... Mantığa vurursan haklı... Doğru, haklı ama doğruyla haklı, her zaman haklı olabiliyor mu? Her şeyini sattık, rahmetli seslenmedi hiç... Anasından bir tek hırka kalmıştı. Boy hırkası... Kırmızı kadifeden de üstü sırma işlemeli... Giymek şurda dursun, sık sık çıkarıp bakmaya kıyamazdı. Onu bile sattık. Sıra yatak takımına gelince, ‘Olmaz!’ diye diretti. Nerde, gösterişe olmaz der, nerde gerçekten direnir ben bilmez miyim? Çok bilmiş, çok bilmiş çenesini tuttu: Sonunda gene, ‘Olmaz,’ dedim. Kadir şaşırdı önce biraz, kızdı sonra... Hiç öyle görmemiştim Kadir’i... Yüzü değişti. Anladım ki, gerçekten erkek olmuş... Ancak erkekler öyle kızar. Bir şey diyecekti. Kendisini tuttu. Oyun oynarken kızar mı arada bir? Söver mi?”  </p>
			<p class="paragraf">“Pek kızmaz. Sövdüğünü de hiç işitmedim. Öyle ya, hiç işitmedim sahi...”  </p>
			<p class="paragraf">“Evet... Bir şey diyecekti dedimse... ‘Sövecekti,’ demedim. En ağırı, ‘Saçma!’ diyecekti belki... Onu bile demedi. Akşam erken geldi. Hiçbir şey olmamış gibi, ‘Nasılsın baba?’ deyip yukarı çıktı. Bir şey yemek istemedi. Bu, işin üzüntülü yanı; Kâmil Bey güceniyor, Arif Bey güceniyor, Nuh Bey bana çoktan darıldı. Hep küstüler. Sakanın Naci maskarasının derdi hepsinden baskın... İkide bir otomobille kapıya dayanıp tutturur. Beni gezmeye götürecekmiş... Karşımda dünya güzeli kızları oynatacakmış... Okullar kapandı, Naci yakama sarıldı. Gidecekmişim de, Mecidiyeköyü’ndeki gazinoda birkaç zaman kalacakmışım... Açıklıkmış püfür püfür... Biraz açılırmışım! Istakoz buldururmuş da, üstüne mayonez çarptırırmış... ‘Borçluyuz,’ diyemezsin, ödemeye kalkar bunların hepsi sağ olsunlar... ‘Üst baş’ diyemezsin, terziye götürmek için yakama yapışırlar... Usandım bunların ikide bir ellerini ceplere atma huyundan... Gerçek dost kazandın mı, aileyi, geçmişi geleceğiyle birkaç kat büyütüyorsun. Dostlar da olmasa çekilmez bu cenabet dünya...”  </p>
			<p class="paragraf">Ramiz Efendi’nin sesindeki sürekli sızlanış geçip gidiyor, yerini yumuşak bir iyimserlik alıyordu.  </p>
			<p class="paragraf">Murat birini ürkütmemek ister gibi soluklarını tuttu.  </p>
			<p class="paragraf">Bu iyimserlik her gece sızana kadar içenlerin yüreklerine çöreklenmiş bunaltıyı, ağır sarhoşluktan önce biraz uyuşturan acıklı bir dönemdi.  </p>
			<p class="paragraf">“Ama... Direndik direndik geldik yol ayrımına...”  </p>
			<p class="paragraf">Murat, bu sözü daha öncekilere bağlamaya çalışarak sordu:  </p>
			<p class="paragraf">“Hangi meselede Ramiz amca?”  </p>
			<p class="paragraf">“Galiba her meselede... Bu yeni parti meselesi çıktı çıkalı hep bu laf geliyor dilimin ucuna... Neden bilmem! Geldik evet... Bir sıçrarsın çekirge... İki sıçrarsın çekirge hesabı... Vurup kırıp bir şeyler uyduracağız... Savsaklanacağı kalmadı. Ayşe kızın hatırı için giyinip kuşanacağız ister istemez!”  </p>
			<p class="paragraf">“Kimin?”  </p>
			<p class="paragraf">Murat dalgınlıkla, ‘Kadir’i mi evlendiriyorsunuz?’ diye soracaktı. Hatırladı:  </p>
			<p class="paragraf">“Kâmil Bey’in kızı mı?”  </p>
			<p class="paragraf">“Evet!”  </p>
			<p class="paragraf">“Anlatırdı arada bir Fatma teyze... Kaç yaşında şimdi?”  </p>
			<p class="paragraf">“Eh, on yedisini bitirdi bitirecek... Dur bakalım, biz Eskişehir-Kütahya savaşlarını yaparken yedisindeydi. Yıl 1921... Temmuz ortaları... Kız on yedisini bitirmediyse de eli kulağındadır. Nasıl geçiyor yıllar? Su gibi akıyor. Tam on yıl olmuş...”  </p>
			<p class="paragraf">“Kâmil Bey, on yıldır kızını hiç mi görmedi?”  </p>
			<p class="paragraf">“Hiç... İnanılır şey mi?” İki parmağıyla çenesini iki yanından kaşıdı. “İnatçı adammış bizim Paşaoğlu... Hiç göstermez oysa... Kolay değil çocuğunu bunca zaman görmemek... Görmek elindeyken...”  </p>
			<p class="paragraf">“Büsbütün görmediğini sanır mısınız Ramiz amca? Kendisini bildirmeden uzaktan uzağa filan?”  </p>
			<p class="paragraf">“Hayır... Görmediğine eminim. İki yıl önce, laf arası, ‘Gideyim hocalarıyla görüşeyim, bakalım nasıl yetişiyor?’ dedimdi de, yemin ettirmeden salıvermediydi. Millici inadı bu... Cezaevinde de bunun dediği dedikti. Tütünü bıraktı. Fotoğraflardan karakalem büyütmeler yaparaktan geçimini sağladı. Ayşe’nin anasını boşadıktan sonra, bir yıl dokuz ay yattı. Çıkınca, Arif Bey’in Amasya’daki çiftliğine gittiler. Buradaki davalarını kazanıp, sınırdışında kalan çiftlikleri, petrol hisselerini alıncaya kadar İstanbul’a hiç gelmedi, bir kez bile...”  </p>
			<p class="paragraf">“Kızını sınamak doğru mu? Galiba öldü sanıyormuş babasını...”  </p>
			<p class="paragraf">“Evet, öldü sanıyor.”  </p>
			<p class="paragraf">“Yedi yıla mahkûm olmuştu değil mi Kâmil Bey?”  </p>
			<p class="paragraf">“Yedi yıla... Abdülhamit’in en güvendiği adamlarından Selim Paşa’nın oğluna kızdı Damat Ferit, Millicileri ele vermediğinden... Yargılanmayı izledi aralıksız. Başkaca, petrol yataklarında toprakları vardı. İngilizler sıkıştırıp almak istemişlerdi. İyi de para verdiler. ‘Satmam!’ diye diretince, onlar da galiba baskı yaptı Harp Divanı’na... Kâmil Bey, Nedime Hanım’ı kurtarmak için suçu üstüne almıştı düpedüz... Beni kurtaran Harp Divanı, Kâmil Bey’i kurtaramadı. 15 yıl kürek cezasını ancak yedi yıla indirebildi. Dışardaki insanlara yedi yıl ceza dehşet verir. ‘Bitirip çıkamaz,’ dedi karısı galiba. ‘Cezaevinde ölür,’ dedi. Bir yandan da Doktor Lütfü Bey’in zenginliği ağır basmıştır. Kâmil Bey, o kadar üstelediği halde, Ayşe’yi bir kere bile cezaevine getirmediydi kadın... Demek daha başından niyeti kötüymüş... Ne imansız kadınlar var bu dünyada...”  </p>
			<p class="paragraf">“Ölmemiş adama nasıl öldü diyebilmişler?”  </p>
			<p class="paragraf">“Öldüğüne inanmışlar çünkü... Zaferden sonra, el altından aramışlar epeyce... Tanıdıklarının ağzını aratmışlar. Bakmışlar ki dört yıl, beş yıl geçtiği halde ses soluk yok...”  </p>
			<p class="paragraf">“Şimdi apansız kızın karşısına çıkmak... Doğru mu? Nasıl olacak?”  </p>
			<p class="paragraf">“Hem de kılıksız kıyafetsiz çıkacak... Fakir bir adam gibi... Zenginlikle fakirlik arasında seçme yapmak zorunda bırakacak kızı... Tam üniversiteye gideceği sıra...”  </p>
			<p class="paragraf">“Neden bekledi şimdiye kadar? Tatili keyifli geçirsin diye mi?”  </p>
			<p class="paragraf">“Bana kalsa, Kâmil Bey, kızıyla görüşme zamanı yaklaştıkça tereddüde kapıldı. Burda Doktor Münir Bey’in de etkisi olmuştur.”  </p>
			<p class="paragraf">“Ne gibi?”  </p>
			<p class="paragraf">“Uygun görmedi böyle sınamayı Münir Bey, başından beri... Şu kadar yıldır tasarlanan görüşme zamanı gelip çatınca, Kâmil Bey de durakladı biraz... N’apacağını düşünürken, kızın anası Avrupa gezisine çıktı.”  </p>
			<p class="paragraf">Murat bir cigara yaktı. Kadehi elinde bir zaman düşündü. Gülümsedi:  </p>
			<p class="paragraf">“Arif Bey ne diyor bu işe? Nedime Hanım, İhsan Bey?”  </p>
			<p class="paragraf">“Ne diyecekler? Hiç... Sinemanın sonunu merakla bekliyoruz hep...”  </p>
			<p class="paragraf">“Çocuk gibisiniz, yaşlı başlı adamlar. ‘İnsana acımıyorsunuz,’ diyeceğim, acıyorsunuz da, gözleriniz yaşarıyor her çeşit insan yoksulluğu karşısında... ‘Yufka yürekli romantiklersiniz,’ diyeceğim, kıyıcısınız bakarsan. Fatma teyzem ne diyordu bu işe?”  </p>
			<p class="paragraf">“İçimizde bir o beğenmedi bu işi, bir de Doktor Münir Bey! Hiç beğenmediydi, evet!” Biraz düşündü. “İnsanları sınamayı sevmezdi rahmetli. Kızardı Kâmil Bey’e aklına geldikçe... Hiçbir çocuğu sınıfta bırakmamışımdır, yemin ettirdiği için... Hiç kimsenin ağzını aramamıştır ömründe... Yüreğindekini öğrenmek istememiştir. Bazı bazı kurardı bu meseleyi... Kızın yaşını hesaplardı. Kâmil Bey’in inadından ürkerdi. ‘Bu işin Ayşe’yle bir ilintisi yok gibime geliyor, derdi. ‘Haksızlığa uğramış babasını, zenginlikle değişecek kadar bencilse, kızı bırakacak kadına... Bir çeşit öç almadır bu... Fukara bir adam sandığı babasını sevindirmek için yoksulluğa katlanmayı göze alırsa, bu da kadından öç almadır. Kâmil Bey, Ayşe’nin uğrayacağı şaşkınlığı hiç düşünmüyor,’ derdi. ‘Kızı baskına uğratacaksınız. En iyisi gidip önceden kulağını bükmeli... Arada zenginlik fakirlik farkı olmadığını söylemeli hiç değilse,’ derdi. İnsanların ne garip tutkuları var. Bütün tutkular aslında güçsüzlüktür. Bir çocukluk arkadaşının başından geçmiş böyle bir iş... Kâmil Bey duyunca dehşete kapılmış. Bence o dehşetin etkisidir bu... Düşün, etkinin derinliğini...”  </p>
			<p class="paragraf">“Güzel mi Ayşe sahi, hiçbiriniz görmediniz mi büyüdükten sonra?”  </p>
			<p class="paragraf">“Görmedik! Babasına çektiyse, iyi yürekli olduğu için cana yakındır. Anasına çektiyse, güzel olması lazım... Anası çok güzel kadındı. Kâmil Bey çok üzüldü karısının gösterdiği gevşekliğe... Hiçbir kadınla ilgilenmedi o gün bugündür. Kadınları bırak, kadın konularıyla ilgilenmedi. Ayşe’den de hayal kırıklığına uğrarsa, bilmem ki n”apar?”  </p>
			<p class="paragraf">Ramiz Efendi’nin yüzündeki rahatlık, geldiği çabuklukla kaybolmuş, gözlerine gene her zamanki tedirginlik dolmuştu. Kendisine acı vermek istiyormuş gibi rakıyı küçük yudumlarla dura dura içti. Cigarasını yakarken iki kibrit çöpü kırdı, dişlerinin arasında beddua etti:  </p>
			<p class="paragraf">“Yazıyorsun! Okuyorum! Ne yazıyorsun? Gördüğünü yazıyorsun. Neyi görürüz? Gördüğümüzü nasıl anlarız? Herif ne demiş? ‘Aklınla bulamazsan, gördüğünden de hiçbir şey anlamazsın,’ demiş... Doğru söylemiş... Görünürdeki olaylar birbirini tutmaz, parça parça maskaralıklar... Bunları birbirine bağlamak için akıl ister... Yoğurup yeni anlamlar çıkaracaksın! Öyle anlamlar ki, geçmişlerin karanlıklarını aydınlatacak... Günün en dolaşık düğümlerini çözecek... Geleceğe de yol gösterecek... Fatma Hanım haklıydı. Bu mesele baba-kız meselesi değil... Bırakılmış erkekle bırakmış kadın meselesi...”  </p>
			<p class="paragraf">Bir zaman sustu. Çok karışık şeyler düşündüğü, çetrefil bir olayı hatırlamaya çalıştığı gözlerini kısmasından anlaşılıyordu.  </p>
			<p class="paragraf">“Nazmi Efendi geldi aklıma... Şaşılacak şey... Nerden geldi?”  </p>
			<p class="paragraf">“Kim bu?”  </p>
			<p class="paragraf">“Nazmi Cihangir. Bir yedek subay arkadaş... Yedek subay okulunda beraber bulunduk. Sarıkamış’ta, Irak’ta beraberdik.”  </p>
			<p class="paragraf">“Sağ mı?”  </p>
			<p class="paragraf">“Hayır...”  </p>
			<p class="paragraf">“Nerden geldi aklınıza?”  </p>
			<p class="paragraf">“Bir kızı vardı onun da.”  </p>
			<p class="paragraf">“Evet...”  </p>
			<p class="paragraf">“Her fırsatta kızından konuşurdu, karısından konuşmak ayıp diye... Birinci Dünya Savaşı patladığı zaman dört aylık evliymişler. İki yıl sevişmişler, uzaktan uzağa, elleri ellerine değmeden... Kız doğduğu zaman biz Üçüncü Ordu’daydık. Ha bitti ha bitiyor derken uzadıkça uzadı cenabet... Uzadı dedimse, adam gibi uzamıyor. Bir yılı bize beş yıl gibi geliyor. Oturup hesaplıyoruz, topu topu üç yıl... İstanbul’dan gelen haberler kötü... ‘Irz namus ayak altında kaldı!’ diyorlar, ‘Bir asker tayınına bir kızoğlankız’ diyorlar. Nazmi Cihangir dededen zengin ama, olsun. Genç kadın... Tecrübesiz... İnadına da güzel... Bir gün benim rahatlığıma baktı da, ‘İnsanın oğlu olmalıymış Ramiz Efendi, oğlu... Kız on para etmez!’ dedi. ‘Neden, ne farkı var?’ dedim. ‘Erkektir, anasına baskı olur,’ dedi. Yüreğindeki vesveseyi bilirdim ve üzülürdüm. Halime şükredip utandığım da olurdu. Pes dedik. Bozgun... Dönüyoruz. İstasyonun birinde İngiliz subayları gördük. Sanki pes etmenin sonu bu değilmiş gibi, neye uğradığımızı şaşırdık. ‘Olmaz ya... Bir yel esse de yeniden sıvansak... Var mısın?’ diye sordum. Düşündü, karşılığın arası uzayınca, ‘Gene böyle dört yıllığına ha... Aylık hesabı değil,’ dedim. ‘Yok arkadaş,’ dedi. ‘Ben sıramı savdım. Sarıkamış’ta donarak öldüm, Irak’ta yanarak... Benden paso!’ dedi. Ankara’ya gittiğim zaman, ‘Tanıdıklardan kim var?’ diye sordum. ‘Senin Nazmi Cihangir hastanede yatıyor,’ dediler. İkinci İnönü’de yaralanmış... ‘24. Tümen’le işe girişti, ta Birinci İnönü’den beri,’ dediler. Bacağı tavana asılı... Sağ omuzu kat kat sargılar içinde... ‘Hayrola, bu ne biçim paso demek böyle?’ dedim. ‘Ya sen nerde kaldın bunca zaman? Harp Divan’larında maskaralık edecek sıramız mı bizim?’ diye çıkıştı. Ne zaman geldiğimi sordu. ‘Bir hafta oluyor,’ dedim. ‘Nereye verdiler?’ dedi. ‘Daha belli değil,’ dedim. ‘İyi öyleyse, komutana haber gönderelim de seni bizim 15. Tümen’e alsın,’ dedi. ‘Nerede 15. Tümen?’ dedim. ‘Merkez ordusuna bağlı,’ dedi. ‘Duyduğuma göre, merkez ordusu cephede değilmiş,’ dedim. ‘Meraklanma, tümen yakında cepheye çıkıyor!’ dedi. ‘Tümen komutanı kim?’ dedim. ‘Albay Şükrü Nail Bey...’ dedi.”  </p>
			<p class="paragraf">“Paso demiş de neden gelmiş, sordunuz mu?”  </p>
			<p class="paragraf">“Sordum. Elini salladı hiç anlamsız. Galiba karısını boşamak zorunda kalmıştı, biz savaştayken dile düştüğü için...” Kadehini aldı. Acıyla gülümseyerek biraz içti. “Ne diyordum? Evet! Tümenle beraber cepheye çıktığımız zaman, daha belli belirsiz topallıyordu. İkimizi de 45. Alay’ın 3. Taburuna verdiler. Tümenlerin mevcudu 3000-3500’den artık değil... Bu mevcut, İnönü Savaşlarına bakarak çok dolgun sayılıyor. Bu hesapça alaylar 1000, taburlar 300-350 kişilik... Adam sayısı neyse ne ama, silah, giyim-kuşam kötü... Cephane kıt... Tümen Eskişehir’in sağ ilersinde Sofça-Sabunelipınar-İncesu üçgenine yerleştiği zaman düşman saldırısı bekleniyordu. Biz, kendimizi biraz daha toparlayabilmek için zaman kazanmaya çalışıyorduk. Cephe komutanı, düşmanı atlatacak hilelere başvuruyor, saldırı yığınağı yapıyormuş gibi gündüz birlikleri yürütüyor, gece bastırırken eski yerlerine getiriyordu. Şurda burda kalabalık ordugâh ateşleri yakıyorduk. Düşman içine yolladığımıza casuslar, saldırmak üzere olduğumuz haberini yayıyorlardı. Böylece, düşmanı 10 Temmuz’a kadar oyalayabildik. 10 Temmuz 1921 sabahı Eskişehir-Kütahya savaşları başladı. Bizim 15. Tümen hemen ilerleyip Kocagüney-Ağızören çizgisini tutacaktı. 11 Temmuz akşamı Serveren’e vardık, 12 Temmuz’da istenen çizgiyi tuttuk. 14. Tümen gerimizden gelip sağ yanımızdan bizi geçmiş, 13 Temmuz’da Tavşanlı’ya kadar çıkmıştı. Bizim 45. Alay, tümenin sağ kanadı, Kocagüney-Arslanlı çevresindeydi. Saldırının 5. günü düşman, 14. Tümen’i birden söküp bizim üstümüze attı, Eskişehir’e inmek için yüklendi. Akşama kadar direndik. Gece bastırınca geri çekilme emri geldi. Artçı savaşları vererek çekiliyorduk. Çok bunalırsak küçük karşı saldırılarla tehlikeli durumları önlemeye çalışıyorduk. Düşman hem silah, cephane bakımından üstündü, hem de sayı bakımından... 16-17 Temmuz gecesi Sobran-Demirli çevresine çekilen 5. grup burada dayanmayı tasarlamıştı. 18. gün sabahtan akşama kadar vuruştuk. Tepeler elden ele geçiyor, kırılan hatlar karşı saldırılarla şöyle böyle düzeltiliyordu. Asıl tehlike cepheden yapılan saldırılardan değildi. Düşman ileri atıldı atılalı iki tümenlik bir kuvvetle bütün cephenin soldan ardına düşmeye çalışıyordu. Hemen meydana getirilen üç tümenlik bir atlı grubu, çevrilme tehlikesinin önünü bir türlü alamamıştı. 19 Temmuz’da düşman bizi tutunduğumuz mevzilerden söktü. Bir haftadır yüzümüzü sabunla yıkamamış, üstümüzdekileri çıkarmamıştık. Bitliydik, leş gibi kokuyorduk. Düşmana güç yetirememek, vuruşarak da olsa çekilmek neye benzer bilir misin? Ellerini bağlamışlar da seni kırbaçlaya kırbaçlaya yürütüyorlar. Düştüğün yerde tekmeliyorlar. Biz Dünya Savaşı’nda, dört yıl, her cephede düşmanlardan daha güçsüz dövüşmeye alışmış olduğumuz halde kuduruyorduk. Arada bir karşı saldırıya da kalkmasak, öfkemizden gebereceğiz. Eskişehir önünde 3. grupla birleştik, Kızılinler-Gökçekısık-Çilhane önünde bir daha direnmeyi denedik. Geldi çattı. Sağ kanadımızı ezip Eskişehir’e doğru sarktı. Eskişehir’i bıraktık. 21 Temmuz’da son bir saldırı yaparak bahtımızı denemeyi kararlaştırdık. Çekilme sırasında bizim 5. grup dağılmış, tümen 3. gruba katılmıştı. Karşı saldırıyı 4. grup yapacak, bizim grubun sol kanadı destekleyecekti. Cephe emri geç geldiği için sabah 9.30’da girişeceğimiz karşı saldırı, 11’de ancak başlayabildi. Öyleyken, on bir gündür bizi geri süren düşman gene de şaşırdı. Bir ara, geri çekilecek gibi oldu. Ama 3.30’da ihtiyatlarını ileri sürerek durumu düzeltti. Bizim sol kanat ilerlemeye başladığı zaman karşı saldırının asıl yükünü taşıyan 4. grup geri çekiliyordu. O gece Porsuk Suyu’nu doğuya geçtik. Demiryolu boyunca Sarıköy durağına çekildik. Sonra öğrendik ki, biz karşı saldırıyla uğraşırken, düşmanın bir tümeni Kırkız Dağı’nı dolaşarak arkamıza düşmek üzereymiş... 22 Temmuz’da düşman baskısı azalmayınca bütün gruplara, düşmanla vuruşmayı kesip Sakarya’nın doğusuna geçmek emri verildi. Bilir misin ne demektir düşman önünde gerilemek? Kestiremezsin! İçinde bulunmadan kestirilemez bu rezillik... Bizim tümen, Beylik Köprü’den geçti Sakarya’yı... Beylik Köprü’de hem şimendifer köprüsü vardır hem de taş köprü... 26 Temmuz gecesi, suyun batısında bizden kimse kalmadı. İstihkâmcılar köprüyü attılar.”  </p>
			<p class="paragraf">Murat, Ramiz amcasıyla beraber “Köprüleri attılar,” diye tekrarladı içinden... Bu Eskişehir-Kütahya savaşlarını, belki yirmi kere dinlemiş, enikonu ezberlemişti.  </p>
			<p class="paragraf">Kadehini eline alırken, “Şimdi karışıklığı anlatacak, ama niçin?” diye düşünüyordu.  </p>
			<p class="paragraf">“Suyu karmakarışık geçtik gece yarısı... Artçı savaşları veren birliklerimizi, düşman hafif toplarla dövmeye başlamıştı. Top sesleri gittikçe yaklaşıyor, telaşımız artıyordu. Köprüden geçmekte olanlar, sanki inatlarına yavaş yürüyorlar, köprüye girecek olanlar, sanki bizi hiç düşünmediklerinden, yürüyüş kollarını acele düzenlemiyorlardı. Köprüden geçerken düşman topları büsbütün yanaşmış, bizi dövmeye hazırlanıyor gibiydi. Çabaladığımız halde, bu cenabet köprü bitmek bilmiyordu. Suyu geçtik, ayağımız toprağa bastı. Bütün bölük adına, Karagöz Selami, ‘Oh be!’ diye bağırdı. ‘Ne bitmez suymuş bu Sakarya!’ Oysa ertesi sabah, İnceciler’e doğru bir tepeyi aşarken baktım, koca Sakarya, bana suyu çekilmiş gibi göründü. ‘Eyvah Yunan bunu yürüyerek geçer!’ dedim içimden... Bereket versin, mübarek Sakarya düşmana da, gece bize göründüğü gibi görünmüş... Bundan başka, on beş gündür, düşe kalka gerilerken meğerse biz de domuzu epeyce hırpalamışız.”  </p>
			<p class="paragraf">Murat, “Düşman düşmanın durumunu bilmez derler ya, doğrudur,” diye gülümsedi.  </p>
			<p class="paragraf">“Düşman düşmanın durumunu bilmez derler ya, doğrudur. Bakarsan, hiçbir yerde paniklemedik ama, karışıklığı da pek önleyemedik. Birlikler birbirine geçmiş... Atı vurulan atlılar, yaya askere karışmış, eline sahipsiz at geçiren yayalar atlıya... ‘Karışıklığın bundan beteri olmaz,’ diyorduk ama, gerçek karışıklık daha gerideymiş... Yirmi, yirmi beş gün solukladık karşılıklı... ‘Güçten düşmüş pelvanlar gibi ufaktan elleştik!’ derdi benim bölükteki Pomak Çavuş, sonraları Sakarya boyunda bekleyişimizi anlatırken... 23 Ağustos 1921’de Sakarya Savaşları başladı. Yunan’ın önünde tutunamamak, tümen erinden başkomutana kadar hepimize çok ağır gelmiş olmalı ki, bu kez gerilemeyi hartadan sildik. Yandan çevirme oyununa karşı da atlı birlikler hazırlanmıştı. Boğuşmaya başladık kıyasıya... Birlikler asıl bu kez birbirine girdi. Başkomutanın sonraki sözünü bilirsin! ‘Savunma çizgisi yok, savunma yüzü var.’ Hiçbir birlik iki yanına bakmayacak, dövüşecek aralıksız... Geri atılan atılsın... Yol veren versin... Sen döne döne vuruşacaksın! Teslim olmak, esir gitmek yok... Pazarlık ölene kadar... Gazi, Büyük Nutku’nda, ‘22 gün 22 gece,’ der. Bu 22 gün 22 gece, 22 haftadan daha uzun sürdü, bana sorarsan... Yönü mönü kaybettik. Sakarya nerde kaldı, Ankara ne yanda bilmiyoruz, geriliyor muyuz, onun da farkında değiliz. Bir ara Çal Dağı’nı düşmana kaptırdık. Dere içlerinde direniyoruz. Doruklardan devrildik mi, karşı saldırıya geçiyoruz. Söktüremezsek, bir başka dere içinde kayalara, toprağa, ağaç kütüklerine yapışıyoruz. Bir ara kendimizi ordu ihtiyatında bulduk. Adamlıktan çıkmışız. 8 Eylül, gün batarken, tümen komutanı, subayları topladı. ‘Sonuna geldik arkadaşlar,’ dedi. ‘Ordu emri aldım, düşmanın parmağını oynatacak gücü kalmamıştır, soluğu kesilmiştir. Şu dakikadan sonra, mürettep kolordu emrindeyiz. Yarın Karapınar’ı tutacağız!’ dedi. Tuttuk. Akşama kadar vuruştuk. Tepeyi biz aldık, gâvur aldı, biz aldık, gâvur aldı. Sonunda, gün batarken baktık ki, tepe bizde kalmış... 13 Eylül, bizim tümen sağ, sol kanadıyla İnceciler’e saldırdı. Ancak gece yarısına doğru düşmanı söküp ovaya dökebildik. Gün ışıdı. Bizim tabur, çıplak bir tepenin dibinde toplandı. Çevremizde hiç silah sesi yok... Toplar uzaklarda gürlüyor. Nazmi Cihangir, takımı ardına alıp tepeyi sardı. Ben otuz yedi kişiyle sol gerisinde tırmanıyorum. Tepeyi yarılamıştık ki, doruktan ateş yedik. Nazmi hemen erleri avcıya açtı. Sıçrayarak doruğa yaklaşıyor. Biz ateş yemediğimizden iki büklüm çıkıyoruz. ‘Süngü tak!’ diye bağırdı, Nazmi, Parabellom tabancası elinde, en ilerdeki erin üç adım önündeydi. 10 Temmuz’dan bu yana alay komutanlarını, saldırıya kaldırdıkları erleri önünde görmeye alışmamıştık. Buna hiç şaşmadım. Dünden beri dişi ağrıyordu. ‘Öfkelenmiştir iyice,’ dedim kendi kendime... Aramızda yetmiş seksen metre var yoktu. Ben çömelerek gittiğim için Nazmi Cihangir’i birden dorukta gördüm. Doruğun tam göğü kesen çizgisinde durdu, kollarını açarak bağırdı. Önce vuruldu sandım. Hep öyle kolları yukarda, iki yana açık, döndü. Gırtlağını paralayarak anlaşılmaz bir şeyler bağırıyordu: ‘Sağa’ diye bir şey... ‘Kaaarrr’ diye... Erleri de şaşırmışlardı. Kimi yattığı yerden bakıyordu, kimi iki büklüm durduğu yerden... Bir yandan, nedense işler bitmiş gibi, tabancasını kılıfına koymaya çalışıyor, bir yandan da elini havada, ‘Gelin! Koşun!’ anlamına sallıyordu. Şimdi ne zaman telaşlı bir trafik memurunu ‘geç’ işareti verirken görsem, Nazmi’yi hatırlarım, yüreğim parçalanır. Birden sol elini göğsüne götürdü. Önce dizleri üstüne çöktü, sonra yüzükoyun yere kapandı. Ana avrat söverek koştum. Yanına yetiştiğim zaman, erlerden birinin kucağında yatıyordu. Başını dizime aldım. Tabancasının ancak yarısını kılıfına sokabilmişti. Ağzından kan sızıyordu. ‘Vuruldun mu? Nerenden?’ diye sordum aptal gibi... ‘Yok,’ dedi. İki defa... Başparmağıyla ardını gösterdi. ‘Yaran arkanda mı?’ dedim, gülümsedi. Parmaklarını geçirmek istiyor gibi göğsünü tırmaladı, dişlerini gıcırdattı. ‘Biraz su, lütfen,’ dedi. ‘Baksana şuraya... Dikkat... Başını kolla da öyle bak... Sakarya şuracıkta... Gelmişiz yanına kadar... Şurda! Kan geliyor ağzımdan değil mi? Saklama! Tadını duyuyorum...’ diye mırıldandı, başı yana düştü. Gömerken parmaklarını zor açtık Parabellomunu alabilmek için...” Parmağını iki kere şakağına vurdu. “Düşünürdüm de bir türlü bulamazdım... Neden savaş bitmediği halde, silahını kılıfına koymak istediydi acaba? Bu kadar pişkin bir savaşçı olduğu halde, neden sırtını ateş boyunda düşmana döndü? Asıl tehlike arkadaymış gibi... Neden kızını, karısını anmadan gitti? Çok sonra bizim Doktor Münir Bey açıkladı kendisine göre: ‘Düşman salt önde mi? Arkadaki domuzları napalım, kendi rezillerimizi?’ dedi bir gün, homurdanarak... Demin sen bakkala gidince hatırladım apansız... Neden mi? Şundan... Yolumu kesti Tango Ömer... İki kere göğsümden itti. Yumruğunu bile kaldırdı vuracak gibi...” Elini kadehinin üstüne kapattı. “Biliyorum, vuramazdı ama, kaldırdı ya vurmak için, sen ona bak!”  </p>
		</div>
	</body>
</html>