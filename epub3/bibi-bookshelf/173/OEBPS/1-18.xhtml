<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-16" xml:lang="en-GB">3  </p>
			<p class="paragraf">Kâmil Bey’in kızı Ayşe, Eyüp Sultan vapur iskelesinin bekleme yerini ürküntüyle gözden geçiriyordu. Pencerelerin ince demirlerinden başka burda her şey ahşaptı. Dünyada hiçbir ahşap da bu kadar garip olamazdı. İsten, kirden tahtalar vıcık vıcık yağlı karaydı. Sanki binlerce yıl deniz dibinde kalıp abanoza dönmüştü.  </p>
			<p class="paragraf">Köşelerde süprüntü yığınları, döşemelerde iğrenç lekeler... Kuruldu kurulalı hiç yanmamışa benzeyen bir saç soba... Eğri borular...  </p>
			<p class="paragraf">“Nasıl buldunuz Eyüp Sultan’ı Ayşe Hanım?”  </p>
			<p class="paragraf">Ayşe, Ramiz Efendi’nin oğlu Kadir’e döndü, biraz dalgın, karşılık verdi:  </p>
			<p class="paragraf">“Çok tuhaf yer... Ölümle bu kadar iç içe girmişlik hiç olmaz. Daha da şaşılacak yönü... Burada ölüm de, yaşamak da birbirlerine karışarak birbirlerini karşılıklı değiştirmişler. Ölüm, mezarlıklarda canlı, mahalleler kafesleri arkasında ölü... Birinden birine geçmek sanki hiç önemli değil... Size de öyle gelmedi mi?”  </p>
			<p class="paragraf">“Hele cuma günleri görseniz... Semt pazarlarının, kasaba panayırlarının, etkisini çoktan yitirmiş milli bayramların karışımı bir kargaşalıktır. Şu farkla: Buradaki pazar, panayır, biraz inanç alışverişi, pek çok da umutsuz, hatta ayıp dilekler için manevi lotaryacılık üstüne kurulmuş bir curcunadır.”  </p>
			<p class="paragraf">“Neden yasaklanmıyor?”  </p>
			<p class="paragraf">“Yasaktan bir şey çıkmıyor da ondan... Adamın koltuğu altında bir horozu var. Buna polis ne diyebilir?”  </p>
			<p class="paragraf">“N’olacak horoz?”  </p>
			<p class="paragraf">“Kurban!”  </p>
			<p class="paragraf">“Yok canım! Kuştan kurban olur mu? Caiz mi?”  </p>
			<p class="paragraf">“Herhalde... Bana kalırsa, bunların aslını bilen de pek yok artık... Tutturabildiklerine... Daha doğrusu, yutturabildiklerine... Geçen gün parti toplantısında Mutemet Cevdet Kerim Bey’e açtım! Halk Parti’mizin gericilikle kökten boğuşmaya girmesini istedim. ‘Bir rapor yazınız, genel sekreterliğe ulaştıralım,’ dedi.”  </p>
			<p class="paragraf">“Başladınız mı?”  </p>
			<p class="paragraf">“Belgeler topluyorum. Olayları gazetelerden kesiyorum. Hazırlıyorum! Serbest Parti, bu açıdan faydalı oldu bence... Sinmiş irtica yüze çıktı. Şimdiden elde ettiklerimi görseniz şaşarsınız! Raporun büyük planı meydana çıkınca fikrinizi alacağım!”  </p>
			<p class="paragraf">“Aklım erer mi?”  </p>
			<p class="paragraf">“Elbette. Hem aklınız erer! Hem de sezgilerinizin şaşmazlığı bana yol gösterir!” İçini çekti: “Aslında bu görev, benim babamla sizin babanıza düşer! Ne çare ki...”  </p>
			<p class="paragraf">“Evet!”  </p>
			<p class="paragraf">“Bizim Kuvayı Milliyecilerimiz başından beri her şeyi yukardan beklemişler! Yukardakiler n’apsınlar? Kaç parça olsunlar? Eskinin çürümüşlüğünü kesip atacaklar, yeninin acemiliğini hızla giderecekler! Bir memleket düşünün, A’dan Z’ye kadar bütün kanunları değişecek... Salt kanunları değil, kafalarımızın içi, yüreklerimizdeki inançlar değişecek... Kötü alışkan­lıklarımız... Sözgelimi, tembelliklerimiz... Adamsende­ciliklerimiz... Her şeyi devletten bekleme alışkanlığımız... Devrimlerden hemencecik umut kesmelerimiz... Şu Serbest Parti denemesini bile önceleri hiç anlayamadık. Anlamak da istemedik! Babam, sağ olsun, hâlâ, ‘Ne gereği vardı? Durduğumuz yerde rahat mı battı?’ der. Vardı elbette... Gazi Hazretleri bilmezler mi varı yoğu? İşte küçücük bir kımıltı bakın neleri meydana çıkardı. Neleri hortlattı? İnsan, babam gibilerin, gerçek Kuvayı Milliyeci olduklarını bilmese... ‘Kast ediyorlar,’ diyesi gelir. Daha mı iyi olurdu alttan alta işleyen öldürücü çıbanların toplumu zehirlemesi? Ben başından beri, ‘Gazi Paşa’mız ne yapmışsa doğru yapmıştır, zamanında yapmıştır, sonunda yüzde yüz faydalı yapmıştır,’ diye düşünürüm. Hiç de şaşkınlığa düşmem!”  </p>
			<p class="paragraf">“Murat abi de böyle mi düşünüyor?”  </p>
			<p class="paragraf">“Murat mı? Murat nasıl düşünür, hiç anlayamadım bunca yıl... Bazen bakarsınız doğru yoldadır, bazen bakarsınız sapıtmış...”  </p>
			<p class="paragraf">“Neden?”  </p>
			<p class="paragraf">“Bence yeteri kadar inanamadı. Hayır, ‘Büsbütün karşı düşüncelere sahip,’ demiyorum. Bence... Yaşayışındaki derbederlik düşüncelerini, inançlarını etkiliyor da kendisi bile pek farkında olamıyor!”  </p>
			<p class="paragraf">“Yaşayışındaki derbederlik?”  </p>
			<p class="paragraf">“Göstermez ama, derbederdir çok... Bence gazetecilikten geliyor bu... Gazetecileri ben şoförlere benzetirim. Müşteriyi indiren şoför, o andan sonra nereye gideceğini artık kendisi de bilemez! ‘Eve gideyim, yemek yiyeyim!’ derken bir müşteri çıkar, ‘Çek bakalım Büyükdere’ye!’ der. Oysa adamın evi Fatih’tedir! Ne demektir, aklından geçirdiğine sırtını dönmek?”  </p>
			<p class="paragraf">“Benzer mi gazeteciliğe sahiden?”  </p>
			<p class="paragraf">“Elbette... Alalım Murat’ı... Neyi kararlaştırmıştık geçen hafta? İstanbul’u gezecektik beraber... Hatta nereleri nasıl, ne zaman gezeceğimizi de kendisi düzenlediydi. Hani nerde şimdi?”  </p>
			<p class="paragraf">“Gazete Ankara’ya gönderdi, n’apsın?”  </p>
			<p class="paragraf">“Gördünüz mü? Ben de bunu söylemek istemiştim! Dönsün gelsin! İki gün sonra İzmir’e... Hatta Yunanistan’a gönderilmeyeceği nereden belli?”  </p>
			<p class="paragraf">İskeleye vapur yanaştığı için kalktılar.  </p>
			<p class="paragraf">Haliç vapurları da Eyüp iskelesinden başka türlü değildi. Hep o kat kat, vıcık vıcık pislik... Yağlı kara... Cinsi çoktan tükenmiş ilk buharlı vapur modeli... Haliç’in akıntısızlığında bile, neden bilinmez, bir yanpiri gidiş... İleri doğru uzanan duman ancak demirlemiş teknelerde görülür! Kıçtaki bayrak, ay yıldızını çoktan yitirip kara muşambaya dönmüş... Hiçbir rüzgârla kımıldanacağı kalmamış... “Bu tekne üç mil yapıyor mu? Sanmam! İki buçuk mildir bu gidiş! Deniz burda o kadar bulanık ki, cıvık çamur bile bundan daha gevşektir!” Dışına boydan boya katran sürülmüş bir pazar kayığı, ağır küreklerle enikonu yerinde sayıyordu. Biçimi de sürekli onarımlarla o kadar bozulmuş ki, deniz araçlığından çıkıp ırmaklarda makaralarla gidip gelen başı kıçı belirsiz sallara benzemiş... Hafif bir sallantı olsa, tuzla buz olacak, dahası, demir kırıklarından yapılmış gibi, bir anda batıp gidecek...  </p>
			<p class="paragraf">“Nedir karşısı?”  </p>
			<p class="paragraf">“Tepe mi?”  </p>
			<p class="paragraf">“Evet. O taşlar?”  </p>
			<p class="paragraf">“Meşatlık... Yahudi mezarlığı... Daha yukardaki çıplak arazi Okmeydanı... Geldik Hasköy’e... Burada Yahudilerin fakirleri oturur. Karşısı Balat... Orası da öyle...” Birden sesi değişti: “Allah Allah! Şaşılacak şey!”  </p>
			<p class="paragraf">“Nedir?”  </p>
			<p class="paragraf">“Şurdaki şamandıra! Bakın bir eski yelkenli bağlı... ‘Pelengi derya’ diyesim geliyor!” Biraz ilgi bekledi. “Neydi Pelengi derya, bilir misiniz? Anadolu’ya silah kaçıran yelkenlinin adı... Hiç unutmam!” Ayşe dalgın bakıyordu. Başka şeyler düşündüğü belliydi. “Beni yollamışlardı haberci olarak...”  </p>
			<p class="paragraf">“Kaç yaşındaydınız?”  </p>
			<p class="paragraf">“On... Hayır, on bir... on iki... 1920 olduğuna göre, on üçe yeni girmiştim. İngilizlerin basacaklarından şüphelenmişler. Kimseyi de bulamamış sorumlusu... Annemle beraber Balat’a geldik. Annem iskelede kaldı. Ben bir sandala bindim...”  </p>
			<p class="paragraf">“Gündüz ortası mı yükleniyor cephaneler?”  </p>
			<p class="paragraf">“Hayır! Yarısı yüklenmiş... Yarısını yüklemek için ortalığın kararmasını bekliyorlar. Sandal yaklaştı. Başüstünden biri, ‘Kimdir o?’ diye bağırdı. İşe bakın ki, parolayı bir türlü hatırlayamıyorum.”  </p>
			<p class="paragraf">“Parola marola da mı var? Desenize bu kadar ciddi?”  </p>
			<p class="paragraf">“‘Çivi getirdim!’ diye seslendim. Âdil amca, ‘Sen misin Kemal?’ diye karşılık verdi.”  </p>
			<p class="paragraf">“Kimdir Kemal?”  </p>
			<p class="paragraf">“Benim takma adım. Yakalanırsak yeğeniyim... Çivi torbasını verdim. ‘Gel biraz yukarı,’ dedi. Hemen yola çıkılması gerektiğini fısıldadım!”  </p>
			<p class="paragraf">“Kimdi Âdil amca?”  </p>
			<p class="paragraf">“Bir marangoz ustası...”  </p>
			<p class="paragraf">“Murat abi karışmadı mı böyle işlere hiç?”  </p>
			<p class="paragraf">“Murat... Hayır... Saklardım ondan... Öyle tembihlemişlerdi.”  </p>
			<p class="paragraf">“Niçin?”  </p>
			<p class="paragraf">“Bilmem! Güvenmiyorlardı herhalde...” Biraz daldı. “Neden mi bu güvensizlik? Bilir misiniz Murat’ın adı neydi mahallede? Lastik top...”  </p>
			<p class="paragraf">Haliç vapuru, tersanenin önünden yavaş yavaş geçmiş, Camialtı’na doğru ilerlemişti. Kıyı burda, gemi leşleriyle doluydu. İlk buharlı savaş gemilerinin hemen hemen bütün modelleri... Burunları mahmuzlu yarı ahşap tekneler... Sarı bacaları hâlâ parlayan kamarasız istimbotlar... Şimdi bazı yatlarda, kotralarda kalmış bastonlu fırkateynler... Artık bacalarından sökülene kadar duman çıkmayacak, topları artık bir kez bile atılmayacak zırhlılar... Bayraksız, borazansız, vardabandırasız bir zamanın savunma araçları ki, insana...  </p>
			<p class="paragraf">“Çok mu severdi lastik topu Murat abi?”  </p>
			<p class="paragraf">“Murat... Hayır! Bir iş gelmişti de başına... Çocukluk... Küçüktü pek...”  </p>
			<p class="paragraf">“Ne kadar?”  </p>
			<p class="paragraf">“Dokuzunda yoktu sanırım!”  </p>
			<p class="paragraf">“N’oldu?”  </p>
			<p class="paragraf">“Nasıl anlatmalı... Bu bizim Murat... Belli etmemeye çabalar ama, oldum olası biraz para canlısıdır.”  </p>
			<p class="paragraf">“Hiç fark edemedim!”  </p>
			<p class="paragraf">“Çünkü belli etmemeye çalışır. Hele gözüne girmek istediklerinin yanında... Bu lastik top olayının açılmasını hiç istemez! Haklıdır. Nitekim, siz de hak vereceksiniz. Bu sebeple rica ederim, aramızda kalsın!”  </p>
			<p class="paragraf">“Evet, lastik top olayına gelelim...”  </p>
			<p class="paragraf">“Savaş yüzünden lastik top bulunamıyordu. Mahallede biz, içi kıtık dolu meşin toplarla ya da annelerimize diktirdiğimiz bez toplarla oynuyorduk. Günlerden bir gün, albayın oğlu Cahit, cami avlusuna biraz geç geldi. Halinde bir acayiplik vardı! Her zaman hepimiz, gelir gelmez, ‘Ben neredenim?’ diye çırpınırız! Cahit de öyle yapar. O gün duvara dayanıp durdu. Elleri arkasında... Bir kasıntı, bir şişinti ki, hiç sormayın! Yenilen tarafın oyuncusu noksandı. ‘Hadisene,’ dediler. Cahit oralı değildi! ‘Oğlum hadi! Geç kaleye...’ dedik. ‘Ben santrfor oynarım! Hem de bez topla oynamam, lastik top isterim,’ demez mi? Oyun durdu. Hepimiz ellerimizi belimize koyup deliye baktık. Evet, kasıntı, şişinti, başkaca kabartı... Eh olur, seferberliktir, görülmeyen kalmamıştır. Babasının şehit haberi geldi de sapıttı desek... Hayır! Albay Mithat Bey cepheden yaralı döndü, Almanya’ya gitti. Arkadaşlardan biri yaklaştı: ‘Nedir lastik top dediğin?’ diye sordu, ‘canlı mı, cansız mı, yenir mi, yenmez mi?’ ‘Bak bakalım neymiş?’ demesiyle arkasına sakladığı yepyeni lastik topu havaya atıp tutmaya başlamaz mı? Hemen çevresine toplandık. Yalvarıyoruz: ‘Göster şunu! Yahu, bırak görelim! Sahi lastik mi? Boya mı?’ ‘Ne boyası?’ diye alındı, bu kez yere vurup zıplatmaya girişti. Evet, bildiğimiz lastik top... Seferberlik öncesinde aktar dükkânlarının camekânlarını dolduran lastik toplardan... Kimsenin dönüp yüzüne bakmadığı... Orta karpuz iriliğinde... Üstünde sarı, kırmızı çiçekler... Top oynayan çocuk resimleri. ‘Nerde buldun? Bakkala mı gelmiş? Kaça?’ diye soruldu. Anlaşıldı ki babası Almanya’dan getirmiş... Sonunda, Cahit’in santrfor oynamasına, bütün penaltıları da çekmesine razı olduk. Topu ortaya koydu. İlk pası verdi. Meğer biz, meşin toplarla oynaya oynaya bütün ölçüleri yitirmişiz! Ne pas verebiliyoruz ne pas alabiliyoruz. Çalım yapmak, kafa vurmak unutulmuş... Cahit aralıksız, ‘Aman üstüne basmayın! Patlar!’ diye bağırıyor! Haklı buluyoruz. Büsbütün şaşırdık! Bir yandan da korkuyoruz, ‘Yeter bu kadar!’ der de, alır gider! Bu korkuyla kimin ayağına gelse Cahit’e atıyor. İşte bu yüzden, lastik top olayına Cahit’in vuruşu sebep oldu. Eğer Cahit’ten başkası vursaydı, bilemem ki bu işin sonu neye varırdı. Evet, gene topu birimiz Cahit’in önüne yuvarladık. O, var gücüyle şut çekeyim dedi, lastik top havalandı, uçtu, avludaki apteshanelerden birinin kapısı üstünden içeriye girdi. Birisi ‘Gol!’ diye bağırdı. Cahit kızacak diye korkarak hep bir ağızdan, ‘Sus ulan!’ diye tersledik. Oysa şimdilik Cahit’in kızmasının hiç önemi kalmamış görünüyordu. Kendimizi toplayınca, hep birden helalara doğru seğirttik. Cami avlusunda yan yana dört tane hela vardı. Lastik top sağdan üçüncüye girmişti. Mal canın yongası olmakla, canı yanan eşek atı geçer hesabı, kapıya hepimizden önce Cahit yetişti. Açmasıyla, şaşkınlıktan ağzı bir karış açık kalakalması bir oldu. Sonra şimşek gibi bütün helalara açıp baktı.”  </p>
			<p class="paragraf">“Neden?”  </p>
			<p class="paragraf">“Lastik topun üçüncü helaya girdiğini hepimiz görmüştük, ama... Top orada olmayınca... İster istemez, ‘Demek bana öyle gelmiş... Ötekindedir,’ diye düşünüyor insan... İlk şaşkınlığı savuşturduktan sonra baktık ki, cânım lastik top, üçüncü helanın kuburunda durup duruyor! Cahit hepimizi yarıp deliğin başına geçti. Durumu ölçüp biçti. Sonunda, kumandayı bastı: ‘Murat şurdan bana bir sopa bul!’”  </p>
			<p class="paragraf">“Niçin Murat?”  </p>
			<p class="paragraf">“Çünkü böyle hizmetleri hepimiz her nedense Murat’tan isterdik o yaşlarda. Murat biraz direnecek oldu. ‘Nerde bulayım sopayı? Nasıl sopa?’ dediyse de, Cahit çıkıştı, ‘Ne budalasın be... Sopa işte... Kırıver incirden...’ ‘Kırıvermiş... Kayyum amca, ‘dal koparmak yok,’ dedi ya! ‘kulaklarınızı koparırım,’ dedi ya!’, ‘Göstermeden kıracaksın hıyarağa! Oynarken iyi miydi?’”  </p>
			<p class="paragraf">“Kavgacı değil miydi o yaşlarda Murat abi?”  </p>
			<p class="paragraf">“Hayır! Çok uysaldı tersine... Dövüşçülüğü rahmetli annemin zorlamasıyladır.”  </p>
			<p class="paragraf">“Koşup değneği getirdi mi?”  </p>
			<p class="paragraf">“Hemen getirip verdi soluk soluğa... Cahit bir zaman uğraştı. Bir türlü olmuyor. Zorladı bir zaman... Duvara kıstırarak bir karış yükseltiyor ama, düşürüyor gerisin geri... Aslında rahat da çalışamıyor. Çünkü oraları gayet pis... İnceden bir de akıntı var. Akıntıya kapılırsa geçip gidecek lastik topu... Solumaya başladı Cahit... Neredeyse ağlayacak... Bir değnek daha istedi. Murat getirdi. Bir teneke parçası istedi. Murat bulup aldı geldi. Değneğin ucunu yardı, bir şeyler yaptı. Bu kez biraz daha yükseliyor duvara sürüterek ama, ıslandığından... Bir de lastik top olduğundan, ele avuca sığmıyor. ‘Ben yukarı alayım, sen tut!’ dedi Murat’a... Hayır! Sığışamadılar. Ne kadar çok yukarı alınırsa düşmesi o kadar tehlikeli durumlara girmekte... Bir defasında zor çeldi akıntıdan... Az kalsın kaynayıp gidecekti. Yoruldu sonunda Cahit, güçten düştü. Meğer babası buna salt lastik top getirmemiş, bir de gümüş çeyrek vermiş...”  </p>
			<p class="paragraf">“Nedir o?”  </p>
			<p class="paragraf">“O zamanın beş kuruşu... Gümüş para... Bizim yaşımız için paraların en büyüğü... Çoğumuz görmemişizdir! Çünkü en hali vakti yerinde olanımızın gündeliği yirmi para... Cahit baktı ki topu değnekle kurtaramayacak, ‘Topu kim alırsa bir gümüş çeyrek var!’ dedi, dikildi. Gerçekten, çeyrek elinde... Hepimiz değneği almak için davrandık, ‘Değnek olmaz,’ dedi Cahit, ‘değnek olsa ben alırım! Kaçar gider! Bunun kolayı’ dedi, ‘biriniz salacaksınız kendinizi aşağıya, ayaklarınıza kıstıracaksınız sıkıca...’ Çocukluk bu ya... Hepimize en doğrusu budur gibi geldi. Çünkü delik hem üç köşe hem de hangimiz olursa olsun hepimizi alacak kadar büyük... Fakat o kadar pis ki taşlar... Hiç kimse göze alamadı kendini sallandırmayı...”  </p>
			<p class="paragraf">“Murat’tan başka mı sakın?”  </p>
			<p class="paragraf">“Evet, Murat’tan başka... Murat da karar vermedi birden... Kıvrandı uzun boylu...”  </p>
			<p class="paragraf">“Sonunda, ‘N’olursa olsun,’ deyip...”  </p>
			<p class="paragraf">“Evet, sonunda, ‘N’olursa olsun,’ dedi. Çıkardı gömleğini, kunduralarını... Paçalarını da sıvadı güzelce... Dirseklerini deliğin iki yanına dayayıp sallayacak, topu ayaklarının arasına sıkıştıracak. Gerekirse biz de çıkmasına yardım edeceğiz... Kadir kederle gülümsedi. “Ama bilirsiniz... Dirsekler böyle durumlarda, bir dereceye kadar taşır gövdeyi... Belli bir dengeyi aştınız mı, hiç direnemezsiniz! Yarı belinden aşağısıyla yetişemeyince... Biraz daha saldı kendini... Biraz daha... Kavradı kavrayacak... Biraz daha... Birden olanlar oldu. Dirsekler desteği boşalttı. Aman demeye kalmadan...”  </p>
			<p class="paragraf">“Şakalaşıyorsunuz Kadir Bey...”  </p>
			<p class="paragraf">“Şakalaşıyor muyum? Bunu Murat’a sormalı! Hepimiz çığrışarak kaçıştık önce, sonra ben dönüp baktım... Debeleniyor. ‘Murat!’ dedim. Duymadı. Koku, almış yürümüş... Durulur gibi değil... Çıktım. Çocuklar, ‘Murat kenefe düştü!’ diye bağırışıyorlar. Tekrar baktım. Omuzlarına kadar gömülmüş duruyor. Bereket, derin değilmiş fazla... Değilmiş ama... Nasıl çekip almalı? Çaresiz, annesine haber yolladılar. Rahmetli, bir çamaşır ipiyle deli gibi geldi koşarak... ‘İstemem! Bir çeyrek için kubura düşen oğlanı istemem!’ diye ağlıyor. Kayyum da koştu yetişti. Sokaktan geçenler toplandı. Çıkardılar zırıl zırıl... Korkmuş da şaşırmış... Annesini görünce, ‘Annecim!’ diyerek üstüne koşmak istedi. ‘Tutun şunu istemem!’ diye kadın kaçar, Kayyum, beline bağlı ipten çeker, ‘tek dur şey böceği!’ diye zapt etmeye çalışır.”  </p>
			<p class="paragraf">“Aldı mı beş kuruşu?”  </p>
			<p class="paragraf">“Bilmem! Galiba topu kurtaramadığı için vermedi Cahit...”  </p>
			<p class="paragraf">“Gerçekten ihtiyacı var mıydı çok... Olabilir ki...”  </p>
			<p class="paragraf">“Yok efendim! Eline geçeni kumbarasına atardı Murat, beş yaşından beri... Hani ‘Para canlısı’ derler ya...” Kadir, Haliç’in bulanık sularına baktı, içini çekti. “İnsan yedisinde neyse yetmişinde de odur.”  </p>
			<p class="paragraf">Ayşe, kaşlarını çatıp büyük kara gözlerini kısmıştı. Öfke çok yaraşıyor, sıhhatli güzelliğini büsbütün çarpıcı hale getiriyordu.  </p>
			<p class="paragraf">“O kadınla... Zengin olduğundan mı ilgileniyor?”  </p>
			<p class="paragraf">“Hangi kadınla?”  </p>
			<p class="paragraf">“Yerli Mallar Sergisinde rastlamıştık hani... Galatasaray Lisesi’nde... Hatırlamadınız mı? Celile’yle beraberdik. Bize baktı uzun uzadıya... Sarı saçlı... ‘Güzel kadın!’ dediydi Celile...”  </p>
			<p class="paragraf">“Tamam! Şükran Hanım... Evet...”  </p>
			<p class="paragraf">“Ne demek, evet? Zengin olduğu için mi ilgileniyor?”  </p>
			<p class="paragraf">“Eh... Ben şimdiye kadar Murat’ı zengin olmayan hiçbir kadınla ilgilenir görmedim!”  </p>
			<p class="paragraf">Ayşe de bir zaman daldı. Yüzünün sertliği yavaş yavaş kederli bir gülümsemeyle yumuşamıştı.  </p>
			<p class="paragraf">“Neden sakladı benden ilintisini?”  </p>
			<p class="paragraf">“Böyle işlerde bazı erkekler ilintileri bilinsin istemez. O zaman meselenin gizlisi kadınlara sorulmalıdır!”  </p>
			<p class="paragraf">“Doğru... Yalan da mı söylerdi çocukken Murat?”  </p>
			<p class="paragraf">“Yok! Herkes gibi... Hepimiz gibi... Çok zorda kalmazsa yalan söylemez Murat... Buradaki yalan, demiştim ya, para canlısı olduğunu saklamak içindir.”  </p>
			<p class="paragraf">“Nasıl yapar? ‘Borçlandım! Kısa zamanda öderim!’ diye mi?”  </p>
			<p class="paragraf">“Hayır, hayır! Para çeker anlamayın!”  </p>
			<p class="paragraf">“Öyleyse, zengin yoksul... Farkı?”  </p>
			<p class="paragraf">“Şurada... Kendisi masraf etmek zorunda kalmaz.”  </p>
			<p class="paragraf">“Demek bu kadar...”  </p>
			<p class="paragraf">“Evet...”  </p>
			<p class="paragraf">“Zengin midir o hanım gerçekten?”  </p>
			<p class="paragraf">“Çok zengindir. Çoktan da daha zengin... Bizim patronun badızı olduğunu söylememiş miydim? İşleri bizdedir. Ne kadar zengin olduğunu anlayın ki, kiracılardan ayda toplanan paranın yüzde beşini alırız, altmış yetmiş lira tutar.”  </p>
			<p class="paragraf">“Boşanmış mı kocasından?”  </p>
			<p class="paragraf">“Hayır, ölmüş adamcağız... Yaşlıymış zaten evlendikleri zaman... Şükran Hanım on yedisinde... Adam elli beş... Dört yıl sürmüş...”  </p>
			<p class="paragraf">“Neden evlenmiyor?”  </p>
			<p class="paragraf">“Bilmem! Sinirli sinirli güldü. “O da eniştesi gibi Selbesci galiba. Karışanı yok, görüşeni yok...”  </p>
			<p class="paragraf">“Nerden tanışmışlar Murat Bey’le?”  </p>
			<p class="paragraf">“Bizim yazıhanede... Rastlantı... Kiracılardan biriyle başımız derde girecekti. Meğer Murat tanıyormuş herifi... Gitti... Yola getirdi.”  </p>
			<p class="paragraf">“Yola gelmeseydi dövüşecek miydi kadının kirasını alabilmek için?”  </p>
			<p class="paragraf">“Eh... Hiç belli olmaz böyle işlerin nereye varacağı! Bereket tatlıya bağlandı.”  </p>
			<p class="paragraf">“Başka erkek arkadaşları yok mu hanımın?”  </p>
			<p class="paragraf">“Olmaz mı?”  </p>
			<p class="paragraf">“Vuruşmuyor mu onlarla Murat?”  </p>
			<p class="paragraf">“Sanmam! Usta kadınlar erkekleri karşılaştırmazlar ki, vuruşma söz konusu olsun!”  </p>
			<p class="paragraf">“Sezmezler mi erkekler, başka erkeklerin olduğunu?”  </p>
			<p class="paragraf">“İster mi sezmek meselesidir bu... Zengin kadınlar baskı altına girmeyeceklerinden, görmezden gelinir! Rahatım kaçmasın derse...” Kadir dışarıya bakan Ayşe’yi bir an gözetledi, yavaşça sordu. “Ne zaman sordunuz Murat’a Şükran Hanım’la ilintisi olup olmadığını?”  </p>
			<p class="paragraf">Ayşe hızla döndü. Ürkmüş gibi gözlerini kırpıştırarak baktı. Anlamaya çalışıyordu:  </p>
			<p class="paragraf">“Ben mi sordum? Hayır! Celile sordu... Bilir misiniz, ulu orta konuşur? ‘Neniz olur?’ dedi. ‘Sevgiliniz mi sakın?’ dedi. Murat toplandı, savunmaya geçti enikonu... ‘Neden sakın?’ diye sordu. Celile, ‘Hayır, kart karı diyecek değilim,’ dedi, ‘Bu kadar güzel oldu mu, bir kadının yaşı söz konusu değildir, doksanı bulmadıkça,’ dedi, ‘Sordum öyle,’ dedi. ‘İncik boncuk seçerken fikrinizi sordu. Bir aralık kolunuza girecek gibi yaptı da, alışmış gibi,’ dedi.”  </p>
			<p class="paragraf">“Ne dedi buna karşı Murat?”  </p>
			<p class="paragraf">“‘Hiçbir ilintimiz yoktur Celile Hanım,’ dedi, ‘alışkanlıkla koluma girmesi ihtimali de yoktur,’ dedi. ‘Çünkü hem alışkın değildir,’ dedi, ‘hem alışkın olsa da, alışkanlıklarını gemleyecek hanımlardandır Şükran Hanım!’ diye kadını övdü.”  </p>
			<p class="paragraf">“Öyle mi?” Kadir keyifle güldü. “Alıktır sizin Murat abiniz... Dobra görünmeye çabalar. Aklına geleni de söyler hemen...”  </p>
			<p class="paragraf">“Alık mı? Sanmam! Belki birtakım hesapları var, ama hiç aptal değil!”  </p>
			<p class="paragraf">“Gerçek aptallar öyle görünürler hep... Aptal dedimse, tepeden tırnağa aptal sayılmaz elbet... Hiçbir insan, gerçekten klinik hastası değilse, tepeden tırnağa aptal olamaz. Her insanın, zaman zaman tutan bir aptal yanı bulunur.”  </p>
			<p class="paragraf">“Sözgelimi, bizim Murat ağabeyin tutarağı?”  </p>
			<p class="paragraf">“Para canlısı adamların tutarağı, bedava kabadayılık etmektir. Kendilerinden hiç para çıkmayacağına iyice inandılar mı, hele ucunda biraz gösteriş de varsa, yapmayacakları alıklık olmaz.”  </p>
			<p class="paragraf">“Hiç hatırlar mısınız böyle bir olayı!”  </p>
			<p class="paragraf">“Taptazesi var! Çiçeği burnunda...”  </p>
			<p class="paragraf">“Yok canım! Anlatın bakalım!”  </p>
			<p class="paragraf">“Bir arkadaşı vardı Murat’ın, taşralı bir çocuk... Biraz kaba saba... Bildiğiniz köylü... Haline bakmamış, liseyi bitirmiş... Haline bakmamış, Edebiyat Fakültesi’ne girmiş... Haline bakmaz, şiir yazar. Yiyecek ekmeği yok... Yetmiş kuruş gündelikle musahhihlik ediyor, gece sabaha kadar Murat’ın gazetesinde... Yatacak yeri yok... Bir medrese hücresine sığınmış... Harap bir medrese... On dakika durulmaz. Kapının altında bir karış aralık... Çerçeveler parmak girecek kadar kağşamış... Marazlı da besbelli... Gıdasızlık, bakımsızlık, ağır gece işi... Hastalanmış... Doktor Münir Bey’in dediğine bakılırsa verem... Hem de mikrop çıkarıyor! Bunu, geçenlerde, Vakıflar Müdürlüğü atmış medreseden... Bizimki napsa iyi? Almış götürmüş pansiyon odasına, kendi yatağına yatırmış...”  </p>
			<p class="paragraf">“Ne diyorsunuz? İnanılır şey değil!”  </p>
			<p class="paragraf">“Doktor Münir Bey, ‘Olmaz!’ diye kıyametleri kopardı. Önlemeye çalıştı. Söz dinletemedi. ‘Ben kanapede yatıyorum,’ diye gülüyor. Mektup yazmışlar bir yerlere... ‘Yakında sanatoryuma gidecek,’ diyor.”  </p>
			<p class="paragraf">“Olur mu? Hiç olur mu? Doktor Münir amca nasıl önleyemedi böyle bir akılsızlığı?”  </p>
			<p class="paragraf">“Dinlemez ki... Hiç dinlemez!  </p>
			<p class="paragraf">Ayşe gerçekten korkuya kapılmıştı. Eli yanağında, bir zaman öylece Kadir’e bakakaldı. Sonra tek tek konuştu:  </p>
			<p class="paragraf">“Ne dedi buna o hanım? ‘Olmaz, istemem,’ demedi mi?”  </p>
			<p class="paragraf">“Haberi olsa kıyametleri koparır ama, ne bilsin, Gedikpaşa yokuşundaki Madam Agavni’nin pansiyonunda n’oluyor?”  </p>
			<p class="paragraf">Ayşe, Galata Köprüsü’ne yakın, bir katran yığını gibi duran mavuna kalabalığına dikti gözlerini.  </p>
			<p class="paragraf">Kadir, Murat’ın Ankara’da bulunmasından yararlanarak baş başa yaptıkları bu geziyi çok kurnazca değerlendirdiğine yüzde yüz inandığı için keyiflenmişti. Bu işte, madrabazlıkla karıştırdığı körpe avukatlığını da çok iyi kullandığına emindi.  </p>
			<p class="paragraf">Bu avanak kızın Murat’la ilgilendiğini sezer sezmez bunları tasarlamış, Ayşe de sırasıyla sayıp dökmesini sanki bilerek kolaylaştırmıştı.  </p>
			<p class="paragraf">Aslına bakılırsa Şükran meselesinde yalan söylemiş de sayılmazdı. Kadın da, Murat da birbirleriyle çok ilgiliydiler ama, bir garip yol tutturduklarından, kolayca yakınlaşacaklarına, uzaklığı inatla sürdürüyorlardı.  </p>
			<p class="paragraf">“Var mı sizde o hanımın telefon numarası?”  </p>
			<p class="paragraf">“Telefon numarası? Hangi hanımın?”  </p>
			<p class="paragraf">“Şükran Hanım’ın?”  </p>
			<p class="paragraf">“Var evet... N’olacak?”  </p>
			<p class="paragraf">“Telefon edeceğim! Bakalım, o da saklayacak mı?”  </p>
			<p class="paragraf">“Hiç gerekmez! Bana sorarsanız...”  </p>
			<p class="paragraf">“Kaçtır numara?”  </p>
			<p class="paragraf">“Yanımda yok! Yazıhanede...”  </p>
			<p class="paragraf">“İyi öyleyse... Şimdi doğru yazıhaneye gideriz!”  </p>
			<p class="paragraf">“Ne diyeceksiniz? Hiç uygun değil... Kabadır Şükran Hanım... Sinirlenirsiniz...”  </p>
			<p class="paragraf">Ayşe, söylenenleri duymamış gibi gülümsüyordu. Dediği dedik zengin kızı olduğu belli... Şımarık... Aklına eseni yapmaya alışmış. Kadir hızla düşündü. Böyle bir konuşmanın kendisine zararı dokunabilir mi? Hayır! Tersine, faydası bile vardır. İster misin buna inat, Şükran Hanım... Olmadık şeyleri olmuş gibi göstersin! Mümkündür, çünkü o da bunun kumaşından... O da şımarık... Dediği dedik... Çünkü o da zengin... Hele bakalım, toslaşsınlar!  </p>
			<p class="paragraf">Ayşe yazıhaneye kadar hiçbir şey konuşmadı. Adımlarını da ne yavaşlattı ne hızlandırdı. Geçit resimlerde tribün önü yürüyüşüyle yazıhaneden içeri girdi. Murat beş kuruş kazanmak için başına getirdiği rezaletle gözünden düşmüştü; ama Kadir’in bunu anlatarak gösterdiği kıyıcılığı da hiç beğenmemişti.  </p>
			<p class="paragraf">“Alo! Şükran Hanımefendi’yle mi görüşüyorum efendim?”  </p>
			<p class="paragraf">“Evet, kimsiniz?”  </p>
			<p class="paragraf">“Tanımazsınız efendim? Gazeteci Murat Bey’i ilgilendiren bir mesele için rahatsız ettim!”  </p>
			<p class="paragraf">“Murat... Bey’e bir şey mi oldu? Kimsiniz? Kiminle konuşuyorum?”  </p>
			<p class="paragraf">“Tanımazsınız! Meraklanmayın, daha bir şey olmadı Murat Bey’e...”  </p>
			<p class="paragraf">“Ne demek, ‘Daha bir şey olmadı.’ Kimsiniz?”  </p>
			<p class="paragraf">“Şu demek... Bir arkadaşı var Murat Bey’in... Hasta... Verem... Düpedüz mikrop çıkarıyor?”  </p>
			<p class="paragraf">“Selim Bey mi? Şair?”  </p>
			<p class="paragraf">Ayşe dinleyiciyi kapatıp Kadir’e kısık sesle sordu:  </p>
			<p class="paragraf">“Selim mi adı hastanın? Şair mi?”  </p>
			<p class="paragraf">“Evet!”  </p>
			<p class="paragraf">Ayşe elini kaldırdı:  </p>
			<p class="paragraf">“Elbette tanıyorum. Ne olmuş Selim Bey’e?”  </p>
			<p class="paragraf">“Bir medresede oturuyormuş bu Selim Bey! Çıkarmışlar. Murat...” Az kalsın ‘Ağabey’ diyecekti, hemen değiştirdi. “Bey... Almış pansiyonuna götürmüş, kendi odasında, kendi yatağında yatırıyormuş...”  </p>
			<p class="paragraf">“Ne diyorsunuz? İnanılır şey değil... Deli bu, deli... Doktor yok mu orada? ‘Olmaz!’ dememiş mi?”  </p>
			<p class="paragraf">“Dinlememiş... Ben de şimdi haber aldım! Düşündüm ki efendim... Sizi yakından ilgilendirir diye düşündüm... Sıhhatiniz bakımından...”  </p>
			<p class="paragraf">“Öyle mi? Demek... Yakından ilgilendireceğini düşündünüz sıhhatim bakımından... Elbette... Çok doğru düşünmüşsünüz. Çok çok teşekkür ederim! Bu iyiliğinizi hiç unutmayacağım! Nerde şimdi Murat Bey?”  </p>
			<p class="paragraf">“Bilmiyor musunuz, Ankara’da olduğunu? Söylemedi mi giderken size? Şaştım!”  </p>
			<p class="paragraf">“Hiç şaşmayın! Bugün dönecekti de... Öyle demişti dün gece telefonda... Demek gelmedi. Bitiremedi işlerini... Benim şaştığım, neden bir hastahaneye yatırmamış da, odasına götürmüş?”  </p>
			<p class="paragraf">“Bütün hastahanelere başvurmuşlar, yatak yokmuş... Paralı da yatırmak imkânsızmış...”  </p>
			<p class="paragraf">“Neden? Şükran Hanım bir an sustu: Biliyor musunuz pansiyonun adresini?”  </p>
			<p class="paragraf">“Acayip! Ya siz, nasıl olur da bilmezsiniz?”  </p>
			<p class="paragraf">“Şundan ki...” Şükran Hanım gene bir an durakladı: “Bir gece gitmiştik çay içmeye... Şimdi çıkaramam!”  </p>
			<p class="paragraf">Ayşe dinleyiciyi kapattı, Kadir’e döndü:  </p>
			<p class="paragraf">“Adres mi? Bilmem! Gedikpaşa’da... Yesirci bir şey sokağı ama...”  </p>
			<p class="paragraf">“Adresi... Pansiyon adresini çabuk!”  </p>
			<p class="paragraf">“Gitsek bulur musunuz?”  </p>
			<p class="paragraf">“Elbette...”  </p>
			<p class="paragraf">Ayşe, telefona döndü:  </p>
			<p class="paragraf">“Ben de bilmiyorum tam adresi... Fakat gitmek isterseniz buluruz!”  </p>
			<p class="paragraf">“Hemen... Nereden telefon ediyorsunuz?”  </p>
			<p class="paragraf">“Ben mi?” Bir an durakladı: “Yabancı yerde değilim hanımefendi, enişteniz Avukat Celâdet Bey’in yazıhanesinden...”  </p>
			<p class="paragraf">“Lütfen bekleyin beni orada... Beş dakikaya kadar geliyorum! En geç on dakikaya kadar...”  </p>
			<p class="paragraf">“Hay hay!”  </p>
			<p class="paragraf">Ayşe telefonu biraz pişman kapadı. Son anda, önüne apansız çıkan fırsatı, Şükran Hanım’ı yakından görmek fırsatını kaçırmak istememişti. Bunun düpedüz budalalık olduğunu bildiği halde...  </p>
			<p class="paragraf">Şaşkın şaşkın bakan Kadir’e meydan okur gibi, yüzüne düşen saçlarını, başının keskin bir hareketiyle arkaya attı:  </p>
			<p class="paragraf">“Artık bir cigara verebilirsiniz Kadir Bey!” diye gülümsedi.  </p>
			<p class="paragraf">Bu söze, hiç de gerekli değilken “ok yaydan çıktı” anlamını katmıştı.  </p>
			<p class="paragraf">  </p>
			<p class="paragraf">Yağmura da, kara da benzemeyen sulu sepken bir şey yağıyor, kaldırımları gittikçe daha çok kayganlaştırıyordu.  </p>
			<p class="paragraf">İlk dönemeçte arabanın arkası savrulunca, şoför, “Höst, oynama!” diye direksiyonu sıkı sıkı tutarak öne eğildi:  </p>
			<p class="paragraf">“En kötü hava bu... Dalga geçmeye gelmez. Kendini direğe sarılmış bulursun. Biraz yağsa da taşları yıkasa... Bereket, bu sabah arka çarıkları değiştirdim. Öyleyken bizi az kalsın duvara yapıştıracaktı.” Elini uzatıp silgileri işletti. “Bir de soğuk... Buz! Demin nöbette gazeteye dalmışım. Ayaklarım dondu. Gazeteci misiniz siz?”  </p>
			<p class="paragraf">Murat’ın canı konuşmak istemiyordu. “Evet,” deyip kesti ama, kıranta şoför anlamazdan geldi:  </p>
			<p class="paragraf">“‘Gazeteye telefon et,’ dediniz de binerken arkadaşınıza... Sizi bilemedim! Yazıcı mısınız?”  </p>
			<p class="paragraf">“Evet...”  </p>
			<p class="paragraf">“Hangi gazetede?”  </p>
			<p class="paragraf">“<span class="CharOverride-2">Vakit</span>.”  </p>
			<p class="paragraf">“Adınız?”  </p>
			<p class="paragraf">“Murat!”  </p>
			<p class="paragraf">“Tamam! Serbest Parti’nin kapandığını siz bildirdiniz Ankara’dan ilk önce, değil mi?”  </p>
			<p class="paragraf">“Evet...”  </p>
			<p class="paragraf">“Geçen sabah kapışıldı sizin gazete... Ötekiler kısa yazdılar. Ankara’da mıydınız?”  </p>
			<p class="paragraf">“Evet...”  </p>
			<p class="paragraf">“Kapanacağını bildiniz de mi gittinizdi?”  </p>
			<p class="paragraf">“Yok...”  </p>
			<p class="paragraf">“Rastgele demek! Bugün mü döndünüz Ankara’dan?”  </p>
			<p class="paragraf">“Bugün...”  </p>
			<p class="paragraf">“Haber sizde öyleyse... Gördünüz mü Serbestçileri? Fethi Bey’le konuştunuz mu?”  </p>
			<p class="paragraf">“Hayır.”  </p>
			<p class="paragraf">“Sizin gazete Halk Partisi’ni tuttuğundan belki konuşmazdı. <span class="CharOverride-2">Yarın</span> gazetesine bakarsan, hastaymış. Laf! Utandığından, ‘Hastayım’ diyerek yorganı kafasına çekivermiştir. Kolay değil... Bunca insanı bıraktı piç gibi ortada...” Keyifle güldü. “Bizim arkadaşlardan yeni partiyi tutanları görseniz. Sövüyorlar ki, ana avrat dümdüz...” Sesini alçalttı. “Gazi Paşa, ‘Kapat, istemem!’ demiş de o yüzden kapatmış... Doğru mu?”  </p>
			<p class="paragraf">“Eh!”  </p>
			<p class="paragraf">“İyi ya... Kapattıracaktı da neden açtırdı? Fethi Bey’e ne düşmanlığı var? Okul arkadaşıymış bunlar... Paris’te oturan herifi, mektup yaz çağır, aklında yokken parti açtır. Sonunda dünyaya maskara et! Bizim bir Süleyman Bey var, Defterdar emeklisi. Bu parti dalgası çıkınca, ‘Boşver oğlum Hayri, bu işlere senin aklın ermez!’ dediydi. Süleyman Bey’e bakarsan Serbest Partiyi Gazi Paşa açtırmış, dostunu düşmanını anlamak için... Böyle şey olur mu beyim?”  </p>
			<p class="paragraf">“Bilmem. Her kafadan bir ses çıkıyor! Siz Serbest Parti’den miydiniz?”  </p>
			<p class="paragraf">“Yok! Ben rahmetli babamdan öğütlüyümdür. ‘Siyasete karışmayacaksın, hakkımı helal etmem,’ derdi... Bizim parti, ekmek partisi... Bak, demin az kalsın duvara yapışacaktık. Sana da yazık, bana da... Biz ekmek ardından koşuyoruz. Neyle? Nah gâvur icadıyla... Aşağıda dört teker, bir de bu...” Direksiyonu salladı. “Beş! Beş tekerin arasında debelenen herif, aklını partiye taktı mı hali dumandır. Bende nüfus yedi... Kaynana yatalak... Baldızı evlendireceğiz. Üç çocuğun büyüğü on, en küçüğü üç yaşında... Bizim sofrada kaşıkların nasıl çalıştığını görsen, Sakarya Savaşı’nda süngü hücumuna girdim sanırsın. Parti işi, zengin işi, bir de işsiz güçsüz, serseri işi... Bizim semtte particiliğe sıvananların çoğu aylak takımıdır, sabahtan akşama kadar kahvede kâğıt oynayan dükkân kaçkınları... Vay anam! Önümüzdeki Benz, amma patenledi haaa! Gördün mü beyim, parti lafının başında tosluyorduk az kalsın. Sizi bilmem, ‘Parti gürültüsü gazetelere yaradı,’ diyorlar. Millet gazeteye düştü. Evet, okuma yazma bilmeyenler de, ‘Ver şurdan bir gazete!’ deyip alıyorlardı da ceplerine sokuyorlardı. Birine sordum. Evde ilkokula giden oğlana okutup dinliyormuş... Belki gazetecilerin işine yaramıştır ama, milleti aylak etti, çoğuna top attırdı. Bizim neyimize parti marti yahu! Çok adam tartaklandı bu karışıklıkta, beyim! Siz, bizden iyisini bilirsiniz ya; İzmir’de kan gövdeyi götürmüş... Gazeteler yazmadı ama, biz duyduk! Nice adamlar işinden oldu, ‘partici’ diye dil bilmez hamalları gediklerinden çıkarmışlar. Defterdar emeklisi Süleyman Bey nasıl bildi bize particiliğin yaramayacağını! ‘Sökmez,’ dedi. ‘Nah şuraya yazdım, görürsünüz!’ dedi. ‘Keramet sahibi’ desen, günaha girersin boyunca... Çünkü herif resmen oğlancı... Nerden bildi öyleyse? İttihatçı gürültüsünde az kalmış asılıyormuş. Nasrettin Hoca bir gün damdan düşüyor, başına birikenler, ‘Aman hekim!’ diye bağırmaya başlayınca, ‘Hekim istemem. Damdan düşeni getirin,’ diyor. O hesap... Beyazıt’ın neresine dediniz?”  </p>
			<p class="paragraf">“Gedikpaşa...”  </p>
			<p class="paragraf">“Tamam... Bize gelmez particilik marticilik... Çünkü bizim millet vur deyince öldürür. Parti açıldı mı, biz birbirimizin gırtlağına neden sarılırız? Partiye giriyorsun hemşeri, anladık, ama dinden çıkıp da mı giriyorsun? Halkçı da senin din kardeşin... Neyi bölüşemiyorsunuz, baba mirasını mı? Halkçıları tutanların sevincini görmelisin... Sanki, düşmandan kale almış her biri... Ne olmuş? ‘Sayım suyum yok,’ deyip savuşmuş... Savuşur... Keyfinin kâhyası değilsin ya... Kâr umdu açtı, zararı gördü kapattı. Bunca yılın koca bir Fethi Bey’i... Cevahir taşı yere düşmekle değerinden ne kaybeder? Durduğu yerde nasıl açtıysa, gene pundunu bekler, birini daha açar. Ölüme çare yok bu dünyada... Yenicami’de yazdırıp pullu dilekçe mi verdindi, ‘Aman bize parti aç,’ diyerek... Kendi açtı, kendi kapadı. Bunlar benim akıl erdireceğim işler değil. Dünkü gazeteler mi yazdıydı, partinin kapandığını? Yok, önceki gün... O sabah partici milletini görmeliydiniz beyim... Babalarını gömmekten geliyorlar sanırdınız.”  </p>
			<p class="paragraf">Babıâli Yokuşu’nda, insanların hemen hepsi, yakalarını kaldırıp kamburlarını çıkarmışlardı. Işıklarda bile bir keyifsizlik vardı.  </p>
			<p class="paragraf">Murat, Serbest Parti’nin kapanmasından beri kim bilir kaçıncı defa, “<span class="CharOverride-2">Aheste çek kürekleri mehtap uyanmasın”</span> sözünü tekrarladı. Sonra birden şoförün, “Babalarını gömmekten geliyorlar sanırsın” lafına takıldı. <span class="CharOverride-2">“Mücadele-i hayattan şu sırrı anladım ki ben / Ölüm bir didinmenin sükûna inkılâbıdır.”</span> Bu beyti Ankara’da nasıl olup da hatırlamadığına şaştı, evet aylardır sürüp duran bir kördövüşü apansız dinmiş, bütün çırpınmalar “sükûna inkılâp” etmişti.  </p>
			<p class="paragraf">Yorgundu. Nedense canı sıkılıyordu. İki gecedir az uyumuş, trende başladığı yazıyı bitirememişti. Selim’i çok merak ediyordu. Bu kapanışın biçimini sevmemişti. Daha doğrusu kapanışta bazı Halkçı mebusların tutumunu... Bir cigara yakmak istedi. Paketi önce şoföre uzattı. İçmiyormuş... Neden içmediğini anlatmaya girişti. Cigara ağzındaki acılığı büsbütün artırdı. Midesinden açlığa benzer bir kasılma geçmişti. Birkaç dakika sonra Selim’i nasıl bulacak? Doktor Münir Bey elinden geleni yapmıştır. “Nedir doktorların elinden gelen, hastalık yenilmezse?” <span class="CharOverride-2">“Aheste çek kürekleri mehtap uyanmasın”, “Mücadele-i hayattan şu sırrı anladım ki ben / Ölüm bir didinmenin sükûna inkılâbıdır”...</span> Gülümsedi: Galiba şair ‘ölüm’ yerine ‘memat’ demişti. “Olsun...” Aklına büsbütün başka bir şey gelmişti: <span class="CharOverride-2">“Yağsın nesi varsa kâinatın / Lâkin bu derin sükût dinsin.”</span> Bunu niçin hatırladığını bulmaya çalıştı. “Kördövü­şünün yorgunluğunu unutunca, mehtabı uyandırmamanın ölü sessizliğinden usanıp gene kördövüşü istemeyelim sakın!”  </p>
			<p class="paragraf">“Gedikpaşa’nın neresi beyim?”  </p>
			<p class="paragraf">“İlerde, sağda Yesirci Kemalettin Sokağı... Ben size söylerim sapağı...”   </p>
			<p class="paragraf">Yazıyı trende bitirebilseydi, geçerken gazeteye bırakıp rahatlasaydı...  </p>
			<p class="paragraf">Araba Madam Agavni’nin kapısında durunca, bavulu aldı. Paranın üstünü beklemeden yürüdü. Agavni’ye gülümsedi:  </p>
			<p class="paragraf">“İşte geldik Madam Agavni, nasıl hastamız?”  </p>
			<p class="paragraf">“Hastamız... Hastaneye kaldırıldı Murat Bey’im!”  </p>
			<p class="paragraf">“Ne zaman?” Murat bavulunu merdivenin ayağına bırakıp döndü: “Çok mu ağırlaştı?”  </p>
			<p class="paragraf">“Ağırlaşmadı.”  </p>
			<p class="paragraf">“Öyleyse... Anlamadım! Mektubumuzun karşılığı mı geldi Ankara’dan? Aferin! Çabuk yolladılar! Hangi hastanede şimdi? Heybeliada’da mı?”  </p>
			<p class="paragraf">“Hayır! Ada demediler.”  </p>
			<p class="paragraf">“Kalktı mı ayağa? Kim götürdü? Ne zaman? Nasıl?”  </p>
			<p class="paragraf">“Bir hafta oluyor.”  </p>
			<p class="paragraf">“Doktor Münir Bey’e haber verdiniz mi? Beraber miydi?”  </p>
			<p class="paragraf">“Yok! İki hanım geldi öğleye doğru... Kadir Bey’le beraber...”  </p>
			<p class="paragraf">“İki hanım? Kadir Bey’le? Kimlermiş? Öğrendiniz mi adlarını?”  </p>
			<p class="paragraf">“Birisi körpedir, Ayşe Hanım... Öteki güzel karı... Türkân Hanım’dır, böyle bir şey!”  </p>
			<p class="paragraf">“Türkân? Yanlış olmasın!”  </p>
			<p class="paragraf">“Türkân... Şükran...”  </p>
			<p class="paragraf">“Şükran Hanım... Allah Allah! Emin misiniz? Ne münasebet? Hangi hastaneye götürdüler?”  </p>
			<p class="paragraf">“Bilmem! Aldılar gittiler otomobille... ‘Ne diyeyim, gelirse Murat Bey?’ dedimse, ‘Beni görsün,’ dedi Kadir Bey...”  </p>
			<p class="paragraf">“Aklım ermedi! Ne ilgisi var Ayşe’yle, Şükran Hanım’la? Daha önce uğradı mıydı Kadir Bey?”  </p>
			<p class="paragraf">“Yok!”  </p>
			<p class="paragraf">“Çok ağırlaşmadığına emin misiniz? Doktor Münir Bey istemesin hastaneye kaldırılmasını?”  </p>
			<p class="paragraf">“Sanmam! Doktor Münir Bey akşamüstü uğradı. Haberi yoktu ki, şaştı sizin gibi...”  </p>
			<p class="paragraf">“Tuhaf... Çok tuhaf! Peki... Anlarız!”  </p>
			<p class="paragraf">Murat yukarı çıkmaktan vazgeçti. Notlarla yazılarını aldı. İlk eczaneden Kadir’e telefon edip durumu öğrendi. Selim bir haftadır, bir özel klinikte yatıyordu paralı olarak... Klinik Ortaköy’deydi. Parayı da Şükran Hanım vermişti.  </p>
			<p class="paragraf">Hemen bir otomobil çevirdi, “Ortaköy’e... Biraz çabuk lütfen!” deyip bindi.  </p>
			<p class="paragraf">  </p>
			<p class="paragraf">Murat, merdivenleri çıkıp çalışma odasının kapısına gelinceye kadar hiç kimseye rastlamamıştı. Kapıyı, gürültü etmemeye çalışarak açtı, yavaşça kapattı. Üşüyordu. Yağmurluğunu, şapkasını çıkarmadan masaya oturdu. Dirseklerine dayanıp ellerini yanaklarına koydu.  </p>
			<p class="paragraf">Ölüm acısı, buzlu bir su gibi derisine çarpıp içini ürpertiyor, arada bir sivri bir sızı halinde yüreğine dokunuyordu.  </p>
			<p class="paragraf">“Geldiniz ama, geç kaldınız Murat Bey... Kurtaramadık yiğit Çorumlumuzu!”  </p>
			<p class="paragraf">Şükran Hanım’ın gözleri kızarmıştı. Dudakları titriyor, ağlamamak için kendini zorluyordu.  </p>
			<p class="paragraf">“Ne gençlik... Ne doktorluk bilimi... Ne de ruh gücü... Ne de para... Hatta şiir bile hiçbir işe yaramadı. Kaptırdık ölüme Selim Nuri Bey’i...”  </p>
			<p class="paragraf">Sesi ne kadar umutsuzdu Şükran Hanım’ın... Kim bilir ne hale gelmiş olmalı ki, diretti Selim’in yüzünü göstermemek için... Enikonu hırçınlaştı.  </p>
			<p class="paragraf">“Bırakın artık! Görüp de ne yapacaksınız! Hayır, istemiyorum!”  </p>
			<p class="paragraf">Demek artık Selim Nuri’ye benzemiyordu ölmüş olan... Bir deri, bir kemik. Balmumu gibi sapsarı... Ne dudaklarda cana yakın gülümseme ne gözlerde akıllı bakışlar... Canla, duyguyla, düşünceyle ilintili ne var ne yoksa alır gider ölüm denen düşman!  </p>
			<p class="paragraf">“Rahat öldü. Yanındaydım elbette... Eminim, hiç üzülmedi dünyayı bırakıp gittiğine... Hayır, teslim oldu değil... Direndi gereği kadar... Hayıflanmadı demek istiyorum!”  </p>
			<p class="paragraf">Otomobilde birkaç kere sormayı istemiş, nedense vazgeçmişti: “Nasıl öğrendiniz hastalığını? Nereden aklınıza geldi hastahaneye götürmek? Ayşe neden telefon etmek zorunluluğunu duymuş, anlattı mı?”  </p>
			<p class="paragraf">Soluklarını kesip dışarıyı dinledi. Ne makine sesi, ne insan sesi, ne de başka bir patırtı...   </p>
			<p class="paragraf">Bir otomobil çıkıyor Babıâli Yokuşu’nu ıslak iniltilerle... Hayır, aradığı ses bu değil!  </p>
			<p class="paragraf">“Ölümü gözlerimle gördüm bu sefer... Anladım nedir. Her ölüm bizden bir şey alır götürür derler ya... Sanmam! Her ölüm galiba gidenlerden bir şeyler bırakıyor! Ağır şeyler... ‘İyidir Murat gayet,’ dedi iki kere... Garip! Son sözü bunlar... Bir anlamda Allahaısmarladık diyor, bir anlamda teşekkür ediyor gibi geldi bana... Kaç yıldan beri tanışıyordunuz?”  </p>
			<p class="paragraf">Murat gözlerini yumdu. “Ne önemi var yılların?” diyecekken vazgeçmişti. “Siz, iki saat bile görmemiştiniz hastaneye yatmadan önce...”  </p>
			<p class="paragraf">“Merak etmeyin, defterleri bende... Çalışırım diye yanına almıştı. Çalışırım diye...”   </p>
			<p class="paragraf">“Ne olmuş, söyledi mi bir şey? Kiminle dövüşmüş, neden?”  </p>
			<p class="paragraf">“Hayır, hiçbir şey sormadım! Anlattıklarını dinledim o kadar. Neyi nasıl anlatmak istediyse... Hep iyi şeyler söyledi. Güzel, tatlı, duygulu şeyler... Sormadım dedimse, sormadan hiç konuşulamıyormuş meğerse... Çünkü biraz sonra, ilgilenmiyorsunuz söylediklerinden gibi geliyor karşımızdakine... ‘Yiğit Çorumlu,’ diyordum, seviniyordu. Büyük bir dost kaybettim ben Murat Bey... Yürekli bir dost bulup, hemen kaybettim!”  </p>
			<p class="paragraf">Murat cigara yaktı. Derin derin soludu.  </p>
			<p class="paragraf">“Şair yazdıracağım taşına... Edebiyat Fakültesi öğrencilerinden Çorumlu Şair Selim Nuri. Doğumu: 1910-Ölümü 1930. Sadece yirmi yıl... Yirmi yılcık... Diyelim ki, bunun ancak altı yedi yılını biraz bilerek, çok çok da duyarak yaşadı. Yazıklar olsun!”  </p>
			<p class="paragraf">Ürperdi Murat, canı sıcak çay istedi. Canı değil, üşüyen derisi... Kendini ayıpladı.  </p>
			<p class="paragraf">“Daha önceden bir şeyler yapsaydık önleyebilir miydik, diye sordum Doktor Münir Bey’e... ‘Mümkündü bir şeyler elbet,’ dedi. Ne dersiniz, kurtarabilir miydik?”  </p>
			<p class="paragraf">Medresenin avlusu geldi gözünün önüne Murat’ın... Duvarları, tavanı kapkara hücreden, dışarı sürüklenmiş yatağının içinde Selim Nuri... “Hay Allah belasını versin! Kim istiyor kurtarmayı? Kim kimi düşünüyor?”  </p>
			<p class="paragraf">Masadaki kâğıtlara baktı. Mektuplar birikmiş... Başlığı görünce ilgilendi, “Cumhurbaşkanlığı Umumî Kâtipliği”. Üstünde, Selim Nuri... <span class="CharOverride-2">Vakit</span> gazetesinde musahhih... Hiç meraklanmadan, iş olsun diye açtı. “İster misin, ‘Filan sanatoryumda falan numaralı yatak hazır... buyurun!’ desinler!”  </p>
			<p class="paragraf">“Mektubunuz alınmış, ilgili bakanlığa havale edilmiştir...”  </p>
			<p class="paragraf">Murat, önce bir şey anlamadı: “İlgili bakanlığa havale? İlgili bakanlık? İlgili?” Yavaş yavaş yırttı kâğıdı hınçla... Tıpkı, yıllarca kan davası gütmüş bir kıyıcı insanın düşmanını öldürmesi gibi... Tadını çıkararak...  </p>
			<p class="paragraf">“Neresi bu ilgili bakanlık? Azrail mi?”  </p>
			<p class="paragraf">Kâğıt parçalarını sepete bıraktı, pislik sıvaşmış gibi, ellerini yağmurluğuna sildi.  </p>
		</div>
	</body>
</html>