<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-9" xml:lang="en-GB">2  </p>
			<p class="paragraf">Öğretmen Ramiz Efendi’nin oğlu Kadir, tarağı musluğun altından geçirerek saçlarını taradı. Parmağını ıslatıp önce kaşlarını, sonra ince bıyıklarını sıvazladı. Ayakyolunun rutubetten yer yer bozulmuş aynasına yüzünü yaklaştırarak gözlerini kısıp açtı. “Evet, çakırımsı bir şey varmış sahi,” diye güldü. Gülüşünü öyle tuttu. Gözlerinin çakırımsı olması esmer yüzüne yaraşıyordu. Gülmesinin mi, yoksa ciddi durmasının mı daha yakıştığını arayarak biraz kasıntılı durdu. İkisi de iyi gidiyordu. “Evet, ikisi de kötü değil! Elverir!” Boyu bir seksene yakındı. “Kundura topuklarımıza fazladan lastik çaktırırsak tam bir seksen...” diye yalandı. Omuzları geniş, beli ince, kalçaları dardı. Ayaklarının büyüklüğünden sıkılıyordu. Taraktaki saçları sıyırdı. Biraz daha tarandı. On dakikadan beri bu üçüncü taranışıydı. Merdivene kulak verdi. “Geliyor galiba...” diye telaşlanıp hemen çıktı. Kapıyı gürültüsüz çekti. Trabzana yaklaşıp aşağıya baktı. Eski taş basamaklar, bir kuyuya iniyormuş gibi birinci katın sahanlığından sonra karanlığa gömülüyordu.  </p>
			<p class="paragraf">Gelen giden yok. Kara cam üstüne yaldızla yazılmış “Mahmut Celâdettin–Avukat” tabelalı kapıdan girdi. Burası tek pencereli bir odaydı. Köşede bir küçük masa, karşısında yayları yer yer çökmüş bir maroken kanape, iki koltuk, dört beş eski sandalye vardı.  </p>
			<p class="paragraf">Kadir masaya oturdu. Daktiloyu iki yanından tutup başparmaklarıyla her zamanki yerine getirdi. Hokkanın kapağını açıp kapadı. Yazı kalemlerini düzeltti. Telefonu önüne çekip sürdü. Saçlarını önden arkaya doğru sıvazladı. “Tuh Allah kahretsin! Hiç rahat durmaz mı senin elin ayağın?” diye kendisini azarladı. Merdivene kulak verdi. Kalkmak istediğini meydana vuran bir hareketle ellerini masaya koydu. Saçlarının bozulup bozulmadığına bakmak için aynaya gitmemezlik edemeyeceğini, boşuna direndiğini biliyordu. Direnmesinin sebebi, Şükran Hanım’a ayakyolundan çıkarken görünmek istememesiydi. Ortaokuldan beri ayakyolundan çıkarken görünmenin kötü etki yapacağına, insanın değerini küçülttüğüne inanmıştı. Koridora çıktı. Merdiveni dinledi. Aynaya koşup saçlarına baktı. Hiç bozulmadığı halde bir kere daha taradı. Kravatını düzeltti. Lacivert ceketinin omuzunu fiskeledi.  </p>
			<p class="paragraf">Bu sefer masaya oturmadı, ellerini cebine koyarak pencerenin önünde durdu. Uzanıp karşıya dokunulacak kadar dardı sokak... Bulutlar iyice alçalmış, ikindi loşluğunu akşam alacasına çevirmişti. “Böyle havalarda kadınların canı sıkılırmış... Can sıkıntısı da, razı olmalarını kolaylaştırırmış...” Üşümüş gibi soluklanarak güldü. İçi içine sığmıyordu. Cigara yakmadan önce bir an durakladı, “Böyle olgun kadınlar, erkekte cigara kokusunu severlermiş,” diye düşünerek sırıttı. Şükran Hanım tam yirmi dokuz yaşındaydı. Bunu noterde nüfus kâğıdının suretini çıkarırken öğrenmişti. Aşağı yukarı yedi yaş... “Halt ettin! Altı yaş!” Kendisinden büyük... Etli canlı... Güleç, sarı saçlı, mavi gözlü... Kaç yıldır dul... Kocası çok zenginmiş. Buna apartmanlar kalmış, hanlar, hamamlar... Canı sıkıldıkça alıp başını Avrupa’ya gidiyor. Birkaç dil bilirmiş... Elinde her zaman Fransızca roman bulundurur. İlk defa Celâdettin Bey’in hanımı olan ablasıyla beraber gelmiş, anlayıp anlamayacağını umursamadan ablasına Fransızca, “Enikonu yakışıklı bu oğlan,” demişti. “Bize kalsa anlayacağımız yoktu ya, bereket versin aklımızda tuttuk da Andonyadis’ten sorduk!” Andonyadis, bitişikteki İngiliz tüccarın kâtibiydi. Uçarı zampara olduğuyla övünüyor, “Biz bu işin pratisyeni değiliz, diplomalı bilginiz,” diye kasılıyordu. Kadın işlerinde özel fikirleri vardı: “İlk görüşünüzde seni seviyorum derseniz, akıllı kadın mantığa vurmaz, razı olur, alık kadın gerçek sanıp naza çeker, ‘Olmaz’ der, kadının ‘Olmaz’ demesi, teklifin sırasız yapılmasındandır!” diyordu. “Yoksa, olmaz diyen kadın yokmuş dünyada...” Şükran Hanımefendi’den bir şeyler ummayı Andonyadis aklına sokmuştu. “Şerefim üstüne söylüyorum ki, dünyanın en kolay kadını... Dene de bak!” diye yeminler ediyordu. Daha başka şeyler, uygunsuz, inanılmaz şeyler de söylemişti. Celâdettin Bey, bu sabah, bunca zamandır söktürmeye çalıştığı güven akçasını nihayet almak için Ankara’ya gitmişti. Şükran Hanım’a demincek telefonda, “Nerdeyse gelecek! Buyrun efendim,” diyebilmesi, asıl bu Andonyadis’in sürekli kışkırtmalarındandı. Herif ayrıca alay ediyor, “Siz Türkler haremlik-selamlık yaşadığınızdan zamparalıkta karılardan yılarsınız! Bereket Gazi Paşa kadınlara hürriyet verdi de, az biraz adama alışır oldunuz beş altı yıldır!” diye takılıyordu.  </p>
			<p class="paragraf">Cigarasını tablaya bastırdı. Boyalı potinlerini eski bir alışkanlıkla, pantolon paçalarının arkasına sürerek parlattı. Ne yaptığını fark edince, eğilip süpürdü. Tabladaki tek izmariti kâğıt sepetine silkeledi.  </p>
			<p class="paragraf">Yağmur tek tük atıştırmaya başlamıştı. “Ya uzaktaysa... Yağmur diye gelmezse...” Kaşlarını çattı. Alt dudağını dişlemeye başladı. Heyecanı kadın açlığından değil, bu çeşit kadınlara saygı duymasından geliyordu. Önce patronun baldızı olduğu için saygı duyuyordu Şükran Hanım’a, sonra kendisinden tecrübeli olduğu için... Galiba hepsinin üstünde, çok zengin bir kadın olduğu için... Kısık kısık öksürdü. Ceketinin önünü ilikleyip çözdü. Şükran Hanım’ın sesini telefonda tanır tanımaz neden olduğunu kendisi de pek bilmeden, “Celâdet Bey birazdan gelecekler efendim. Görüşmek isterseniz   </p>
			<p class="paragraf">buyurun hemen!” deyivermişti. Gözlerini kısarak yağmur damlalarına baktı. Gelirse nerden açacaktı peki? Nasıl girişecekti? “Ablasına ilk gün söylediklerini bahane ederim!”  </p>
			<p class="paragraf">Merdivende ayak sesleri duyunca kapıya doğru yürüdü. Sonra vazgeçerek hemen masaya oturdu. Daktiloyu açmadığına pişman olmuştu. Kâğıt koyup bir şeyler yazıyor görünmek belki de en doğrusuydu. “Ya başkasıysa!” Elini çaresizlikle yanağına götürdü, kapı açılırken kalktı:  </p>
			<p class="paragraf">“Buyurun efendim.”  </p>
			<p class="paragraf">“Neden karanlıkta oturuyorsunuz? Merhaba... Eniştem geldi mi?”  </p>
			<p class="paragraf">“Hayır... Daha gelmediler... Buyurun içeri...” Ara kapıya gidip kanadı itti. “Buyrun böyle...”  </p>
			<p class="paragraf">“Gecikir mi çok?”  </p>
			<p class="paragraf">“Sanmam... Gecikirlerse telefon ederler yüzde yüz...”  </p>
			<p class="paragraf">“Ederler demek... Peki...”   </p>
			<p class="paragraf">Geçti. Hafif bir koku sürünmüştü. Banyo sabunu kokusu gibi bir şey. Daha doğrusu, banyodan çıkmış bir güzel kadının nemli kokusu...  </p>
			<p class="paragraf">Kadir belli belirsiz bir baş dönmesi duydu. Yutkundu üst üste... Dizlerine bir kesiklik gelmişti. Dış kapıyı sürmelemeyi aklından geçirdi bir an!  </p>
			<p class="paragraf">Şükran Hanım, eniştesinin masası karşısındaki koltuğa oturmuş, çantasını cigara iskemlesine bırakıp ayak ayak üstüne atmıştı. Kara tayyörün içinde tıkız vücudu gerçekten kalemle çizilmiş kadar biçimliydi. Kadir, “Korsa morsa yoksa, yaman!” diyerek cigara paketini çıkarıp yaklaştı:  </p>
			<p class="paragraf">“Yakmaz mısınız?”  </p>
			<p class="paragraf">“Nedir?”  </p>
			<p class="paragraf">“Tiryaki!”  </p>
			<p class="paragraf">“Olur!  </p>
			<p class="paragraf">Kibritin ışığı gergin yüzünü aydınlattı.  </p>
			<p class="paragraf">“Yakayım mı ışıkları?”  </p>
			<p class="paragraf">“Kalsın.”  </p>
			<p class="paragraf">Şükran Hanım burasını yeni görüyormuş gibi etrafına baktı. Camlı dolaplar meşedendi. Pencerenin yanında sedefli takımlardan güzel bir köşe vardı. Yerdeki halı, duvardaki resimler, biblolar, ayrı ayrı pahalı parçalar... Hepsinin meydana getirdiği sevimli karışıklık, burasını, para gücüyle düzülmüş özentiden kurtarıyordu. Şükran Hanım, fes rengi kadife perdeye bakarak gülümsedi:  </p>
			<p class="paragraf">“Ablam geliyor mu buraya sık sık? Daha doğrusu baskın veriyor mu?”  </p>
			<p class="paragraf">“Hayır... Sık sık gelmiyorlar. Baskın dediniz de... Sizinle konuşmayı çok istiyordum.”  </p>
			<p class="paragraf">“Neymiş?”  </p>
			<p class="paragraf">“İlk geldiğiniz gün. Ablanızın dedikleri aklınızda mı?”  </p>
			<p class="paragraf">“Ne demişti? Hiç aklımda tutamam! O kadar boş konuşur ki...”  </p>
			<p class="paragraf">“Boş evet. Buraya, kadın olarak kimlerin gelip gittiğini sordular. Şüpheli gördüğüm şeyleri kendilerine haber vermemi söyledilerdi. Hatırladınız mı?”  </p>
			<p class="paragraf">“Aldırmayın. Burda çalışanların hepsinden ilk gün böyle yardım ister. Sizin kâtip değil, avukat stajyeri olduğunuzu bir türlü anlatamadım. Buraya gelen kadınların kimliklerini öğrense ne yapacak? İnsan bunları kesin karar verirse aramalı. Ablam biraz salakçadır. Hep söylerim, ‘Eniştemin tutumunda tehlike yok artık,’ derim. Öyle değil mi?”  </p>
			<p class="paragraf">“Anlayamadım efendim...”  </p>
			<p class="paragraf">“Niçin? Eniştem çoktan beri körpe kızlardan hoşlanıyor. Belki yaş meselesi, belki de tembellik... Canını çok sever eniştem... Yorgunluğa pek gelemez. Akıllı kadınlar yorucu olur. Bu yoruculuğa katlanmak için, erkeğin, eniştemden beş on kat akıllı olması lazım... Geliyor mu o Boşnak karısı hep?”  </p>
			<p class="paragraf">“Hangi Boşnak karısı?”  </p>
			<p class="paragraf">“Gözlerinizi kırpıştırmayın öyle... Yeldirmeyle gezen şişman karı... Hani cebinde körpe kızların fotoğraflarını taşır. Belli müşterileri varmış... Kızlıklarına dokunmamak şartıyla kiralıyormuş, sözüm ona kızoğlankızları...”  </p>
			<p class="paragraf">“Bilmiyorum efendim... Hayır öyle birileri gelmiyor.”  </p>
			<p class="paragraf">“Şu halde kızlar yirmi yaşlarını çoktan aştı demek... Ne yapıyor kaç aydır benim arslan eniştem öyleyse? Sıkılmayın, ben bunları ablam gibi sormuyorum. Şu halde... Evet, ellerinde ahbap kartlarıyla iş aramaya gelenlerle yetiniyordur. Enişte beyimin Mason olduğunu biliyor musunuz?”  </p>
			<p class="paragraf">“Hayır...”  </p>
			<p class="paragraf">“Masondur. Hem de ileri gelenlerinden... Eskiden Masonlar ne yaparlarmış bilmem... Şimdilerde bazıları... Hiç değilse enişte beyimin yakın arkadaşları, Mason biraderliğini zamparalıkta kullanıyorlar. Körpe kızları, referans kartlarıyla birbirlerine gönderiyorlar. Belli işaretleri bile varmış. Fiyatının kaç lira olduğunu bu işaretlerle bildiriyorlarmış, ki birader kazıklanmasın!”  </p>
			<p class="paragraf">“Vallaha... Hiç haberim yok.”  </p>
			<p class="paragraf">“İnanırım. Daha pek yenisiniz. Kaç ay oldu buraya geleli siz?”  </p>
			<p class="paragraf">“Beş ay... Pardon altı...”  </p>
			<p class="paragraf">“Epey de olmuş bakarsanız... Demek meraklı değilsiniz. Eniştem, burada yapacağınız işleri size tembihlerken kızlar için bir şey söylemedi mi?”  </p>
			<p class="paragraf">“Ne gibi efendim?”  </p>
			<p class="paragraf">“‘Yirmi yaşına kadar olanlar benim... Dokunmaya kalkarsan bozuşuruz! Gerisiyle ne yaparsan yap,’ demedi mi?”  </p>
			<p class="paragraf">“Hayır! Şakalaşıyorsunuz! Celâdettin Bey...”  </p>
			<p class="paragraf">“Bilirim, ciddi adamdır. Ciddi olduğu için bunu böyle söylüyor ya... İyidir benim eniştem!” Dolgun göğüslerini titreterek güldü. “Tatlıdır. Saflığını, görmüş geçirmişliği biraz kapatır. Arada sırada tutan kabalığı doğuştan değildir. Zengin olmak için seçtiği yolun özelliğindendir. Parayı alınteriyle yapmadı, ayak teriyle yaptı. Arada bir kokusu çıkarsa kabahat eniştemin mi? Eskiden yattığı kadınların fotoğraflarını biriktirirdi. Şimdi de kız çocukların resimlerini saklıyor mu?”  </p>
			<p class="paragraf">“Bilmiyorum efendim...”  </p>
			<p class="paragraf">“Usandım sizin bu bilmiyorumunuzdan... Çekmeceleri karıştırmaz mısınız boş zamanlarınızda? Savruktur, dalgındır. Anahtarları hep kaybettiği için çekmeceleri açık durur. Kazaktır da... Ablamdan korkmaz.”  </p>
			<p class="paragraf">“Hiç bakmadım efendim... Yalnız...”  </p>
			<p class="paragraf">Kadir sözünü burada kesti. Şükran Hanım’ın pervasızlığı bütün hesaplarını altüst etmişti. Aklınca kadının çekingenliği gittikçe artacak, kendisi bu çekingenliğe göre bir şeyler yapacaktı.  </p>
			<p class="paragraf">“Evet, yalnız?”  </p>
			<p class="paragraf">“Albüm gibi bir şey görmüştüm şu alt gözde... Bir dosya ararken...”  </p>
			<p class="paragraf">“Albüm mü?” Şükran Hanım gözlerini kısarak Kadir’in yüzüne bir zaman baktı: “İşte varmış ya... Verin şunu bakalım!”  </p>
			<p class="paragraf">Kadir, Şükran Hanım’a nasıl saldıracağını tasarlarken bir ara bu albümü de aklından geçirmişti ama, işi büsbütün berbat etmek korkusuyla üstünde durmamıştı. Oysa böyle albümlerin bazı kadınlar üzerinde yüzde yüz baskın etkisi yaptığını, en akıllısını, kendine en güvenirini ilk ağızda şaşırttığını müşterilerden Sabriye Hanım denemesiyle biliyordu. Bu aklı da Andonyadis’ten almış, Sabriye Hanım’a başarıyla uygulamıştı.  </p>
			<p class="paragraf">Kadir, yazıhanenin alt çekmecesini çekti. Bu çekmecenin tam yarısı bir tahtayla bölünmüştü. Bölme biraz yüksek olduğundan yukarıya takılıyor, arkadakileri almak için çekmeceyi biraz aşağıya eğip yeniden çekmek lazım geliyordu. Arkadaki gizli bölmede albümle beraber, bazı elyazma defterler, taş basma kitaplar da vardı, her şeyi adlı adınca yazan edepsiz kitaplar...  </p>
			<p class="paragraf">Kadir, albümü elleri titreyerek çıkardı, koltuğun ardına dolaştı.  </p>
			<p class="paragraf">Şükran Hanım masadaki kırmızı abajurlu lambayı yakıp hazırlamıştı. Işık yalnız kucağını aydınlatıyordu.  </p>
			<p class="paragraf">Kadir bu kızıl aydınlığın içinde, yuvarlaklıkları büsbütün meydana çıkan kucağa sarı albümü koydu.  </p>
			<p class="paragraf">Deminki hafif koku birden soluklarını zorlaştıracak kadar sertleşmişti. Koltuğun arkalığını –kadının omuzlarını tutar gibi– tuttu. Meşinin ete benzeyen yumuşaklığına parmaklarını geçirerek soluğunu kesti.  </p>
			<p class="paragraf">“Aaaa... Yanlış albüm vermişsiniz bana...”  </p>
			<p class="paragraf">Kadir biraz eğildi. Biraz daha eğilse, Şükran Hanım’ın sarı saçları yüzüne değecekti.  </p>
			<p class="paragraf">“Öyle mi? Peki, bu ne albümü?” Sesi pürüzlenmişti, hiç istemeden öksürdü. “Başka yok...”   </p>
			<p class="paragraf">Şükran Hanım albümün yapraklarını telaşsız çeviriyordu.  </p>
			<p class="paragraf">Fotoğraflar herhangi bir kadını değil, en utanmaz erkekleri bile rahatsız edecek kadar edepsizdi.  </p>
			<p class="paragraf">Kadir, yaprakları çeviren elin titremediğini, kabarık göğüste solukların hemen hemen hiç değişmediğini şaşarak fark etti.  </p>
			<p class="paragraf">Şükran Hanım rahatça bakıyor, çevirecekken vazgeçip, kim bilir neye biraz daha dikkat ediyordu. Ortalayınca biraz durdu. Elini resimlerin üstüne koyduğundan bir şey düşünüyor olmalıydı. Beşer onar atlayarak son resme bir göz attı. Güldü:  </p>
			<p class="paragraf">“Yeni bir şey bulamamış enişte beyim... Hep eski bunlar...” Albümü gergin karnına bastırarak omuzlarını gerinir gibi oynattı. Başını arkaya bükerek Kadir’e baktı. “Değil mi? Bekledi. “Ağzınız bir karış açılmış... Sabriye söylemişti de inanmamıştım!”  </p>
			<p class="paragraf">Kadir tokat yemiş gibi, “Hııı!” diyerek geriledi:  </p>
			<p class="paragraf">“Sabriye mi?”  </p>
			<p class="paragraf">“Evet, İbrahim Bey’in kızı Sabriye Hanımefendi! Şaşırmış sözde... Öpmüşsünüz! ‘Hiç usta değil... Usta ne demek... Düpedüz acemi!’ dedi Sabriye...”  </p>
			<p class="paragraf">“Nedir? Nedir efendim? Ne dediler?”  </p>
			<p class="paragraf">“Öpmesini bilmiyormuşsunuz daha... Kırk fırın ekmek yemeniz gerekmiş ama, sezdirmemiş... ‘Sizi ilk gördüğüm günden beri uyku girmiyor gözüme... Kendimi öldürmeyi düşündüm kaç kere!’ demişsiniz.”  </p>
			<p class="paragraf">“Şükran Hanımefendi, şerefsizim ki...”  </p>
			<p class="paragraf">“Yanlış hesap bütün bunlar... Enişte beyimin dün akşam Ankara’ya gittiğini biliyorum. Hani şu meşhur parayı almak için... Hani bir hanım yollamak zorunda kalmıştınız!”  </p>
			<p class="paragraf">“Efendim...”  </p>
			<p class="paragraf">“Dün gece evet, trene götürdük. Ben ablamlarda kaldım.”  </p>
			<p class="paragraf">“‘Enişte beyim orada mı?’ dediniz telefonda... Niçin peki?”  </p>
			<p class="paragraf">“Hayır! Bana kalsa diyecektim. Siz daha atik davrandınız! ‘Celâdet Bey’i mi aradınız? Nerdeyse gelecekler!’ dediniz.”  </p>
			<p class="paragraf">“Şükran Hanım... Beni affedin... Tutamadım kendimi... Ne kadar...”  </p>
			<p class="paragraf">“Güzel miyim? Yoksa siz ne kadar acı mı çekiyorsunuz?”  </p>
			<p class="paragraf">“Acı çekiyorum. Yok hayır, siz dünyanın en güzel kadınısınız.”  </p>
			<p class="paragraf">“En güzel... Dehşet! İyi bir öğretmen bulun kendinize... Size abla öğüdü: Bu albüm numarası, kapıları itilip girilecek yerde sökmez. Kuytuca bir garsoniyer ister. Hanım da, yaradılışından biraz utangaç olmalı... Bu pis resimleri bacaklarının arasına atmadan önce birkaç kadeh bir şey de içirmelisiniz ki, düşürebilesiniz. Bırakın omuzumu... Çekilin! Haşşöyle... Aklınızı başınıza geç topluyorsunuz, ama gene de meseledir, topluyorsunuz!  </p>
			<p class="paragraf">Yandan yukarı bakarak gülümsüyordu. Yüzüne abajurun kızıllığı vurmuştu. Çok güzeldi gerçekten... Hele şu anda, gerçekten harikaydı. Kadir birden küçümsendiğini anladı. Ortaokuldan beri, kimden gelirse gelsin, küçümsenmeye dayanamıyor, kendisini hemen öfkeye kaptırıyordu. Bir an, pazı gücüyle zorlamanın mı, yoksa küçümsemeyi küçümsemeyle karşılamanın mı daha uygun olacağını tasarladı.”  </p>
			<p class="paragraf">“Canınız istemiyordu da niçin geldiniz? Biliyormuşsunuz madem ki eniştenizin Ankara’da olduğunu?”  </p>
			<p class="paragraf">“Meraklıyımdır eskiden beri... Orijinal bir şey bulabilir miyim diye hep gelirim. Hiçbir zaman da bulamam. Gene bulamadım. Albüm numarası eskidir çok... Pompei’den falan eski...”  </p>
			<p class="paragraf">“Albümü siz istediniz!”  </p>
			<p class="paragraf">“O zaman hiç değilse utanma numarasını siz yapmalıydınız! Belki yeni bir şey çıkarabilirdik!”  </p>
			<p class="paragraf">Kadir’in öfkesi hemen dağılmış, yüreğini korku kaplamıştı. “Söylerse Celâdettin Bey’e... Söyleyip beni kovdurursa... Rezalet...”  </p>
			<p class="paragraf">Şükran Hanım’ın pervasızlığı korkusunu her saniye artırıyordu. Kekeledi:  </p>
			<p class="paragraf">“Şükran Hanım beni af...”  </p>
			<p class="paragraf">“Mı edeyim? Yok aflık bir şey... Bir cigara verin, barışalım! Mersi! Elleriniz titriyor. Verin bana kibriti... Aaa verdi. Sen büsbütün toymuşsun şekerim...” Kadir’in yüzündeki ağlamaya yakın perişanlığa acıdı. “Gerçekten bebekmişsin... Haydi topla kendini...”  </p>
			<p class="paragraf">“Şükran Hanım...”  </p>
			<p class="paragraf">“Peki peki... Yok bir şey... Biraz düşünsen bulursun... Eniştemin burada olmadığını bilerek geldiğime göre, senin niyetini sezdim. Daha anlayamadın mı, sen bana baskın yapacağına, ben seni pusuya düşürdüm. Şaşırmak sana kaldı.” Cigarayı bastırıp kalktı. “Bugünlük bu kadar... Bir daha geldiğimde bana arkamdan neler düşündüğünüzü anlatırsınız! Öp hadi ablanın elini...”  </p>
			<p class="paragraf">Kadir, koltuğu dolaştı. Şükran Hanım çantasını koluna takmış, elini uzatmıştı. Gülüyordu. Gülmesinde, alçaltıcı bir şey yoktu. Bu yaştaki acemi erkeklerin çabucak yaralanan onurlarını sezdirmeden okşamanın bir çeşit tecrübe sadakası olduğunu biliyordu. Elini öptürdü.  </p>
			<p class="paragraf">“Buraya niçin geldim, eniştemin olmadığını bilerek?” Biraz karşılık bekledi. “Sizden bir şey rica edecektim.”  </p>
			<p class="paragraf">“Buyurun, emredersiniz...”  </p>
			<p class="paragraf">“Enişte beyimle dün görüştük. Benim birkaç parça mülküm var. Kiracılardan aylıkları toplamak lazım... Ben didişmeyi beceremiyorum. Galiba yüzüm biraz yumuşak... Şimdiye kadar kapıcılardan biri topluyordu. Son günlerde hesaplar biraz karıştı gibi... Enişte beyim dedi ki... ‘Bizim işleri aksatmaması şartıyla Kadir Bey belki uğraşabilir,’ dedi. Topladığınızın tutarı üstünden yüzde beş alacaksınız...”  </p>
			<p class="paragraf">“Rica ederim...”  </p>
			<p class="paragraf">“Evet, yüzde beş alacaksınız. Yüzde beşler, ayda aşağı yukarı kırk-elli lirayı bulur.”  </p>
			<p class="paragraf">“Hiç olur mu? Size hizmet etmek benim için...”  </p>
			<p class="paragraf">“Saçmalıyorsunuz! Yakında avukatlığa başlayacaksınız... Böylece ilk müşteriniz ben oluyorum. Bakalım, geleceğin ünlü avukatlarından birine uğur getirecek miyim? Ne var yüzümde? İyice daldınız. Söylediklerim bir kulağınızdan girip ötekinden çıkıyor!”  </p>
			<p class="paragraf">“Hayır efendim... Dinliyorum.”  </p>
			<p class="paragraf">“İyi... Sizden önceki kâtip efendi, kontratları bir dosyaya koymuştu. Bir gün uğrar, evden alırsınız.”  </p>
			<p class="paragraf">“Hay hay... Başüstüne...”  </p>
			<p class="paragraf">“Ya da ben geçerken buraya bırakırım. Kolay bir iş sanmayın! Öyle kiracılarım var ki, para almak için enikonu vuruşmanız gerekecek...”  </p>
			<p class="paragraf">“Kolay...”  </p>
			<p class="paragraf">“Kolay mı, zor mu görürsünüz! Yalnız pazı gücü sökmez, başka dayanıklılıklar da ister. Sözgelimi... Güzel hanımların cilvelerine, cilvelerinden daha da ötedeki bağışlarına dayanacaksınız da, aydan aya paralarımı toplayacaksınız... Bunlar bana sevgili eniştemin azizlikleri... Nerden bulup topladı, bilmem! Durun anladım, ‘Siz,’ diyeceksiniz, ‘varken’ diyeceksiniz... Bu durumda böyle şeyler söylemek şarttır. Siz söylediniz, ben de inandım. Uyuştuk! Nerde oturuyorsunuz?”  </p>
			<p class="paragraf">Kadir gözlerini kırpıştırdı:  </p>
			<p class="paragraf">“Biz mi?” Bir an yalan söyleyip söylememeyi düşündü. Kocamustafapaşa’da oturduğu için utanç duyuyordu. “İstanbul yakasında...” Celâdettin Bey’in bildiği aklına geldi. “Kocamustafapaşa’da... Bilir misiniz oralarını?”  </p>
			<p class="paragraf">“Bilmem! Sabriye’nin deneyişine bakılırsa, Kocamustafapaşa hanımları delikanlılarına karşı ödevlerini yerine getiremiyorlarmış...”  </p>
			<p class="paragraf">“Ne gibi?”  </p>
			<p class="paragraf">“Nasıl öpüşüleceğini bile öğretemiyorlarmış...” Yalancıktan içini çekti. “Evet, ilk ödevleri budur. Herkes, kendi mahallesinin yeni yetişenlerine bildiklerini vaktiyle öğretse, bu işler ne kadar kolaylaşır. Allahaısmarladık!” Ara kapıyı açtı. Elini kaldırıp selam verdi. “Hoşçakalın... Albümü yerine koymayı unutmayın, eğer birazdan gene kullanacak değilseniz...”  </p>
			<p class="paragraf">“Bir dakika... Ayaklarınızı öpeyim, bir dakika...   </p>
			<p class="paragraf">Tam bu sırada dış kapı gürültüyle açıldı:  </p>
			<p class="paragraf">“Kadir Bey yok mu efendim?”  </p>
			<p class="paragraf">“Buradalar...”   </p>
			<p class="paragraf">Kadir tanıdık sesi çıkarmaya çalışırken Şükran Hanım sevimli sevimli gülümsüyor, Gazeteci Murat, biraz şaşkın, gözlerini kırpıştırıyordu:  </p>
			<p class="paragraf">“Merhaba Kadir...” Tanıştırmayı bekleyerek Şükran Hanım’a baktı. “Rahatsız etmedim ya?”  </p>
			<p class="paragraf">Şükran Hanım Murat’ı şöyle bir süzmüş, sonra hatırlamak ister gibi gözlerini kırpıştırmıştı. Kadir kendisini toplamaya çalışıyordu. Şükran Hanım, Murat’ın sorusunu rahatça karşıladı:  </p>
			<p class="paragraf">“Hayır! Neden rahatsız edecekmişsiniz!” Kadir’e döndü: “Allahaısmarladık Kadir Bey! Ben sizi yarın ararım telefonla... Hep burda mısınız?”  </p>
			<p class="paragraf">“Hep... Hep buradayım efendim, akşama kadar...”  </p>
			<p class="paragraf">“İyi öyleyse... Orövuar efendim!” Bir iki adım atıp Murat’a döndü: “Tanıştık mıydı sizinle hiçbir yerde?”  </p>
			<p class="paragraf">“Hayır.”  </p>
			<p class="paragraf">“Çok kesin söylediniz. Bir yerden ısırıyor gözüm. Ne iş yaparsınız? Avukatlık?”  </p>
			<p class="paragraf">“Hayır! Gazeteciyim.”  </p>
			<p class="paragraf">“Tamam! <span class="CharOverride-2">Vakit</span> gazetesi, değil mi? Anketlerde Celâdet Bey’i sık kullanırsınız. Gözümün ısırması, gazetede çıkan resimlerinizden... Yalandan yakınır Celâdet Bey... Yerli yersiz adını kullanıyorsunuz, resmini basıyorsunuz diye...”  </p>
			<p class="paragraf">“Evet.”  </p>
			<p class="paragraf">“Oysa reklam olduğundan sevinirlermiş, kullandığınız avukatlar, doktorlar, mühendisler! Her adını, resmini bastığınız ünlü kişi ziyafet çekermiş size...”  </p>
			<p class="paragraf">“Yok canım! Celâdet Bey söylediyse şakalaşmış...”  </p>
			<p class="paragraf">“Hiç sorup danışmadan uydururmuşsunuz sözlerini, doğru mu?”  </p>
			<p class="paragraf">“Yok efendim! Olur mu hiç!”  </p>
			<p class="paragraf">“Öyleymiş. Hünerinizi de biliyorum. Telefon etmeye bile vakit bulamadığınız sıralarda cevapları öyle tertiplermişsiniz ki, hem evet hem hayır anlamı çıkarmış... Böylece, çelişmelere düşmek de önlenmiş olurmuş... Büyük hüner! Ben de diyordum ki...”  </p>
			<p class="paragraf">“Bu kadar ünlü adamlar, çoğu kendi mesleklerinde nasıl oluyor da bu kadar saçmalıyorlar, değil mi?”  </p>
			<p class="paragraf">“Hayır, çoğunu tanırım. İki lafı bir araya getiremiyorlar. Gazete anketine gelince, nasıl oluyor da böyle rabıtalı konuşuyorlar! Tanıştığımıza sevindim. Hoşçakalın efendim.”  </p>
			<p class="paragraf">Şükran Hanım çıkıp kapıyı çekince Murat önce göz kırptı, sonra yavaşça damağını şaklattı:  </p>
			<p class="paragraf">“Kim bu dişi Azrail, Allasen? Ben bittim!”  </p>
			<p class="paragraf">“Bu mu?” Kadir yumruğunun üstüyle ağzını sildi. “İyi buldun, dişi Azrail...”  </p>
			<p class="paragraf">“Kimin nesi? Müşterilerinizden mi?”  </p>
			<p class="paragraf">“Hayır... ‘Hayır’ dedimse, müşteri de sayılır. Patronun akrabalarından... Daha doğrusu, karısının akrabası...”  </p>
			<p class="paragraf">“Sakın baldızı... Tamam! Şükran Hanımefendi bu... Görünce bilmeliydim!”  </p>
			<p class="paragraf">“Tamam, Şükran Hanımefendi...”  </p>
			<p class="paragraf">“Ne istiyor? Kocasından mı boşanacak?”  </p>
			<p class="paragraf">“Kocası yok... Dul bu...”  </p>
			<p class="paragraf">“Vay canına! Öyle ya... Dul evet! Neye gelmiş?”  </p>
			<p class="paragraf">“Şimdilik gönül eğlendirmeye...”  </p>
			<p class="paragraf">“Eğlendirebildin mi hiç değilse? Senin üstündeki salaklığa bakıyorum da hiç umamıyorum, bunalmışsın iyice... Eşekten düşmüşe dönmüşsün!”  </p>
			<p class="paragraf">“Yok öyle şey... İyidir Şükran Hanım... Yufka yürekli paşa kızlarındandır. Zenginliğini anla ki, yalnız bunun payına düşen emlak, bu krizde bin beş yüz lira getiriyor.”  </p>
			<p class="paragraf">“Ayda mı sakın?”  </p>
			<p class="paragraf">“Ayda elbet!”  </p>
			<p class="paragraf">“Güç yetmez öyleyse... Alıklaşmakta haklısın! Bizdeki paşa çocukları çoğunlukla, bir ayrı insan cinsi sayılır. ‘Bir ayrı takım’ demek istemiyorum. Sarı insan, kara insan, kırmızı derili insan gibi bir ayrı cins... Abdülhamit’ten sonra bunlar bir sosyal ödev yüklenmişlerdir. İktidarı ellerine geçiren komitacılarımızı adamlaştırmak ödevi... Bizim İttihatçıların çoğuna çatalla yemek yemesini bunlar öğretmiş!”  </p>
			<p class="paragraf">“Atıyorsun!”  </p>
			<p class="paragraf">“Benim değil bu laf! İşin içyüzünü iyi bilen biri yazıyor. Dur efendim! Senin patron da İttihatçı! Tamam! ‘Çatal tutmasını nerden öğrendi bu Celâdet Bey, bu kadar hünerli?’ diyordum. Anlaşıldı. Bunların böyle bir sosyal ödevleri var. Yedi yıldan beri bazı Kuvayı Milliyecileri adama alıştıran da bunlar... Ankara başkent olmasaydı bu işi çoktan başarmışlardı ama, ne çare ki, oranın havasıyla pek uyuşamadılar. Patronu mu görecekti?”  </p>
			<p class="paragraf">“Hayır...”  </p>
			<p class="paragraf">“Siz demek... Ne konuştunuz?”  </p>
			<p class="paragraf">“Hiç!”  </p>
			<p class="paragraf">“Hiç de, yarın neden telefon ediyor?”  </p>
			<p class="paragraf">“Patronun gelip gelmediğini öğrenmek için.”  </p>
			<p class="paragraf">“Patronun burada değil mi?”  </p>
			<p class="paragraf">“Değil...”  </p>
			<p class="paragraf">“Nerde?”  </p>
			<p class="paragraf">“Ankara’da!”  </p>
			<p class="paragraf">“Allah Allah... Hanımefendi seni gerçekten sersemletmiş oğlum... Ağzından laf dirhemle çıkıyor.”  </p>
			<p class="paragraf">“Yok canım! Patron Ankara’ya gitti, kendi deyimiyle ‘Dümbük Bahayi’ almaya...”  </p>
			<p class="paragraf">“Adam Ankara gibi yerde, ‘Şunun bunun hakkını hak edeceğim,’ diye kanun maddeleriyle boğuşurken... Siz burda... Ünlü bir avukat yazıhanesini garsoniyere çevirip... Gel keyfim gel... Çek elini ağzından... Yalanıp durma!”  </p>
			<p class="paragraf">“Vallah suç benim değil!”  </p>
			<p class="paragraf">“Üstüne mi saldırdı yoksa?”  </p>
			<p class="paragraf">“Aşağı yukarı...”  </p>
			<p class="paragraf">“Geç otur öyleyse... Biraz soluk al, anlat! Sende haber çok gibi... Demek, sen kendi halinde uslu uslu dururken...”  </p>
			<p class="paragraf">“Evet...”  </p>
			<p class="paragraf">“Bu azgın paşa kızı... Apansız üstüne saldırıp...”  </p>
			<p class="paragraf">“Tamam...”  </p>
			<p class="paragraf">“Öptü...”  </p>
			<p class="paragraf">“Ben bu kadında eline geçirdiği acemi pilici bir öpüşle bırakacak göz görmüyorum. Yoksa daha ileri gitti mi, utanmaz ırz düşmanı, ‘aşüfte?’... Sana o işi de işledi mi, vicdanı sızlamadan? Bu yılışık sırıtmayı ben iyi görmüyorum! Hele anlat!”  </p>
			<p class="paragraf">“Sorma birader... Bir saat önce, telefon etti. Adını söylemedi.”  </p>
			<p class="paragraf">“Kadın sesi mi?”  </p>
			<p class="paragraf">“Kadın, evet. Patronun Ankara’da olduğunu söyledim... ‘Mersi,’ dedi, kapattı. Müşterilerin çoğu patronun Ankara’ya gittiğini bildiklerinden gelmezler. Particiler de öyle... Derken kapı açıldı. Baktım, Şükran Hanımefendi... ‘Buyrun,’ dedim. Patronun akrabası olduğu için doğruca içeri geçti. Ben de ister istemez gittim arkasından...”  </p>
			<p class="paragraf">“Havanın yağmurlu oluşu sinirlerine mi dokunurmuş? Yoksa yalnızlık acılarından, hayatın çekilmez olduğundan mı, tutturdu cıvık cıvık? Bunun töresi budur.”  </p>
			<p class="paragraf">“Bilemedin!”  </p>
			<p class="paragraf">“Ayak ayak üstüne attı da, bacaklarını mı gösterdi?”  </p>
			<p class="paragraf">“Değil! Patrona gelen kadınları sordu.”  </p>
			<p class="paragraf">“‘Haberim yok,’ deseydin.”  </p>
			<p class="paragraf">“‘Haberim yok,’ dedim. ‘Nasıl haberiniz yok... Burada çevrilen oyunların bir albümü olacak,’ dedi. Çekmecenin birinden bir albüm çıkardı, eliyle koymuş gibi... ‘Gelin şöyle,’ diyerek yanında yer gösterdi. Gittim oturdum. Ne albümü olsa beğenirsin?”  </p>
			<p class="paragraf">“Ne?”  </p>
			<p class="paragraf">“Hani ayıp resimler var ya...”  </p>
			<p class="paragraf">“Ayıp resimler mi? Çiftleşme fotoğrafları olmasın?”  </p>
			<p class="paragraf">“Evet...”  </p>
			<p class="paragraf">“Gudubet karılarla palabıyık herifler?”  </p>
			<p class="paragraf">“Tamam...”  </p>
			<p class="paragraf">“Tuh Allah kahretsin! Edepsizlik düpedüz... Edepsizlik bile değil... Bir çeşit ruh hastalığı... Peki, nerden biliyormuş bu kadın, sizde böyle bir albüm olduğunu?”  </p>
			<p class="paragraf">“Bilmem!”  </p>
			<p class="paragraf">“Hay Allah, hay Allah! Ne yaptın sen bu durumda?”  </p>
			<p class="paragraf">“Sorduğun şeye bak! Büsbütün avanak değiliz ya... Albümü çekip aldım elinden...”  </p>
			<p class="paragraf">“Demek biraz daha önce geleymişim, namusunu kurtaracakmışım?”  </p>
			<p class="paragraf">“‘İşi berbat edecektim!’ demiyor da...”  </p>
			<p class="paragraf">“Kudurdunuz mu siz? İnsan hiç değil kapıyı sürmeler.”  </p>
			<p class="paragraf">“Sürmeyi, kilidi düşünecek sıra mı yahu?”  </p>
			<p class="paragraf">“Ne dedi sonunda?”  </p>
			<p class="paragraf">“Nasıl ne dedi?”  </p>
			<p class="paragraf">“Ben hep merak ederim kadınların bu güzel spordan sonra ilk söyledikleri sözü...”  </p>
			<p class="paragraf">“Haaaa... Nerde oturduğumu sordu... ‘Kocamustafapaşa,’ dedim, ‘Kocamustafapaşa hanımlarına aferin! Koçlarını usta yetiştiriyorlar,’ dedi.”  </p>
			<p class="paragraf">“Vay canına! Bizim defterde işte bu yoktu.” Sol kaşını kaldırarak Kadir’in yüzüne şüpheyle baktı. “Atmıyorsun ya?”  </p>
			<p class="paragraf">“Ne atması?”  </p>
			<p class="paragraf">“Çünkü ben içeri girdiğim zaman ne sende pes ettirmiş pelvan hali vardı, ne de kadında, koçu beğenmiş marya gevşekliği... Sakın, Kocamustafapaşalıların namusunu iki paralık etmeyesin elin ayağın kesilip?”  </p>
			<p class="paragraf">“Eli ayağı kesilene, ‘Yarın ben seni ararım,’ derler mi?”  </p>
			<p class="paragraf">“Bilmem... Belki acımıştır. ‘Böyle bir yiğit, bir sınamayla kaldırıp atılmaz! Hele bir daha deneyelim kuytu yerde şunu,’ demiştir.”  </p>
			<p class="paragraf">“Oğlum, Allah’a şükür biz... Gül bakalım! Olanları bilsen...”  </p>
			<p class="paragraf">“Neymiş?”  </p>
			<p class="paragraf">“Ben, bugüne bugün Şükran Hanımefendi’nin genel vekiliyim arkadaş, malını mülkünü ben çekip çevireceğim. Aylıkları toplayacağım. Topladıklarımın yüzde beşi benim!”  </p>
			<p class="paragraf">“Bak bu iyi! Hanımın peşinciliği de iyi... Yalnız ücreti mal olarak ödediğine göre, nasıl hesaplaşacaksınız? İster misin mızıkçılık etsin, ‘Deftere baktım. Geçen aydan dünya kadar yüzde beş birikmiş... Ben borçlu gezmeyi sevmem. İlle ödeşeceğiz,’ diye seni bunaltsın! Ramiz amcam, ‘Kadir yoruluyor çok,’ dediydi de dün gece inanmadıydım! Meğerse zor zanaatmış avukatlık... Ağır işçilikten betermiş...   </p>
			<p class="paragraf">Kadir suratını astı:  </p>
			<p class="paragraf">“‘Ramiz amca’ dedin de... İyice sapıttı senin Ramiz amcan!”  </p>
			<p class="paragraf">“Ne gibi? Çok mu içiyor, diyeceksin!”  </p>
			<p class="paragraf">“İçmesi umurumda değil? Herkese saldırıyormuş... Osman abiyi gördün mü sen bu yakınlarda?”  </p>
			<p class="paragraf">“Hangi Osman abi?”  </p>
			<p class="paragraf">“Faytoncu...”  </p>
			<p class="paragraf">“Ne zamandan beri senin abin oldu Osman serserisi?”  </p>
			<p class="paragraf">“Herkes ‘abi’ diyor. Ağzım alışmış!”  </p>
			<p class="paragraf">“Avukat yamaklarına ağız alıştırmak hayır getirmez. Neden görecekmişim Osman zibidisini ben?”  </p>
			<p class="paragraf">“Bir de soruyor, bilmez gibi... Tango Ömer’i dün akşam nerdeyse tepeleyecekmişsin. Babam sandık başında önüne gelene sövüyormuş ana avrat...”  </p>
			<p class="paragraf">“Önüne gelen ne demek? Kime sövüyormuş?”  </p>
			<p class="paragraf">“Serbest Particilere...”  </p>
			<p class="paragraf">“Faytoncu Osman’la Tango Ömer’in ne ilişkileri var Serbest Particilerle?”  </p>
			<p class="paragraf">“Osman parti üyesi... Sandığı kolluyor. Kötü adam değildir Osman abi... Saygılıdır. Bir şey dediği yok... ‘Ramiz Efendi okumuş adam, sövmek yaraşır mı el içinde?’ dedi. Haklı... Yaraşmaz. ‘Tango’yu kötülük olsun diye göndermedim,’ dedi. ‘Murat Efendi yanlış anlamasın...’”  </p>
			<p class="paragraf">“Nolurmuş yanlış anlarsam?”  </p>
			<p class="paragraf">“Hemen kızma... Kahvenin önünden geçiyordum da... Çağırdı.”  </p>
			<p class="paragraf">“Ben de geçtim, neden çağırmadı dün gece... Kart öküzün boyunduruğa bakması gibi baktı da? Bir daha çağırırsa, ‘Ben karışmam,’ dersin... ‘Söyleyeyim de Murat gelsin seninle konuşsun mu?’ deyiver bakalım!”  </p>
			<p class="paragraf">“Osman dedi ki...”  </p>
			<p class="paragraf">“Bırak artık şu itin lafını... Ramiz amca yatak takımını satmaya hiç yanaşmıyor! Bana kalırsa, bunu hiç açmayalım bir daha! Başka çare bulalım!”  </p>
			<p class="paragraf">“Nerden bulacağız senin Ramiz amcanın istediği çareyi? Yatak takımını satmaya yanaşmıyor! Taksitle de almak taraflısı değil... Bir tutturmuş, ‘Hele daha dişimizi sıkalım.’ Kâmil Bey amcam kızını yanına alırsa dilenci gibi mi gidecek Ramiz Efendi?”  </p>
			<p class="paragraf">“Gelmiş mi kız Avrupa’dan?”  </p>
			<p class="paragraf">“Bilmem. Gelmemişse de gelmek üzere olmalı. ‘Öderiz yavaş yavaş,’ dedim. Dinletemedim. O kılıkta gezmekten çekinmiyor da borçlanmaktan çekiniyor. Şaşıyorum. Çocuk gibi adamlar bunların hepsi... Kendimi bildim bileli, ‘Kâmil Bey’in kızı’ lafını duyarım. Bir insan kızını hem böyle aklından çıkaramaz da hem dokuz yıl uzaktan olsun görmemeye nasıl katlanır? Bunu aklım almaz.”  </p>
			<p class="paragraf">“Aklın almıyor mu?”  </p>
			<p class="paragraf">“Almıyor elbette... Kızı görsen, senin de aklın almaz.”  </p>
			<p class="paragraf">“Sen gördün mü?”  </p>
			<p class="paragraf">“Gördüm!”  </p>
			<p class="paragraf">“Ne zaman? Niçin bana söylemedin?”  </p>
			<p class="paragraf">“Söylemedim. O sıralar sen Ankara’daydın galiba...”  </p>
			<p class="paragraf">“Nerde gördün?”  </p>
			<p class="paragraf">“Bu yılın diploma töreninde.”  </p>
			<p class="paragraf">“Kim gösterdi?”  </p>
			<p class="paragraf">“Öğretmen yardımcısı bir arkadaş...”  </p>
			<p class="paragraf">“Nasıl kız?”  </p>
			<p class="paragraf">“Yaman... Görsen, aklını kaçırırsın! Boy bos... Biçim... Her şey yerinde, her şey ölçülü... Bir gözler var... Bir kalçalar... Bacaklar...”  </p>
			<p class="paragraf">“Rezillenme! İyi okuyor muymuş? Huyu... Ahlakı?”  </p>
			<p class="paragraf">“Sormadım. Gözlerim kamaştı. Bakakalmışım... Yanımdan geçti birkaç kere. ‘Kedi mi, köpek mi’ diye n’olur, dönüp baksın! Bakmadı. Öyle pek güleç, sokulgan değil. Kibirli... Eğer Kâmil amcam budalalık eder de fakirlik numarasından vazgeçmezse, o benim gördüğüm kız, zengin yeri bırakıp babasına gelmez. Eğer şaşırır da gelirse...”  </p>
			<p class="paragraf">“Evet, şaşırır da gelirse?”  </p>
			<p class="paragraf">Alt dudağını dişleyerek dışarıya daldı.”  </p>
			<p class="paragraf">“Şaşırır da gelirse, ben bahtımı deneyeceğim. Anası da zengin, babası da... Tam evlenilecek kız...”  </p>
			<p class="paragraf">“Ya budalanın biriyse?”  </p>
			<p class="paragraf">“Yok, bir de akıllı mı olacaktı? Oğlum, zengin yerin kızları ayrıca akıllı olmak zorunda değillerdir. Bana kalırsa, zenginin akıllısı sakat bile sayılır. Biraz safımsı olacak ki, çekip çevireceksin kolayca... Ben, Ayşe Hanım’ın kolay çekilip çevrilecek kızlardan olduğuna eminim.”  </p>
			<p class="paragraf">“Nerden geliyor bu güven?”  </p>
			<p class="paragraf">“Babasından... Kâmil amcanın saflığı bir orduya yeter.” Çok bilmiş güldü. “İşin var mı bu akşam?”  </p>
			<p class="paragraf">“Yok...”  </p>
			<p class="paragraf">“İyi... Gidelim de birkaç kadeh içelim.”  </p>
			<p class="paragraf">“Babanın giyim işi n’olacak?”  </p>
			<p class="paragraf">“Kolay... Birkaç kadeh içer, dansa çıkarız. Sen çoktandır gelmiyorsun! Yeni parçalar düştü ki... Dengine getirirsek, ikisini omuzlar atarız otele...”  </p>
			<p class="paragraf">“Vay sen otellerin yollarını da mı öğrendin?”  </p>
			<p class="paragraf">“Neden öğrenmeyecek mişim?”  </p>
			<p class="paragraf">“Basılmalısın... Karakoldan, ‘Aman yetiş!’ diye imdat istemelisin de ben sana sormalıyım!”  </p>
			<p class="paragraf">“Basılacak yerler değil benim gittiğim oteller... Tepebaşı’nın en lüks otelleri... Sahipleri müşterilerimiz... Birkaç kere gittim. Beni Prens Dögal gibi ağırladılar!”  </p>
			<p class="paragraf">“Allah Allah... Ne yapsam yahu? Gazeteciliği bıraksam da avukatın birine mi kapılansam? Ne o? Neye kasıldın? Beceremez miyim yoksa?”  </p>
			<p class="paragraf">“Eh, beceremezsin gibi...”  </p>
			<p class="paragraf">“Aklım mı yetmez?”  </p>
			<p class="paragraf">“Yetmez, evet...”  </p>
			<p class="paragraf">“Nerden belli?”  </p>
			<p class="paragraf">“Halkçı olduğundan...”  </p>
			<p class="paragraf">“Demek aklım yetse...”  </p>
			<p class="paragraf">“Serbestçi olurdun.”  </p>
			<p class="paragraf">“Otel sahipleri Serbestçi mi?”  </p>
			<p class="paragraf">“Hep Serbestçi... Bütün işe yarayanlar Serbestçi. Bir de babamla arkadaşlarına bak! En başta Kâmil Bey... Sonra Doktor Münir Bey denilen geveze... Sonra binbaşı emeklisi Arif Bey... Sonra Cehennem Topçu Cemil Bey... Bir Kuvayı Milliye’dir tutturmuşlar. Kimi hapis yatmış yıllarca, kimi sürünmüş. Hele babamın durumu hepsinden acıklı. Bilmem sana anlattı mı? Bir gemi dolusu mavzer satacaklarmış Anadolu’ya az kalsın! ‘Kırk bin tüfek!’ diyor. Tüfek başına, beş lira komisyon almak işten değilmiş. İki yüz bin lira tutar aşağı yukarı. Bizi on parasız bırakıp gitmiş Sakarya Savaşı’na... İki yerinden yaralanmış. Sürünüyor şimdi öğretmen aylığıyla, üstte yok, başta yok... Kendisini yoksulluktan kurtaramamış... Vatanı kurtarmakla övünüyor. Bir memlekete düşman girdi mi, millet yediden yetmişe ayaklanır, bu bakımdan vatan kurtarmak kolay!”  </p>
			<p class="paragraf">“Zor olan?”  </p>
			<p class="paragraf">“Milleti hür yaşatmak... Bolluk içinde... Takrir-i Sükûn Kanunu çıkar, İstiklal Mahkemeleri kur! Bugün şunu as, yarın bunu... Millette on para kalmamış... Köylü inim inim inliyor...”  </p>
			<p class="paragraf">“Vay canına! Biz görmeyeli, oğlum, sen epeyce bilgilenmişsin! Eskiden böyle boş şeylere kafa yormazdın. Yoksa bunlar Mason kırması Deli Celâdettin Bey’in akılları mı?”  </p>
			<p class="paragraf">“Partiyi açtıran Mustafa Kemal’in akılları değil de, neden Avukat Celâdettin Bey’in akılları?”  </p>
			<p class="paragraf">Murat, bıyıklarını çekiştirerek Kadir’in yüzüne baktı. Bu soruyu, kendisi de kaç zamandır kendi kendine soruyordu da, hiçbir uygun karşılık bulamıyordu.  </p>
		</div>
	</body>
</html>