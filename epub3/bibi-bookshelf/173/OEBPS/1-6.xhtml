<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-4" xml:lang="en-GB">3  </p>
			<p class="paragraf">Dadal Efendi ki, Allah’ın izniyle Çorumludur ve de Çorum’un Çöplü Mahallesi’nden Erkek Raziye’nin Dadal Oğlan adıyla yedi vilayet toprağına, bir vakitler “kopuk-ipsiz”likte ün salmıştır, halen Saray şoförü olup ve de Saray şoförlerinin gayet gözdelerinden olup, Mustafa Kemal Paşa’mızın ve de Gazi Baba’mızın ve de Ebedi Şef’imizin, ulu kurtarıcımız, Halk Fırkası Genel Başkanımız ve de Allah’tan aşağı Cumhurreisimiz efendimizin gözbebeği bir Dadal Şofördür. Bugünkü, 1930 yılı Ağustos ayının 19. mübarek salı günü izinli çıkmıştır. Çıkmasıyla, Yalova’nın şirket vapuruna can atıp “Paso!” diyerekten geçip kıç güverteye yanlamıştır. Başında, Gaziantep mebusanlarımızdan, başkaca sofra mebuslarımızdan, dahası İstiklal Mahkemesi’nin adam asan mebusanlarımızdan Necip Ali Bey’in armağanı, katı hasır şapka vardır. Bunu, sol kaşının üstüne eğmiştir. Düşüncelidir. Çünkü hemşerilerinden Darülfünun öğrencisi Selim Nuri Efendi’ye vakit geçirmeden yetişmek çabalamasındadır. Bu Selim Nuri Efendi’yi Saray mebusanından Hakkı Tarık ve Âsım Beyler’in <span class="CharOverride-2">Vakit</span> gazetesine yerleştirdiği için az biraz kuşkudadır. Selim Efendi’nin yeniyetme olmakla, bu Selbes Fırka işinde şaşırtıp bir halt etmesinden ürkmektedir. “Yararı var sanır, geçtim, Selbese melbese hoplar. Bi çuval inciri berbat eder ki, cıscıvık... Hemşerilik öyle değil! Yetişmeli, yakasına sarılıp önlemeli. ‘Aman haaa... Durum ve vaziyetler senin bildiğin gibi değildir,’ demeli... ‘Bu işin ucunda gayet korkunç dönemeçler ve de gayet yaman vartalar vardır,’ demeli... ‘Aman haaa... Biz haberlerin harmanındayız ve de havadislerin kaynağındayız. Bildiğimi, duyduğumu hep diyemem, başımdan korkarım. Şu kadarını bilesin ki, bu iş gayet bulaşıktır. İçinde oyunlar vardır ki, gayet zarafetli ve de hünerli oyunlardır. Çünkü kardaşıma diyeyim, atalarımızdan kalma ünlü öğüttür: Katırlar tepişir, arada eşekler tatlı candan olur. Fakülte okulunda okumaktayım, dersin... Şeytanın yattığı yeri bilirim, sanırsın... Olmaaaz! Bu Selbes korkuluuuu... Nice nice Saray mebusanlarının, derin öğretmenlerin ve de profosorların aklı karıştı ki, düzelesi kalmadı gerisin geri... Çünkü okumuşluğa, bilgiçliğe, sezgiye, keramete güvenilecek geçit değildir buuu... Hızır Peygamber’in külahı kaptırdığı dönemeçtir. Gazi Baba, mektup yazdı, ben de bu işin içindeyim dedi, derler; Selbesin Halk’tan hiç ayrıntısı yok, diyerekten yemin içti, derler... Böyle denilince, araya madrabazlık, kaşkariko, oyun-düzen hiç giremez, keyfine bak, derler. Aman haaa... Güveni görünce Türk n’apacak? Yiğitlenecek... Peki, yiğitliğin zagonu? Dokuzu kaçmak, biri hiç görünmemek değil midir? Tamam... Aman Selim hemşerim, bu kez yiğitliğin gereğini yerine getireceğiz. Savuşmayı bilir misin savuşmayı? Yolu ele alıp tozutaraktan sırra kadem basmayı? Develer angaryaya toplanırken tilki ne dedi? Biz tilkiliğimizi anlatana kadar, post elden gider, demedi mi? Kuyruğu omuzlayıp savuşmaya çabalamadı mı? Aman kardaşım, Çorumluyuz, Çorumlu adına sakatlık eriştirip, kurnaz tilkilerden daha avanak olmayalım!’ demeli...  </p>
			<p class="paragraf">Bu sıra, vapur biletçisi, “Bilet!” demesiyle Dadal Efendi dalgınlıktan ayılıp “Paso!” dedi. “Görelim,” demeyen biletçinin terbiyesini beğenip, “Künyesini alsam da, aylığını artırsam mı?” diye düşündüyse de üşendi. Düşüncesinin kırılan ucunu yakaladı: “Beklenecek... Alan alsın, satan satsın... Sultan pazarı hele akşamı bulup durulsun! Baktık, çıkarı var. Kıyısından, köşesinden biz de süreriz bir pey demeli,” deyip Saray şoförü Dadal Efendi cigarayı yaktı, üst üste çekti ki, zorlatmasını gören, gökyüzünde hava bırakmamaya çabalamakta sanır.  </p>
			<p class="paragraf">Dadal Efendi Galata Köprüsü’ne çıkınca, Fatih-Harbiye tramvayının kırmızı arabasını bekledi. Çünkü pasolu olduğundan birinciden aşağıya binmez. Birinciden aşağıya binmemek ayrıca Saray zagonudur. Evet, Dadal Efendi, hemi birinciye bindi hemi de önden bindi, “Merhaba,” deyip vatmanın yanında durdu.  </p>
			<p class="paragraf">Başka zaman olsa, Dadal Efendi, “Ulan kulağına dürttüğüm! Sana merhaba denildi. Sakın Ermeni dölü müsün?” diyerekten vatmanın yakasına sarılırdı ya, ne fayda! “Şimdilerde Selbes Fırka kargaşalığıdır, böyle olur,” diyerekten herifin kusuruna bakmadı. Çünkü Saray’dan çıkarken Başyaver Bey sıkı tembihlemişti ki, “Selbes kargaşalığıdır, Saray adamının biletçi-vatman dövmesi, bekçi-polis tartaklaması yasaktır, kısası, her çeşit dalaşmak gayet yasaktır!” diye tembihlemişti.  </p>
			<p class="paragraf">Vatmanın yanı, tramvay zagonunca, sivil-resmi polis takımına, belki ümeradan emekli takımına, bir de pasolulara mahsus olmakla, akılsız vatman merhabayı almamakla kalmayıp, Dadal Efendi’yi katı hasır şapkalı başıbozuk sanıp başkaca tramvay zagonunu da yürütürüm umup birkaç kez, “İçeri girelim,” dediyse de, Dadal Efendi “Selbes rezilliğidir bu, böyle olur,” diyerek umursamadı.  </p>
			<p class="paragraf">Derbeder vatman bu kez iyice kızıp, katı hasır şapkalıya haddini belletmek gayretiyle zil ipini çekti, biletçiyi yanına istedi. Biletçi, yakında bulunmakla hemen gelmeli olup, “Buyur,” diyerekten dikildi. Vatmandır, daha belanın irisine kaşık tuttuğunu ve de kırılası parmağını eşekarısı deliğine soktuğunu kestiremeyip, göz ışmarıyla Dadal Efendi’yi göstermekle, biletçi işi kavrayıp, “Bilet,” dedi. Buna karşı, Dadal Efendi, “Eh, Selbest dönemidir, böyle olur,” diyerekten, sesini gayetle yumuşatıp, “Paso,” karşılığını verdi. Bu kez biletçi, “Napalım?” anlamına vatmana bakıp, vatman tramvaycı ışmarıyla, “Görülsün,” buyurdu. Biletçi ki, tramvay arabasında vatmanın astıdır ve de askeriye töresince emir kuludur, “Görelim,” dedi. Dadal Efendi, “Ah Selbes ah... Aslanı tilkiye boğduran Selbes! Yürü!” diye sırıtaraktan pasoyu kulağından tutup çekti, “Buyur yavrum,” diye gösterdi. Biletçi pasoya bakıp üstündeki resmin aynen Dadal Efendi’nin resmi olduğunu görüp, ürküntüyle patayı çaktı, fırt diye dönüp içeri girdi, gözden kayboldu. Vatmandır, yaptığından utanıp kuyruğu apış arasına alıp işine bakacağına, dudak yalamalarına ve tükrük yutkunmalarına durup, ayağı altındaki zili çan çan topuklayıp, elindeki fren fırıldağını gırıl gırıl çevirerekten virajlara dokuzla girmekliğe başladı ki, nerdeyse Dadal Efendi’yi dışarı döke ve de fukara tramvay arabasını duvarlara, fener direklerine çarpa! Bir zaman böyle sarsılaraktan, çalkalanaraktan gidildi. Asmaaltı, Sirkeci, Gülhane geçildi. Alemdar Yokuşu’ndan yukarı Sultanahmet’e çıkıldı. Alaman Çeşmesi dönemecinde tramvayın raydan fırlamasına, benzinciye girmesine çok bir şey kalmayınca vatman, arabayı devirip bunca Müslümana kıymanın faydasızlığını anlamış olmalı ki, Dadal Efendi’ye dönüp, “Sen bu pasoyu nerde buldun?” diye sordu.  </p>
			<p class="paragraf">Dadal Efendi, bu sorunun “Kimden aşırdın?” anlamına geldiğini, ağız yoklayaraktan bir ek yerini bulup polise vermek niyetine bağlandığını anlamakla lahavle çekti. “Selbestir, böyle olur,” deyip kaşlarını çatıp az biraz kasılarak, “Pasonun bizce hiçbir önemi yoktur, koca Tanrı’ya şükür, çünkü bize her yer selbestir,” diyiverdi. Vatman, canalıcı Azrail Peygamber gibi bakıp, “Pasonun önemi olmamak ne demektir? Mebusanlar pasosuz binemezken,” demekle, “Şundan gayet önemsizdir ki kardaş... Biz, Allah’ıma şükür Saray şoförüyüz. Bu yüzden her bir yerler bize bedavadır,” diyerek bıyık altından güldü. Sefil vatman boş bulunup, “Hangi Saray?” demez mi, Dadal Efendi bunu beklemekle, birden dikilip elini fırıldak gibi çevirerekten, “Hangi saray ne demek?” diye bağırmaya başladı “Yurdumuzda, Cumhuriyetimizden bu yana kaç saray vardır ki, sen bunu böyle sormaktasın? Seni kumpanyaya vatman dikerlerken sınava çekip sormadılar mı? Saray nedir? Kaç tanedir? Nerdedir ve de içinde kim oturmaktadır?” Avanak vatmanın rengi gidip, suratı limon küfüne kesip, soluğu daralıp, ayağı zile, eli frene güç yetiremez olup, yekinerekten kendini bulmaya ve de toplamaya çabalayıp, “Aman yiğit, ben ettim, sen etme!” diyerekten yalvarmaya başlayıp, “Avanaklığımıza ve de köylülüğümüze bağışla... Biz Sivaslı olup... Zara kasabasının Akpınar köylüğünden bulunup... Bu vatmanlığı ele geçirene kadar, nice el etek öpüp, nice nice bahşişler, rüşvetler verip... Amanı bilir misin, küçükten kusur, büyükten bağış,” demesiyle Dadal Efendi gayet keyiflenip, “Hay anan öle kötü Zaralı! Oğlum, Zara’dan fetvaz yetişir ki, vatmanlıkta İstanbul’a şan veren köpoğlu köpek yetişir! Benden yana afsın namussuz, it gibi inleme! Çünkü hemşeri sayılırsın. Başkaca bu çağ Selbes’in açıldığı nuhusetli çağdır. Var git kahpe anana dua et ki, seni tam kertesinde doğurup bugüne ulaştırmıştır. Yoksa gör neler olurdu!” diyerekten ensesine bir şaplak indirmesiyle vatman, sevinç şaşkını olup, güldür güldür giden tramvayın frenini boşlayıp Dadal Efendi’nin eline sarıldı, “Ağamsın! Ağalıkta aman diyene kılıç yoktur,” dedi. Dadal Efendi, edebini bildiğini, ürküntüsünün kendine yeterliğini anlayıp Zaralı vatmanın suçunu bağışladı.  </p>
			<p class="paragraf">Bu sıra tramvay Beyazıt’ın havuzlu meydanına ulaşmakla Dadal Efendi, vatmana, “Eyvallah,” deyip hopladı indi. İlk iş, elini beline atıp namlusu ceketten dört parmak dışarda duran hareketli Nagant tabancasını okkalayıp kaldırdı, biraz önüne çekti. Küllük Kahvesi’ne doğru yürümeye başladı ki, “Dünyanın yüzünde gezindiğim ademoğluna ve de vatana, millete ne devlet” anlamına gayet kasılaraktan yürüdü.  </p>
			<p class="paragraf">Güneşin ikindi burcundan akşam burcuna devrildiği kerte olmakla, Beyazıt’ın havuzlu meydanı âdem denizine dönmüştü. Yaşlısı, körpesi, hacısı, hocası, kızı, avradı birikmiş... Parmağı parmağa kitleyen Memetçikler asker gurbetinin şaşkınlığıyla gezinmekte... Darülfünun okulunun talebeleri, kız avına çıkmış, kınalı keklik avcıları ki, gez göz arpacık demez ve de hiç boşa atmaz bir yaman avcılar...  </p>
			<p class="paragraf">Cami duvarı dibindeki Küllük Kahvesi yükünü tutmuş... Kahve, çay içen hangisi, gazoz, ayran içen hangisi... Şurda tavlaya kapanmış tavlacılar, çehar atıp şeş oynamak çabalamasında... Beride pastıraya, cimdallıya, altmışaltıya, başkaca pikete, prafaya ve de dört başlı dominoya yumulmuş kumarcı takımı...  </p>
			<p class="paragraf">Kahveci yanaşmaları fırıldak gibi dönerekten, yel gibi seğirterekten, tepsileri havada uçurup oynak avratlar gibi çalkalanaraktan hizmete sıvanmışlar ki, “Hizmet Allah için” kavline iman ederekten sıvanmışlar.  </p>
			<p class="paragraf">Dadal Efendi, şuraya buraya bakıp, Selim Efendi hemşerisini ve de Gazeteci Murat Efendi’yi görememekle, gölgeye oturup İzmir işi nargileyi ve de tavşan kanı çayı söyleyim, derken, Murat Efendi’nin sesini duydu.  </p>
			<p class="paragraf">“Dadal Efendi! Hey Dadal Efendi... Nerdesin Müslüman?”  </p>
			<p class="paragraf">Dadal Efendi, Gazeteci Murat Efendi’yi görüp, hemşerisi Selim Efendi’yi görememekle meraklanıp hızlandı:  </p>
			<p class="paragraf">“Bizimki hani? Görememekteyim!”  </p>
			<p class="paragraf">“Bırak şimdi... Hele gel! Gel ki, görelim nedir?”  </p>
			<p class="paragraf">Dadal Efendi oturdu.  </p>
			<p class="paragraf">“Neymiş koca Tanrı’ya şükür... Post delinmemiş, boyun alınmamış... N’olmak ihtimali var?”  </p>
			<p class="paragraf">“Daha n’olsun! Saray şoförlüğünü maskara ettin ki, arkadaş, yaylı sürücülüğünden beter etmecesine...”  </p>
			<p class="paragraf">“Kim demiş? Vay ki düşman karalaması! Vay ne demek! Bize... Ve de bizim gibi yiğide... Hayır kabul etmem!”  </p>
			<p class="paragraf">“Kabul etmem kaç para... Dünyayı karıştırır akıl almaz işler olup... Biz İstanbul gibi bir taşra kentinde ve de oturduğumuz yerde duyup bilip, girdisini çıktısını öğrenip gazetelere bile yazıp... Sen bir koca Saray şoförü olasın... Duyup bilmeyesin! Uyuyasın ki, hırıl hırıl...”  </p>
			<p class="paragraf">“Aman bu nasıl bir iş ola ki, bizim ilmimiz haberimiz olmayaraktan ve de uyuduğumuz sıraya denk düşerekten... Yahu biz Saray şoförlerinin uyur takımından mıyız ki sen bu lafı böylece söyleyip...”  </p>
			<p class="paragraf">“Yalan mıdır? Pazarlığımız nasıldı? Hükümette ve de Saray’da olup bitenleri, yasağı kalkar kalkmaz, uçan kuşun kanadıyla ya da telgrafın inleyen telleriyle bize ulaştıracak değil miydin? Çorumlu hemşeriliği ve de hısımlığı böyle midir? İşte belli bir şey! Duyamadın ki bilemedin, bilemedin ki yetiştiremedin!”  </p>
			<p class="paragraf">“Kim duymamış? Dadal Efendi ağan mı? Saray şoförü Dadal? Hay anan öle akılsız gazateci! Vay ki gazeteci aklı ve de Gazeteci Murat Bey’in akılsız bir akılları... Dur aman! Dur aman! Sen bizi... Şu, Selbes Fırka meselesinden suçlamaktasın he mi?”  </p>
			<p class="paragraf">“Haşşunu bileydin!”  </p>
			<p class="paragraf">Saray şoförü Dadal Efendi, Murat’a Saray cigarası tuttu, “Emrin Dadal ağbi,” diye sırıtan garsona, “Çaydır ve de gayet demli çaydır. Başkaca İzmir işi nargiledir. Ah n’olmalı olmalı çayın şuncacık tavı geçmiş olmalı ve de nargile çekmemeli ki, ne fayda!” diye şakadan tersleyip döndü. Kasıldı:  </p>
			<p class="paragraf">“Demek... Selbes işi... Ya siz bunu ne zaman duydunuz bakalım, hey İstanbul gazetecileri?”  </p>
			<p class="paragraf">“Biz bunu, Koca Tanrı’ya şükür, bütün gazetelerden ve de en yamanı, Yunus Nadi Bey’imizin <span class="CharOverride-2">Cumhuriyet</span> gazetesinden önce duyduk ve de tamamı tamamına bu mübarek ağustos ayının sekizinci gününü dokuzuncu gününe bağlayan cumartesi gecesi duyduk ve de bütün girdisini çıktısını gazeteye yazdık! Bir yandan yazarken, bir yandan, ‘Heyvah ki Saray şoförü sefil Dadal, nerdesin?’ diyerekten dövündük!”  </p>
			<p class="paragraf">“Ben... Çöplü’nün yüz akı Dadal? Ben neredeyim, öyle mi? Dünya durdukça durası Gazi Paşamız’la, biz ya, ne zaman çıktık, başkentimiz Ankara’mızdan? Ayın dokuzunda Selbes işini gazeteye yazmalı değil, işte bunu bilmeli...”  </p>
			<p class="paragraf">“Bunu? Vay vay...”  </p>
			<p class="paragraf">“Vaydır elbette... Şurası akıldan çıkarılmasın ki, bizim haberimiz olmayınca, sarayımızda sazlı sinek vızlıyabilemez, sen öyle mi belledin gazeteci! Ne fayda ki sırası gelip yasaklarımız kalkıp söyleme fermanı çıkmayınca, biz bildiğimizi açıklayamayız! Burası da böylecene biline de, suçlamalar ona göre düzüle hey yavrum!”  </p>
			<p class="paragraf">“Gerçeek... Ya siz Ankara’dan ne zaman uğradınız bakalım? Selbesle ilintisini sormaktayım, Dadal şoför!”  </p>
			<p class="paragraf">“Selbeees... Selbes belası uç göstermeyince ya biz Türk’ün kâbesi Ankara’mızı, boynu bükük öksüz yetim koyup... Yahu Türk’ün başına, apansızdan, ‘Vardım sıkı dur!’ demeden Selbes belası kümelenmedi mi? Sıkı durmasaydı, ya bu Dadal kardaşın elden geçti gitti değil miydi ve de yitti gitti değil miydi?”  </p>
			<p class="paragraf">“Essah mı kardaşım Dadal? Aman işin gerçeği gelsin!”  </p>
			<p class="paragraf">Saray şoförü Çorumlu Dadal Efendi, dünyayı velveleye veren bir işin gerçeği kendinden sorulunca, gayet haz edip, hazzından şişinip sözü ele alacağı sıra, bir yandan nargile koşturuldu, öte yandan Selim Nuri soluyaraktan geldi. Dadal Efendi, hemşerisinin suratına bakmasıyla irkildi:  </p>
			<p class="paragraf">“Aman Selim Efendi... Kötülemişsin herif, biz görmeyeli nedir bu hal keyfiyet?”  </p>
			<p class="paragraf">Selim Nuri gülmeye çalıştı:  </p>
			<p class="paragraf">“Yok bir şey... Soğuklatmışız. Geçti.”  </p>
			<p class="paragraf">“Nerenin geçmesi? Doktora bakındın mı doktora? İlaç verdi mi? Verdiği ilaçlar yapıldı mı?”  </p>
			<p class="paragraf">“Tamam... Hepsi tamam...” Selim Nuri, Murat’a döndü: “Var mı yeni bir haber? Ne diyor Dadal Efendi?”  </p>
			<p class="paragraf">“Tam gerçeğini anlatmaya başlıyordu ki, sen geldin...”  </p>
			<p class="paragraf">Selim Nuri oturdu. Koşmuş gibi soluyor, dudaklarını yalıyordu. Çay söyledi. Dadal Efendi’nin ikram ettiği Saray cigarasından almadı.  </p>
			<p class="paragraf">“Evet, neymiş gerçeği?”  </p>
			<p class="paragraf">“Bunun gerçeği, Selim oğlum, açık... Açık dedimse... Selbes ne demek arkadaş? Selbes resmen selbes demek... Selbes açılacak ki, az biraz selbeslik gele... ‘Gelip nolacak Dadal Efendi hemşerim?’ dersen, selbeslik gibi malın olsun! Elbet bir işe yarar yeri vardır. Aslında, biz bu işin kendine değil, verene bakacağız! Veren kim? Gazi Paşa... İşe yararını bilmese verir mi? Hayır hiç vermez. Verdiyse bir yararlığı olacak... Gelelim ki, kime n’olacak bunun yararlığı? Kime verdiyse ona... Peki, ya kime vermekte, kurban olduğum? Sana, bana mı vermekte bu selbesliği? Hayır... Kaldırıp Fethi Beylere, Nuri Beylere, Ağaoğlu Ahmet Beylere vermekte... Şu halde, onlara yarar bir selbesliktir bu... Sana bana gelmez. Ne denilmiştir? ‘Alışmadığın aş, ya diş ağrıtır, ya baş’ denilmiştir. Dünya durdukça durası Gazi Paşa’mız selbesliği çıkarıp Fethi Bey’e verdiyse, aman haaa, biz beriden şaşıp, kudurup zorlatmayacağız. Ben telefonun kulağını neden büktüm Yalova gibi yerden? Neden? ‘Bekleyin, vardım’ diyerekten seğirttim? ‘Aman tetik duralım,’ diye seğirttim!”  </p>
			<p class="paragraf">“Ne gibi?”  </p>
			<p class="paragraf">“Gibisi... Bir kutuya sinip kargaşalığın sonunu bekleyeceğiz arkadaşlar. ‘Ayak altında kalalım,’ demezsek, ‘Kuru kafalara bir sakatlık erişsin,’ demezsek, bu böyle... Evet bu kargaşanın sonu beklenecek ve de insana yarar bir akıl alınırsa koca Tanrı’ya şükredip, ‘Ha bereket!’ denilecek... Bana sorarsanız, buraları böylece bilinmeli, ‘Aklımız ermedi, bilemedik, bir halttır ettik’ diyerekten ileride kafaları duvarlara çalmamalı... Aslına bakarsan benim sözüm sana değildir Murat Efendi, benim sözüm Çorumlumuzadır. Çünkü Çorumlu kendini Osmanlı’nın yiğit defterinde yazılı bildiğinden, kargaşa sırasında kuru kafasını gezdiremez, gövdesini kavrayıp sıkı tutamaz. ‘Aman haa!’ demeye kalmadan bakmışsın, meydana hoplamış ki, elden gitmecesine hoplamış... ‘Nereye salmaktasın, derbeder?’ dese biri, ‘Halay meydanına mı, sinsin ataşına mı? Hayır, Osmanlı’nın resmen baş aldığı siyaset meydanına salmaktasın!’ Bunca yaş yaşadım, Osmanlı’nın yiğit defterine akıl erdiremedim. Erdirmişi de hiç görmedim. Çünkü defteri bulmuşa, başına oturup çevirmişe rastlamadım. Aman haaa... Kardaşlarıma deyeyim, aynen sırat köprüsü geçilmektedir. Çorumlunun elden gittiği gayet yaman boğazlar geçilmektedir. Kendin bilmez değilsin ya Selim Efendi kardaşım, dünyanın avanağı sıçrar sıyrılır tatlı canını kurtarır, belki birkaç kuruş doyum bile toplar da, fukara Çorumlu yiğitleneyim derken tekerlenir, tatlı canı üste verir savuşur. Kargaşalıkta Çorumlunun Çorumluyu sıkı zaptetmesi şart... Birbirimizi sıkı tutsak gerektir ve de hiç salmasak gerektir.”  </p>
			<p class="paragraf">“Ya bunun adını sen ilkin ne zaman duydun? Selbesi sormaktayım?”  </p>
			<p class="paragraf">“Bunun adı arkadaş, adı batsın! Kolayına akıl ermez bir çıkıştır. Çünkü İsmet Paşa bile bu Selbes fırtınasının durduğu yerde neden kopup estiğini, niçin estiğini şimdilerde bilir değildir.”  </p>
			<p class="paragraf">“Aman Dadal Efendi, etme! Nic’olur? Aklım buna hiç ermedi. Peki, nasıl çıktı öyleyse apansız bu Selbes, İsmet Paşa’dan uğrun?”  </p>
			<p class="paragraf">“Şöyle ki, Murat Efendi kardaşım! Biz bu yıl, Ankara’mızdan temmuz ayının ilk günlerinde ayrılacaktık ya Saray töresince, ne fayda ki, evin hesabı pazara hiç uymadı. Çünkü sıcaklar kötü bastırdı. Bastırmasının değeri yok, esintiyi tüm kesti. ‘Kırk yıldır böyle iş görmedik!’ dediler Ankara’nın hocaları... Bent Deresi’nin enginleri, bozkırın düzleri neyse ne... Çankaya’nın bulantısını n’apalım! Bunca yıldır saraydayım, havuz başında esintinin kesildiğini hiç görmedim. Hava kuşları gibi ağızlarımızı aralamaktayız da, tazı itleri gibi dilleri dışarı bırakmaktayız. Gazi Paşa, akşam vakti, serinlik umup havuz başına inmiş... Bilmezden üstüne uğradım. Beni görmesiyle elini sallayıp, ‘Gel’ işmarı verdi. Toplanıp seğirttim. Bel kırıp etekledim. ‘Gel hele Dadal oğlum! Bu sıcak neyin nesi?’ diye sordu. Bilmediğinden mi sormakta? Hayır! Bizimle gönül eğlemekte... Bilmediği var mıdır ki soru sorsun? Yuvarlak yılların densizliğini bizden mi öğrenecek? Denenmiştir, yıl kısmı, 10-20-30 dedi mi, bir rezillik çıkarır sağlam... Kiminde dünyayı yer depremi kavrar. Kiminde rahmet yağar ki, Nuh Tufanı’ndan nişan vermecesine... Kiminde bakarsın, deniz donmuş... Oysa deniz suyu tuzlu olduğundan beri benzer soğukta donmaz bilinir. Kiminde de sıcak erken bastırır böyle... ‘Neye daldın Dadal Ağa? Yok mu sende bu sorumuzun karşılığı sakın?’ dedi, dünya durdukça durası Gazi Paşa’mız... ‘Vardır sayende efendim. Yuvarlak yıllarda çok yaramaz işler olur,’ dedim. ‘1930’dayız. Kurak yıldır ve de sıcak yıldır’ dedim. ‘İyi bildin köpoğlusu... Bunu bilmek hüner değil, kurtuluşu bulmalı,’ dedi. ‘Kurtuluşu, yaylaya can atmaktır. Eskinin Türk’ü yazın sıcaklarında keyfinden mi, hoplayıp yaylaya çıkardı, kasaba yerini bırakıp?’ dedim. ‘Hay çok yaşa... Yahu bunlar nasıl bir akıllar, İsmet Paşa’dan baskın bir akıllar,’ diye güldü. Güldü ya, sözümüz burda kalsın, kapıdan yana da kaçamak baktı bir... Bakması, İsmet Paşa gelir melir, duyar muyar... Aklına bir şey gelmesin, çekindiğinden mekindiğinden değil! Can alıcı Azrail Peygamber’e metelik vermeyen Gazi Paşa lafını sakınır mı İsmet Paşa’dan? Bakması, bizim İsmet Paşa’mız da iyidir hoştur, kumandanlıkta yaman, siyasette gayet kurnazdır ya, az biraz nobrandır ve de takılmaktan anlamazdır. Bu nedenle, Gazi Paşa’mız, her lafı bunun yüzüne demez. Bu da bir siyaset ki, gayet ince bir siyaset... Çok yaşasın Gazi Paşa’mız, kapıya bakmasının ne demeye geldiğini sezinlediğimizi bilip lafı çevirdi: ‘Ayın kaçıdır Dadal Ağa?’ diye sordu. Apansız sorgularını bildiğimden, ayın kaçını, günlerin hangi gün olduğunu, soğuğun, sıcağın kaç dereceye vardığını, yeni diktiği vekillerin adını, evleri adreslerini her sabah aklımıza yazarız. Patayı çaktım, hiç duraklamadan, su gibi söyledim: ‘Yılımız: 1930... Ayımız haziran... Günümüz on birinci perşembedir sayende Paşa Babamız!’ dedim. ‘Ulan aferin Dadal oğlum, gün bilmekte bir seni gördüm, bir de Saatli Maarif Takvimi’ni gördüm köpoğlusu!’ diye güldü. ‘Demek ayımız haziran... He mi de on birinci günü ve de perşembe... Ne kadar iyi... Koca Tanrı’nın işine bakmalı ki, Dadal oğlum, Büyük Millet Meclisi’miz resmen paydostadır. Başvekilimiz İsmet Paşa’mız çakı gibi işlerin başındadır ve de ardındadır. Allaha şükür savaşımız yok, uğraşımız yok... Ağrı Dağı’nda az biraz tatsızlık varsa da hakkından gelinecektir. Umutluyum! Bu sıcağın altında debelenmek, bana sorarsan, akıllı işi değil! Kop seğirt, bak bakalım, kara mersedesin lastikleri sağlam mı, depomuzda yeterince benzinimiz var mı? Bozüyük üstünden yaylalara can atsak gerektir. Arabayı buraya çekmeden kimseye harf söyledin mi, gerisini kendin düşün... Arabayı çektin mi, arkadaşlara haber salınsın, ardımızdan yetişmeye baksınlar. Hükümete bildirilsin. Höst! Dur bakalım, daha bitmedi. Bilecik Mebusu İbrahim Bey’in yayla köşkü deniz yüzünden kaç metre yüksek?’ Hazır ola gelip, gözlerimi yumup karşılığı yapıştırdım: ‘İbrahim Bey’imizin yayla köşkü, deniz yüzünden bin yedi yüz kırk beş metre yüksektir paşam!’ ‘Ulan aferin Dadal oğlum! Ah n’olaydı olaydı, elinde bir ortaokul kâğıdın bulunaydı, seni Çorum’dan başmebus diktim gittiydi, köpoğlusu!’ diye hayıflandı. Bunu böylece ilk demesi değildir. Vay ki kuşbazlık... Bize nettiyse kuşbazlık etti arkadaş... Şuncacıktan kuşbazlığa vurup okulu boşlamasaydık, nice baltalara sap olduktu, adam sırasına bile girdik gittiydi. Diyeceksin ki, ‘Hey akılsız Dadal! Kuşbazlığa vurmayıp okusaydın, bu kez de eline Saray şoförlüğü nerden geçecekti de Gazi Paşa seni bilip mebus dikecekti?’ Doğrusun kardaş! Her bir şey Allah’tandır ve de Allah n’işlerse güzel işler.”  </p>
			<p class="paragraf">Murat, Saray şoförü Çorumlu Dadal Efendi’nin içini çekerek hayıflanmasından yararlanıp sordu:  </p>
			<p class="paragraf">“Meğer parti kurmak işine mi sıvandığından apansız geziye çıktı Gazi Paşa?”  </p>
			<p class="paragraf">“Yok! Yalan mundar! Daha o sıralar fırka meselesi hiç yok ortada... Varsa da bilen, bir Gazi Paşa’mız, bir de Koca Tanrı...”  </p>
			<p class="paragraf">“Nerde duydunuz peki, ne zaman duydunuz ilk kez?”  </p>
			<p class="paragraf">“Duymamız daha geride... Kolayına duyulur mu böyle bulaşık bir iş! Hele dinle ki bir... Evet, Gazi Paşa’mızdan ‘Yolculuk var’ fermanını almamla, patayı çakıp garaja seğirttim. Geçerken yaverler dairesine uğrayıp meseleyi fısladım. Aslında Gazi Paşa, ‘Hiç kimse duymayacak... Gerisini kendin düşün’ dediydi ya, başyaverden gizli savuşmak hiç olmaz. Başkaca, kapı yoldaşlığıdır. Gerektiğinde o da seni uyarır, ödeşirsiniz. Bizim fıslamamızla koca Saray ‘Aman!’ diyerek hopladı kalktı. Boru değil, Gazi Paşa ‘Yolculuktur!’ demiş davranmış. Salt Saray mı hopladı, hayır, Ankara temelden hopladı. Böyle sırada, hava kuşu olup bakanlıkları birem birem süzmeli de kargaşalığı görmeli... İlle de Şükrü Kaya Bey’imizin İçişleri’ni seyretmeli... Her yer beş hopladıysa, İçişleri on hoplar. Çünkü Gazi Paşa’mızın yol güvenliği Şükrü Kaya Bey’imizin İçişleri’ne bırakılmıştır. Padişah postuna oturanın dostu kadar düşmanı da olur. Gazi Paşa’mıza geldi mi, sıradan bir cumhurbaşkanı mıdır? Hayır, bunca gâvur kırmış, ordular bozmuş, nice beyden, paşadan adam asmış bir Gazi Paşa’dır. Sen ben gibi keyfi diledikçe dağarcığı sırtlayıp yolu eline alamaz. Önünde ardında bindirilmiş savunucular olmalı... Yol boylarına çifte nöbetçiler dikilmeli! Gideceği yerleri, sivilden, askerden gizli gözcüler çevirmeli... Evet, Gazi Paşa gibilerin fedaileri her yanı tutmadıkça, Saray kapısından burunlarını çıkarmaları kanun değildir. Aslına bakarsan, İsmet Paşa böyle apansız sefere çıkmaları hiç sevmez ve de beğenmez. İsmet Paşa’ya kalsa, cumhurbaşkanı kısmı sarayında oturmak gerektir ve de sıcak soğuk demeyip oturmalara alışmak gerektir. Gel gör ki bunu Gazi Paşa’mıza kim anlatacak? Kara mersedesi kapıya yanaştırıp saata baktım. Tamam! ‘Yolculuktur’ fermanından beş dakka geçmiş... Eksiği var, artığı yok... Çünkü Sarayın şoför zagonunda yukardan ‘hayda’ bağırtısı ulaştı mı, araba kapıya şipşak dayanacak... Özür sökmez. Çünkü   </p>
			<p class="paragraf">derbeder taksi şoförünün külüstürü gibi şurasını burasını kurcalamak gerekmez. Benzini, yağı noksan olmaz. Ben kapıya dayandım, kurban olduğum Gazi Paşa merdivenleri hoplayarak inmekte... Başında köylü kasketi... Sırtında avcı biçimi urbası... Çorapları çekip getirleri bindirmiş... Bir elinde baston, ötekinde birkaç cigara paketi... Başkaca bavul mavul yok... ‘Ardımızca salarlar gelir’ demiş besbelli... Arkaya geçip sağ köşeye kurulmasıyla, emri bastı: ‘Sür ulan Dadal! Sürsene be herif, tüh yüzüne, neden apıştın teres, sür ki, görelim n’olur!’ Ben, ‘Hay hay,’ diyerekten marşa basmaktayım, motoru hırlatmaktayım ya, gaza geldi mi yoklayıp çekmekteyim. Çünkü hükümetin çok sıkı tembihi vardır. Ne kadar ‘Sür’ dese, sürmeyeceksin, yaver arabasının öne geçmesini bekleyeceksin. Yaver arabasının öne geçmesini ve de başyaverin gelip şoför yerine oturmasını... Dikizden baktım, başyaver bir yandan şapkayı, bir yandan lüveri düzelterekten seğirtmekte... Arkadan Gazi Paşa bağırır, ‘Sürsene... Eline ayağına dedirtme... Hadindi teres!’ Ben debelenmekteyim, motoru fayraplamaya çabalar gibisine... Arkamızda Gazi Paşa’mız tepinmekte... ‘Hani kıvrak şoforluk... Sürsene herif... Tüh Allah belanı vere! Yazıık... Yedirdiğim ekmek gözüne dizine dursun!’ Başyaver soluyaraktan yetişip yanıma çökmesiyle, Gazi Paşa kızmışlığa vurdu: ‘N’oldu şimdicik? Buyur bakalım... Bu bizim başyaver nereye gitmekteymiş ki zıplayıp önümüze oturdu, hey boşboğaz Dadal?’ diye sordu. ‘Başyaverimizdir, sizden ayrılamaz, gideceğiniz yere gidecektir mecburiii,’ dedim. ‘Ya biz tebdile soyunup bu milleti hiç mi teftiş edemeyeceğiz? Noksanını bilip dileklerini nasıl öğreneceğiz?’ dedi. Yaver arabası sıyrılıp yola kapanınca sürdüm. Çankaya’dan bayır aşağı koyuvermemle keyfe geldi Gazi Paşa’mız... ‘Ulan aferin Dadal Ağa... Bozüyük’e kadar bizi, Şükrü Kaya tutamazsa, dile dileğini, al muradını,’ dedi. Dedi ya, kulak asma, eli sıkıcadır sağ olsun, az biraz... Verimkârlığı kısadır. Olmaya ki, yanında kıyacağı biri bulunmalı da, bahşişleri onun keseden vermeli... Bu işi çokça yaptığı <span class="CharOverride-2">Cumhuriyet</span> gazetesi sahibi Yunus Nadi Bey’dir. ‘Kesemizi evde unutmuşuz, sen şurdan elli panganot ver de eve gidince al,’ dediğinde Yunus Nadi Bey’in suratını görmeli... ‘Yokluğu mu var ki bunun, eli bunca sıkı?’ diyeceksin. Kütahya mebusanlarımızdan Nuri Bey’e bakarsan, vaktiyle çok parasızlık çekmiş bu bizim Gazi Paşa’mız... Elinin sıkılığı o günlerden kalmadır. Oluversin. Bu kadarcık kusur kadı kızında bile görünür. Bu sebepten, ‘Dile dileğini, al muradını,’ lafına kanıp Şükrü Kaya Bey’imize oyun etmek olmaz. Gerçek Saray şoförü, ‘Gazi Paşa ferman etti,’ diyerekten gaza basıp savuşmayacak! İsmet Paşa’nın sıkı emridir, bunalmadıkça bize yetmiş seksen kilometreyi aşmak yoktur. Çünkü yol halidir, makinadır, n’olsa olur. Bana kalsa, evvel Allah, cehennemin Meyil Deresi’nden hoplatır geçiririm, kılına zarar eriştirmem ya, avanak köylümüzü n’apalım, şu bizim avanak köylü milletimizi? Yahu kağnını, eşeğini yolun sağından sürsene? Papur yolu senin dağdaki çoban izin midir? Virajı bükülürsün ki, on adım ilerde tepe gibi odun kağnısı, deve katarı, eşek kervanı... Ben bunca yılın şoförüyüm, kılım depremez, ezer dağıtır geçerim ama, yolsuzdur Cumhurbaşkanı kısmına adam madam, eşek meşek ezmek... Hele Gazi Paşa’mız millet kurtarıcısı olduğundan arabasının canlı ezmesi hiç gerekmez. Bakanlıklar’ı hizaladığımızda yan gözle baktım, Şükrü Kaya Bey’imizin İçişleri’nin köşeyi kara arabalar bükülmekte ki hışım gibi... Tamam... Burası fino... Şimdi Ankara’yı çıkmadan mebus beylerin arabaları da kavuştu mu, yaşadık bil... Neden mi? Zamanında fısladık. Telefonları işlettik, takım yetişti. Takımı bilemedin mi? Bozüyük Salih Bey’imiz, Ali Kılıç Bey’imiz, Zühtü Recep Bey’imiz... Başkaca Abbas Cevat Bey’imiz... Bunlar demirbaşlarımız... Eğer İbrahim Bey’i bulup, ‘Davran! Gazi Paşa’nın yayla köşkünü canı çekmiş... Yola çıktı bile!’ müjdesini ulaştıramadılarsa rezilliği görmeli. Dikizden kolladım, Gazi Paşa’mız gözlerini kısmış cigara içmekte ki, dalaraktan içmekte. ‘Şükür, arabaları daha sezinlemedi’ demeye kalmadan kaçamak baktığımızı gördü. ‘Vay ki kocadın koca Dadal... İşe yaramaktan çıktın. Şükrü Kaya’yı atlatamadıktan başka, arkadaşlar da yetişip bizi tuttular. Hele İbrahim Bey’e de tutulmalıyız ki ben sana sormalıyım,’ diyerekten parmağını sallamaz mı? Evinde adam basmayı ve de basıp bunaltmayı çok sever. Böyle baskınlarda basılacak herif yabancı değilse, Saray mebusanları beylerimiz n’apar yapar önceden telefonu bükerler ya da ulak salarlar. Ev sahibi gücü yettiğince toparlanır. Vay ki saray mebusanlarımızın istemediğindense yandı. Kolay mı? Mahalle bekçisi mi gelmekte? Hayır, Gazi Paşa’yı ağırlayacaksın ki, evde bulunanla ağırlayacaksın. Var olur, yok olur. Canının neyi çektiğini o sıra, kendi bilmez ki kurban olduğum, sen sezinleyip sıyrılasın yüz akıyla... Bakarsın hiç ummadığın bir fukara yemeği istemiş de seni resmen apıştırmış... Bunalır kıvranırsın ya, kaptığın ünü, saltanatı n’apalım! Forsun o zamana kadar bir yürümekteyse, Gazi Paşa konuk düşmesiyle beş yürür, belki de on yürür. Rütben artar ki, teğmenlikten paşalığa hoplamış gibisine... Ne mi olacak? Vay yavrum. İş sahipleri kapına birikir ki, birbirini ezmecesine... Faydası mı? Hey hey! Her bir işi kurtardıkça sana bahşişler yağar ki, panganotu koyacak yer bulamazsın.”  </p>
			<p class="paragraf">“Oralarını biz de biliyoruz Dadal Efendi, yeni fırka kurmayı İbrahim Bey’in yaylasında mı kararlaştırdı Gazi Paşa?”  </p>
			<p class="paragraf">“Sanmam... Aklındaysa da ben sezinleyemedim. Bana karanlık! Uzatmayalım, sürdük, Çankaya’dan indik, Ankara’yı geçip papur yolunu ele aldık. Ha babam ha! Şükrü Kaya Bey’imiz, salt kendinin kervana yetişmesiyle yetinmemiş, İçişleri’ni de temize çıkarma çabalamasıyla, yol boyuna telefon ettirmiş... Candarma karakolları hep silah başı... Biz fırlayıp geçmekteyiz ama, fukara zaptiyeler hep hazırolda... Kasabaların polislerini görmeli! Kara mersedesin savruntusuyla alıcıkuşu uğramış tavuk cücükleri gibi bir dağılıp bir toplanmaktalar. Selama durmaktalar ama, kulak asma, diz titremesinden iki büklüm... Uzatmayalım, Gazi Paşa, ‘Kahve mahve istemez’ dediğinden, Bilecik Mebusu İbrahim Bey’in yayla köşkünü erkence tuttuk. Bir de ne görelim, İbrahim Bey kapı önünde sırıtaraktan beklemekte değil mi? Sırıtmakta dedimse, leylek kuşu gibi ayağının birini kaldırıp birini indirerekten beklemekte... Belli ki yüreği vesveseli... Vesvese şundan: Şimdicik vardık köşke dayandık. Niyetimiz de gecelemek... Derken aklına bir şey geldi de Gazi Paşa, ‘Hayda... Yolcu yolunda gerek,’ diye kalkıp apansız yürüdü mü, yandı, fukara İbrahim Bey... Şundan ki, haberi Ankara’ya bizden önce gider. ‘Duydunuz mu uşak, Gazi Paşa, İbrahim Bey’e uğramış da kahve içmeden geçip gitmiş... Herifi resmen it hesabına almamış,’ derler düşmanları... ‘Nedir it hesabına almamak... İt hesabına almamaya kurban olayım. Herifi boyamış ki, anasından doğduğuna pişman etmecesine!’ ‘Yok canım! Suçu neymiş?’ ‘Şımardıydı son günlerde... Gözdeyim, diyerek şişinmelere bindiydi, bindiydi ki belasını aramaya giriştiydi!’ ‘Tamam buldu öyleyse aradığını... Pislik temizlendi!’ derler. ‘Olmamış ki bir şey, varsın desinler,’ diyemezsin. İşlerin bozulur, iki yılda düzelesi kalmaz. Avluya girince baktım, İbrahim Bey’in külüstür Ford’u toza gübüre bulanmış, leş gibi yatmakta... Demek, duymasıyla atlayıp sürmüş, keseden öne geçip köşkü tutayım diyerekten ham yollara dalmış... Yüz kilometrede fukara arabayı tam on yıl kocatmış, hışıra çıkarmış... Gazi Paşa’dır buna gayet sevindi. Yayla havasının serinliğini beğendi. Vardığımız gün ikindiye kavuştu kavuşacak... İbrahim Bey bir sofra dökmüş ki, Sultan Süleyman dökemez. Fazladan, kuzu kebabı çukuruna bildiğin cehennem ateşini yaktırıp tokluyu uzatmış... Tere batmış çeviriciler kazanda erittikleri tuzsuz yağı dönen toklunun üstüne kaşıkla değil, bildiğin pilav kepçesiyle atmaktalar, alafını minare boyuna salmaktalar. Gazi Paşa’mız boğazlı sayılmaz. Bundan alacağı bir cimcik et, bilemedin iki cimcik... İbrahim Bey bilmez mi? Bilir. Toklu boğazlatıp kebap çevirmesi handanlığı belası... Bir de ağa yemezse, ardının kapı takımı tıkınır. Ağa kısmının gözünden düşmeyeyim dersen, kapı takımını ağadan çok kollayacaksın! Töresi budur bunun... Uzatmayalım, sofraya oturdu Gazi Paşa... Ağırdan demlenmeye girişti. Toklu kebabı dönmekte... Kadehler dolanmakta... Borulu fonografta, Gazi Paşa’mızın hoşlandığı türküler ki, arada bir elini dizine vuraraktan düm tek diyerek katıldığı türküler... Sen kulak asma türkülerin radyoda yasaklanmasına... Saray’da çalınır, söylenir ki, ya heyin bini bir paradır. Ne diyorduk, evet, İbrahim Bey yayla köşküne hava fırıldağı kurup, elektrik motoru çıkarmıştır ve de daldan dala ip uzatıp üstüne her bir renkten ampuller sallandırmıştır. Yandı mı, ‘Cennet bağındayım!’ diyerek aklın sıçrar. Gün batınca bunları yaktı. Sofraya bir başka halavet geldi. Yatsıya doğru Gazi Paşa’mız Saray mebusanlarımızı ikitelliye, Aydın’ın zeybek horonuna kaldırdı. Kasap havası vurdurunca kendisi de kalkıp az biraz salındı. Ardından, bunları eşleyip güreşe saldı. Yenene ‘Aferin’ deyip, yenileni, ‘Tüh yüzüne! Kalıbının adamı değilmişsin, yazık!’ diyerek şakadan azarladı...”  </p>
			<p class="paragraf">“Fırkadan haber, Dadal Efendi? Selbes lafı daha ortaya düşmedi mi hiç? Biz sızıntı? Kulaktan kulağa bir fısıltı?”  </p>
			<p class="paragraf">“Hayır, hiç bir şey sezinleyemedim. Aslına bakarsan, ortalık iyice sarhoşlamadan biz sofraya sokulamayız. Uzatmayalım, sofra mayna oldu, herkes yataklara çekildi. Sabahleyin uyandım ki, adamlar hep kalkmış... Yaver beyler şuraya buraya seğirtmekte... Nedir, demeye kalmadı, mesele anlaşıldı. Hedefimiz, Ankara değilmiş, doğru Yalova ılıcalarıymış... Bunu duymamla, ‘Aman bize yeterince benzin,’ diye dönelemeye başladım. Çünkü Saray şoförlüğünde ‘Benzimin bitti,’ katiyen yoktur. ‘Benzin bitti,’ diyeceğine, Saray şoförü ölmeli daha iyi... Çok yaşasın Bilecik Saylavı İbrahim Bey’imiz, kapı yoldaşlığı hatırı sayıp depomuzu doldurduktan başka, yedek kaplarımızı patlayasıya doldurup bizi hiçbir benzinciye muhtaç etmedi. Uzatmayalım, yol boyu karakollarını ve de hükümetlerini çalkalayarak ve de nice nice memur fukarasının aklını başından alarak, Yalova’yı tuttuk ki arkadaş, vay babam vay! Yalova geçen yıldan bu yana bir Yalova iken, gelişmiş on Yalova olmuş... Ne denilmiştir, ‘Bakarsan bağ, bakmazsan dağ’ denilmiş... Hey gidi bakım gücüyle olanları gelip bu Yalova’da görmeli! Koca Tanrı günah yazmasın, cennetbağı kaç para! Koca bir havuz doldurmuşlar ve de suyunu bağlamışlar. Bildiğin çarşı hamamının sıcak suyudur. Değme babayiğit sıcaklığına dayanamaz. Ilıca’nın kükürtlü, demirli ve de her bir çeşitten şifalı suyu ki, yetmişinde tirit girsen zıplar delikanlı çıkarsın, damlayan ağzın yüzün bükülse ve dilin tutulsa, ayağını sokmanla hoplayaraktan türkü çağırmaya başlarsın! Yol yorgunluğunu savuşturalım diyerekten kendimi kaldırıp koca havuza yallah ettim. Dalıp çıkmamla anladım ki, can suyundayım, başkaca, âbıhayat suyundayım. ‘Oh, oh!’ diyerekten kardaşının çabalamalarını görmeli, kıyın kıyın kulaçlayaraktan oyun çıkarmalarını görmeli... Bir yandan da Gazi Paşa’mıza dualar etmekteyim ki, ‘Hay ömrün uzun ola!’ diyerek dualardayım. Şimdilerde fukara Ankara yanmaktadır ki kav gibi harlamasına çok bir şey kalmamaktadır. Uzatmayalım, geçti birkaç gün... Durum vaziyetler iyi... Gazi Paşa’mız gayet keyifli... Gazi Paşa keyifli oldu mu, Saray takımı da keyiflenecek ister istemez! Keyifliyiz, bu sebeple sırıtaraktan gezinmekteyiz ki, olursa o kadar olur. Derken arkadaş, gecelerden bir gece. Dur hele, ne günü oldu bu iş! Temmuzun son günü... Otuz bir temmuz, İstanbul’a geldi gizliden Molla Bey’in evine, Gazi Paşa’mız... Geç döndü, sabaha karşı... Deniz işi, motorla yürüdüğünden biz erken yatmışız... Uyandım ki, gün ışıdı ışıyacak... Tam bu saat beni küçük su dökme bunaltısı, napar napar uyandırır. Sıçradım kalktım ki, uçkura davranıp seğirtmesek, Koca Tanrı beterinden saklasın, döşeği sele verdik gitti. Seğirtip yetiştim, boşaltıp ferahladım. Dönüşte hiç gereksiz, perdeyi aralayıp dışarı baktım. Neden baktım? Sözüm burdan dışarı, eşekliğimden... Bakmamla onu gördüm ki, bahçede biri... Nöbetçidir, dedim demedim, baktım ki hayır... Bu herif, her kimse cigara içmekte ki, çekimlerin arasını kesmek yok... Hayır, nöbetçi olsa, nöbette cigara yakabilemez, yaksa da, böyle dumanını ferahça savurabilemez. ‘Nedir, kimdir?’ demeye kalmadan tanıdım ki Gazi Paşamız...”  </p>
			<p class="paragraf">“N’arıyor sabaha karşı? Yeni mi gelmiş?”  </p>
			<p class="paragraf">“Bilir miyim yahu? Allah belamı versin... ‘Oğlum Dadal,’ dese biri, ‘Gazi Paşa’yı görüp tanıdın, merakı savuşturdun, tumba yatak yatsana!’ Şeytan dürtüşledi arkadaş, ‘Aman giyinip yetişmeye bakalım,’ dedim. ‘Yetişmeye bakalım ki ne olur,’ dedim.”  </p>
			<p class="paragraf">“Nolur?”  </p>
			<p class="paragraf">“Belli mi? Böyle sırada, ‘Beni de uyku tutmadı,’ dersen, gözüne girersin Gazi Paşa’mızın... Yanaşır, ‘Kahve gelsin mi?’ dersen okkalı bahşişe konmak bile yazılıdır hartada... Uzatmayalım. Giyinip seğirttim. Alacakaranlıktır, ürker mürker, çeker vurur, deyip öksürerekten sokuldum. Vurur vurur! Vurdu mu tantuna gittin say... ‘Kimdir o? Nöbetçi sen misin?’ dedi. ‘Nöbetçi değilim, Dadal şoför kulunum,’ dedim. ‘Hayrola Dadal oğlum... Nedir? Seni de uyku tutmadı mı, bencileyin?’ dedi. ‘Tutmadı efendim. Kahve gelsin mi?’ dedim. ‘Bırak kahveyi... Beni neden uyku tutmadı bil bakalım Dadal Ağa?’ dedi. ‘Tutamaz. Çünkü sen uyumayacaksın ki millet rahatça uyuya...’ ‘Vay köpoğlular... Hepiniz siyasi kesildiniz başıma... Tetik dur, sorum var ve de maskaralık istemem. Bugünü başka güne benzetme...’ Demesin mi? Vay başıma... ‘Ulan alçak Dadal!’ desem... Küçük su dökmeye uyanıp memişaneye gidip gelip sıcak yatağına girip zıbaracağına... Perde aralamak, bahçeler gözlemek... Hele Gazi Paşa gibi adamı cigara içerekten bahçede dolanır görmüşken dışarı uğramak senin ödevin mi? Oldu mu olanlar şimdicik? Bahşiş umarken, seni hastir etsin de ben sana sorayım teres!’ diyerekten kıvranmaktayım. Meğerse bizden ‘Hay hay’ beklermiş, kurban olduğum... Arası uzayınca kaşını eğdi: ‘Nedir? Hani hay hay?’ diye sordu. ‘N’olmak ihtimali vardır. Hayhay... Küçükken kusur, büyükken bağış,’ diyerek hazır ola geldim. ‘Fırka nedir ve de ne işe yarar?’ demesin mi? Tanrı’ya şükür... Sorunun kolayına düştük... ‘Fırka efendim... Bildiğin askeriye bölümüdür. Bizim ordumuzda üç alay bir fırka sayılıp... Her alay...’ demeye bırakmadı, elini sallayıp tersledi: ‘Hele şuna... Biz askeriye fırkasını mı sorduk? Halk Partisi Fırkası’nı sorduk?’ demesin mi? Vay başıma... Buyur bakalım... Hadindi çık işin içinden ve de altından kalkabil... ‘Halk Partimiz, Allahıma şükür, resmen Halk Partimiz olup... Vatanı kurtarıp ve de milletin yüzünü güldürüp...’ ‘Hööööst! Maskaralık istemem! Ne demektir fırka...’ ‘Fırka... Halk Fırkası demektir efendim... Gayetle...’ ‘Tüh yüzüne! Size her gün <span class="CharOverride-2">Hâkimiyeti Milliye</span> gazetesi gelmekte değil mi, Saray’daki koğuşunuza?’ ‘Gelmekte... Ne demek olsun... Gelmekte ki, dakka geçirmeden...’ ‘Öyleyse... Hem Hâkimiyeti Milliye her gün gelip... Desene ki okuyan kim?’ ‘Hayır Paşa Efendim, hep okumaktayız ve de ezberimize alaraktan okumaktayız.’ ‘Okumaktasınız da... Hani sorunun karşılığı? Fırka ne demektir ve de ne işe yarar?’ ‘Bu fırka efendim, gayet işe yarayışlı olup... Olmayınca hiç olmaz. Ve de olmadı mı, dünyanın çivisi kağşar ki, düzeni bozulup ve de her bir şeyler karmankarış olup...’ ‘Attın ki, maskara, büsbütün savurdun. Fırkadan haberin yok... Sıfır...’ ‘Hayır efendim, katiyen kabul etmem. Fırka deyince... Fırka gayetle...’ ‘Bırak! De bakalım, Büyük Millet Meclisi nedir?’ Sağ olsun Gazi Paşa’mız, cigarayı tüttürerekten yürümekte, biz kıvranarak, ‘Allah belanı vere, sefil Dadal... Sabah sabah gün ışımadan kudurup kuduzlanıp dışarı uğrayıp Gazi Paşa’mızın gezindiği bahçeye dalacak ne vardı? Al bakalım belayı...’ diyerekten bir adım sol gerisinde debelenmekteyiz. ‘Büyük Millet Meclisi’miz... Milletin meclisi olup... Gayet büyük olmakla...’ Apansız aklım karıştı. Bizim oraların aklı erenleri her görüşmede, ‘Bre Dadal Efendi, toprağımızın bir önemli kişisi olup, Saray şoförlüğünü ele geçirip... Şu Osmanlı ülkesine bi hayrın dokunsun! Gazi Paşa’mızın bir keyifli sırasını şavullayıp, ‘Üç yüz, dört yüz mebusan neyin nesidir? Şunu yüze indiriver’ demeli değil misin?’ demekteler. ‘Aman, hey Allah sırası mıdır?’ diye kıvranırken... Baktım Gazi Paşa, sağ olsun, soru meleği kesilmiş, bir başka mesele kurcalamakta... ‘Beri bak Dadal oğlum... Uyku sersemliğine tutulmuşsun, aklın karışmış... Vazgeçtim, Halk Fırkamıza kayıtlı mısın, hele şunu söyle?’ demesin mi? Bu kez duraklamadan karşılığı yapıştırdım. ‘Ne demek olsun... Halk Partimize... Biz nasıl bir alçak olmalıyız ki... Senin arabanı sürüp... Bunca ekmeğini yiyip... Kayıtlıyız ki, Allahıma şükür, defterin başında birinciye değilsek de ikinciye kayıtlıyız ve de kurulalı beri kayıtlıyız!’ ‘Kayıtlısın demek... Peki, şimdi n’olacak bakalım?’ ‘N’olmak ihtimali var... Biz başından bu yana Halk Fırkamızın dostuna dost, düşmanına düşman olup... Yan bakanın...’ ‘Tamam... Bugüne kadar iyiydi, ya bugünden sonra?’ ‘Bugünden sonra n’olabilirmiş... Allahıma şükür, bugünden sonramız da bugüne kadarki yolumuzda...’ ‘Hey akılsız Dadal, ya bugüne kadar yolumuzda olacağız da, ben uykuyu neden yitirdim?’ ‘Uykuyu? Aman efendim, Ağrı Dağı’mızın densiz Kürt’ünden kötü bir haber mi var? Salih Paşa’mız... şuncacık Kürt eşkıyasının üstesinden gelemedi mi sakın?’ ‘Korkma... Kürt işi değil... Salih Paşa’dan tatlı haberler ulaşmakta ki, yüz güldürücü haberler yağmakta... Benim dediğim başka... Senin İsmet Paşa’na bir oyun oynayacağız ki, gör bakalım tedbiri şaşacak mı, şaşmayacak mı?’ ‘Aman Paşam... İyidir bizim fukara İsmet Paşa’mız... Az biraz nobransa da... Kulakları da az biraz.’ ‘Höst! Duymasıyla n’apar adamı? Hüs... Hüs dedim. Bu lafı ağzından kaçırmalısın ki, gör bakalım, ben senin derini yüzdürüp içine saman tepip, millete ibret dikmez miyim?’ dedi kesti. Benim aklım karışmış kardaş, karışmak kaç para... Sanki sıçrayıp kafadan bir balta sapı yukarıya uğramış... Öyle ya, hangi lafı ağzından kaçırınca bizim derimize saman tepilecek? Şaştım Allah, sağ olası İsmet Paşa’mızın kulağının ağır işitirliği de mi gizli? Hasılı biz, bu Selbes Fırka işini bu ağustos ayının ilk günü ki, uğursuz salı günüdür, Yalova’nın tanyerleri ışırken duyduk ve de o gün bugündür duru durağı ve de gönül ferahlığını yitirdik!”  </p>
			<p class="paragraf">“Neden, bir Saray şoförüne, yeni fırka açılmakla n’olmak ihtimali var, Dadal Efendi?”  </p>
			<p class="paragraf">“Ne demek? Yahu bizim başımızda ateş yanmakta değil mi? Sıkı durmasa, Dadal kardaşın elden gitti ki temelli gitti de gitti. Senin haberin yok, Gazi Paşa’mız, mebusanlardan birazını Selbes’e vermedi mi?”  </p>
			<p class="paragraf">“Vermekle... Sen mebusandan olmayınca...”  </p>
			<p class="paragraf">“Vay ki gazeteci... Gazi Paşa’mız bizi gayet yaman bildiğinden ve de tuttuğunu koparır bildiğinden, meğerse aklına koymuş ki, bizi de Selbes’e geçire... Fethi Bey’e başşoför vere... Belki de niyeti, Selbes’te kulak peydahlamak ki, bildiğin ispiyonluk olup... Ateşten gömlek...”  </p>
			<p class="paragraf">“Yok canım! İşte bu kötü Dadal Efendi! Aman sıkı dur!”  </p>
			<p class="paragraf">“Aman ya! Kötü ki kardaş, tetik durmadın mı kötüden de kötü... Ne sandın! Önce birkaç kez, ‘Senin niyet ne sularda Dadal Efendi? Selbes Parti’ye girme işini sordum,’ dedi. ‘Bizim aklımız hiç ermez ve de bizim gibilere hiç gerekmez,’ diyerekten savuştururum sandım. ‘Ya Fethi Bey’in dediğini n’apalım?’ demez mi, kurban olduğum Gazi Paşa, ‘Fethi Bey’in Dadal Efendi olmayınca hiç olmaz dediğini, n’apalım!’ demez mi! ‘Sen de girersen hay hay... Anca beraber, kanca beraber,’ dedim. ‘Halt ettin ki şimdicik... Ben duydum, sakın İsmet Paşa duymasın,’ dedi. Geçti birkaç gün, bahçede tuttu gene çok yaşasın, ‘Hişt, beri bak! Benden sır çıkmaz. Duyduğum doğru mu?’ diye sordu. Sordu dedimse, mübarek, iki yanına bakaraktan, sesini alçaltaraktan sormakta... Sanki birinden ürküntüsü var. ‘Neymiş? Yoktur yaramaz bir işimiz, koca Tanrıya şükür?’ dedim. ‘Yarar mı, yaramaz mı İsmet Paşa vurup göçertip, dizini iman tahtana basıp kılıcı gırtlağına yanaştırdı mı anlarsın, Selbes’e girdiğin duyulmuştur ve de İsmet Paşa’nın kulağına çoktan ulaşmıştır’ dedi. ‘Hâşâ! Kabul etmem. Düşman sözüdür. Biz Halk Fırkamızdan çıkabilemeziz. Ve de Selbesciliğe katiyen soyunabilemeziz!’ diyerekten yeminler içmeğe giriştim ki, gâvur olan imana gelir. Onu bunu bilmem Murat Efendi kardaş, ne denilmiştir, ‘Beterin beteri’ denilmiştir. Beterin beteri de bu fırka rezilliğidir. Vay ki fırka! Babayı oğuldan, kardeşi bacıdan ayıran domuz fırka! Laf aramızda hemşerim, ‘Şaka mı, oyun mu’ derken n’olsa iyi! Gazi Paşa’mız bacısı hanımı Selbes’e geçirmez mi, Fethi Bey’e arka verdiği bilinsin için... Başkaca, ruh gibi ahbabı, Sarayımızın Başmebusanı Conk Bayırı’ndan silah arkadaşı Nuri Bey’i, Saray Profesörü ve de ağzı laf yapan Saray Mebusanlarının Başbuğu sayılan Ağaoğlu Ahmet Bey’i Selbes’e bağışlamaz mı! Sofrada bunu açıklamasıyla say ki ortaya Alaman bombası düştü. Duyanların aklı başından gidip, kimilerinin dudakları uçuklayıp, Conker Nuri Bey her ne kadar, ‘Gecenin bir vaktidir. Gerekmez ve de hiç icap etmez. Hele yarın olsun ölçüp biçilsin,’ derim sandıysa da, Gazi Paşa’mız elini sallayıp, ‘Hayır, bu böyledir! Böyle olacaktır! Çünkü sarhoşlukla denilmiş laf değildir. Derin düşünülmüştür!’ diye haykırmasıyla fukara Nuri Bey’in ödü yarıla yazıp, ‘Hay hay!’ diyerek belini büküverdi. Evet, onu bunu bilmem arkadaş, bu Selbes Fırka belası gibi bela olmaz. Beterin beteridir. Başımıza çökmüştür, nasıl savuşturulacağını bilen de hiç yoktur. Bu benim bildiğim Gazi Paşa, bunca kurmay aklıyla ve de Kurtarıcı Mareşal Paşa aklıyla ve de nice nice plancı aklıyla bu işi yapmayacaktı ya, bilmem neden yaptı?”  </p>
			<p class="paragraf">“Vay böyle mi denmekte Dadal Efendi? Saray’da böyle mi konuşulmakta?”  </p>
			<p class="paragraf">“Saray’da laf çok arkadaş ve de gayet korkulu... Kimi der, ‘İsmet Paşa’yı düşürmeye yaptı, çünkü başka yolu kalmadı idi.’ Kimi der, ‘Dostu düşmandan ayırmak için yaptı ki, Selbes’e soyunan avanakları İttihatçı farmasonları hesabı bir gece toplayıp İstiklal Mahkemesi’ne doldurup asakoyacak ki, pisliği temizleyecek kurban olduğum dipten doruğa!’ demekte... Aman bu laf aramızda kalmalı gazeteci... Bu laf gizli, bu lafı Saray adamlarından başka bilen yoktur. Çünkü bu Fethi Bey her ne kadar Gazi Paşa’mızın öz adamı bilinirse de, vaktiyle İttihatçının domuzu olduğu da bilinir. Laf aramızda, bu Selbes işinin şimdilerde mebusanlarımızdan bile derinini bilen yoktur. Ben buraya yetişmeden n’aptım bakalım? Baktım, iş işten geçti geçecek. Çorum mebusanlarımızı bir kuytuya topladım. ‘Aman hemşerilerim, sıkı dursak gerek ve de ayakları sağlama basıp dirensek gerek’ dedim. ‘Gazeteler her sabah Selbes’e şu kadar mebusan verildiğini yazmakta ki gazeteler, adlı adınca yazmakta’ dedim. Bunları nasıl demekteyim, diz dize oturup el elde demekteyim ve de iki yanlarıma bakaraktan, esintilerden hileler sezerekten fısıl fısıl demekteyim. Doktor Mustafa Bey ki, Çorum mebusanlarımızın deste başıdır, dedim ki, ‘Beri bak Doktor Bey,’ dedim, ‘Azrail Peygamber elinden can kurtaracak kertedir, kuru kafaları kurtaracak kertedir,’ dedim. ‘Hani ya, Selbes’e verilen bunca mebusanın içinde İstiklal Mahkemesi mebusanlarımızından Kel Ali Bey, Kılıç Ali Bey, başkaca Saip Ali Bey ve de Necip Ali Bey, hasılı Ali adında hiçbir bey neden yoktur?’ dedim. ‘Darülfünun hocalarından Ağaoğlu Ahmet Bey vardır da, bunca çemberden geçmiş, Şemsettin Hoca neden yoktur?’ dedim. Doktor Mustafa Bey’in aklı sıçrayıp, ‘Essaaaah! Ulan Dadal... Bunlar nasıl akıllar? Oğlum bunlar, kör şeytana külahı ters giydirir bir akıllar!’ diye şaştı. Onu bırakıp Apsarlı İsmail Bey’e döndüm, ‘Hele sana geldi mi, hey Apsarlı, tetik durmalı ki, Osmanlı’nın yağlı kemendinden boynu kurtarmalı,’ dedim, İsmet Beyi’mizi ayrıcana sıkıladım. ‘Kurban olduğum İsmet Bey, sen fazladan rençber bir adamsın, rençper kısmına Selbeslik melbeslik hele hiç yaraşmaz,’ dedim. ‘Çarıklı kurmaylığı ele alacak, karda yürüyüp iz bildirmeden yakayı, adı batası Selbes’te hiç kaptırmayacak sıradır’ dedim. İskilip’imizden Münir Bey’in gem atmazlığı bilinmekle eteğine sarıldım, ‘Bu işte dava vekilliği ve de İskilip oyunbazlığı söker belledin mi, yanılırsın ki, tatlı candan olasıya ve de bunca kurnaz açıkgöz ününü yele veresiye yanılırsın, gerisini kendin düşün!’ dedim, ‘Aman Çorum adamını ve de İskilip adamını yere baktırma!’ dedim. Nabi Rıza Beyi’miz ki, özbeöz Çorumludur ve de Çorum’umuzun soylusudur. Başkaca, çiftçi mebusanlarımızdan olmakla, Millet Meclisimizde ve de Halk Partimizde saygılı yeri vardır, ‘Aman haaa... Bu Selbes...’ demeye bırakmadı. ‘Ulan kötü Dadal! Sen şoför aklınla teres... Bilirsin de... Biz bunca yıl...’ demesiyle dersini sağlam yerden aldığını bilip ferahladım, hukukumuz eski olmakla, ‘Yıkıl, Allah belanı vere!’ diyerekten yakasını salıverdim. Bugün de, Yalova’yı tuttum, papura hoplayıp buraya yetiştim ki... Adı batası Selbes belasını başka zamanın belasına benzetip menzetip... Aman haaa... Dadal Efendi kardaşınızdan, bilirseniz, bunlar size ata öğütleridir ki, her biri yüz panganot... Belki de üç yüz panganot değerinde bir öğütlerdir. Tutana aşk olsun!”  </p>
		</div>
	</body>
</html>