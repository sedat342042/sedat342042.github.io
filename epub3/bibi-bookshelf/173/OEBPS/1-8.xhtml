<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-6" xml:lang="en-GB">5  </p>
			<p class="paragraf">Avukat Celâdet Bey, içeri girene okuma gözlüğünü burnunun ucuna çekerek somurtkan baktı. Profesör Ağaoğlu Ahmet Bey’i tanıyınca sevindi:  </p>
			<p class="paragraf">“Buyur Hoca!” Kalkıp elini uzatarak yürüyünce bavulu gördü: “Nerden bu geliş Ağa? Sakın İzmir’den mi?”  </p>
			<p class="paragraf">“İzmir’den avukat! Şimdi vapurdan çıktım!”  </p>
			<p class="paragraf">“Yahu siz oralarda n’aptınız? Bu nasıl iş! Doğru mu gazetelerin yazdıkları?”  </p>
			<p class="paragraf">“Gazetelerin yazdıkları... Binde biri değil! Sen daha uyu bakalım!”  </p>
			<p class="paragraf">“Geç şöyle... Kahve nasıldı?”  </p>
			<p class="paragraf">“İstemem! Üç tane kahve içtim sabahtan beri vapurda...”  </p>
			<p class="paragraf">“Demek ciddileşti mi bu kadar sizin danışıklı dövüş?”  </p>
			<p class="paragraf">“Danışıklı dövüşse, neden çekindin? Küstü Fethi Bey... ‘Yazıklar olsun,’ dedi ‘adına layık değilmiş bizim Deli!’ dedi.”  </p>
			<p class="paragraf">“Deliyiz dedikse zır deliyiz demedik! Gazete idarehaneleri taşlanmış... Başvekil Paşa’nın resimleri yırtılmış...”  </p>
			<p class="paragraf">“Yırtılma ne demek! Kurşunladılar resimleri... Kaç para eder. Orada olup gözünle görmeliydin ki...”  </p>
			<p class="paragraf">“Şaştım! Bu İzmir... Kurtuluşundan yedi yıl sonra... Kurtarıcılarına karşı çıksın! Nasıl olur bu iş, aklım hiç ermedi.”  </p>
			<p class="paragraf">“Yeni parti açılacağı ilan edildiğinden bu yana İzmir, Fethi Bey’e telgraflar çekiyordu, heyetler gönderiyordu. İzmir’e davet ediyordu. Teşkilat istiyordu. Fethi Bey bir zaman direndi. İzmir ısrar etti. Nihayet, Gazi Hazretleri’nin fikri soruldu. Fethi Bey’in dediğine göre, yalnız İzmir’e değil, her tarafa gidilmesini, her tarafta belediye seçimlerine iştirak olunmasını, teşkilat yapılmasını tavsiye etmişler. Bunun üzerine İzmir gezisine karar verildi. Fethi Bey, İzmir’de bir nutuk söyleyip İsmet Paşa’nın Sivas nutkuna karşılık verecekti. Çünkü İsmet Paşa, şahsi teşebbüs meselesini ele alarak, bizim fırkanın yarım yamalak programına hücum etmişti. Molla Bey’in Büyükdere’deki evinde iki gece çalışıp nutku hazırladık! Yola çıkılacağı gün, Fethi Bey benim de katılmamı istedi. Çanakkale’yi henüz geçmiştik ki, Fethi Bey yanıma geldi, bana dedi ki, ‘Dün Gazi’ye veda etmeye gitmiştim. Çıkarken beni tuttu ve gizli olarak dedi ki: Adliye Vekili Mahmut Esat Bey İzmir’den bir telgraf çekmiş... Telgrafta deniliyor ki: Fethi Bey’in İzmir’e geleceği söyleniyor. Halbuki halk Fethi Bey’in aleyhinde çok heyecanlıdır. Gelirse belki hakarete uğrar. Gelmemesi muvafıktır. Anlıyorum ki, senin oraya gitmene engel olmak istiyorlar. Fakat sen gideceksin. Lakin ihtiyatlı davranmanı tavsiye ederim. Vapur şehre yaklaşırken düşmanlık belirtisi gördüğün takdirde vapurdan inme ve bana telsizle bilgi ver! Şimdi bunu senin bilmeni lüzumlu gördüm, dedi.’ Vapur yoluna devam ediyordu. Uzaktan İzmir göründü. Dürbünle baktık. Bütün sahil halkla dolmuştu. Acaba Mahmut Esat Bey’in haberi doğru olmasın! Doğrusu ikimiz de, söylemeksizin içimizden endişeye düştük. Vapur yaklaşıyor, şehir tarafından yüzlerce kayık ayrılarak vapura doğru geliyor. Hayır mı, şer mi? Biz, kafalarımızda bu sual ile meşgulken bize doğru gelen kayık kafilesinden muazzam bir ‘Hurra!’, bir ‘Yaşasın Gazi! Yaşasın Fethi Bey!’ bağırışları yükseldi. Rahatladık. Şimdi güvenle şehri seyrediyorduk! Diyebilirim ki, o gün evlerde kadın erkek, yaşlı genç, kimse kalmamıştı. Bütün rıhtımı kalabalık kaplamış. Meğer bütün bu halk sabahtan beri vapuru bekliyormuş. Kaptan, kalabalığın sabrı tükensin diye, aldığı emirle gemiyi tam üç saat geciktirmiş. Fakat halk kımıldamamış... Nedenini sorarsan, bence, Halk Partisi’nin, ‘Sopa atmak, yani yıldırmak; para kazandırmak, yani satın almak siyasetinden’ bıkmış!”  </p>
			<p class="paragraf">“Aman Hoca, gerçek mi? İnanayım mı? Bizim ahalimizde bu anlayış, bu yürek!”  </p>
			<p class="paragraf">“Sen inanayım mı derken atı alan Üsküdar’a geçecektir, Celâdet!”  </p>
			<p class="paragraf">“Canım! Anlattım ya... Şu para meselesi... Yere batsın, aylardır kovaladık! Yüzdük yüzdük kuyruğuna getirdik!”  </p>
			<p class="paragraf">“Artık bilmem, para meselesi mi, avukat kurnazlığı mı?”  </p>
			<p class="paragraf">“Kurnazlık murnazlık yok! Yahu benim başımda ateş yanıyor! İki yüz elli bin liradır! Cebe girecek yüzde yirmisidir! Yüksek riyaziye gücü isterim profesör, aritmetik isterim!”  </p>
			<p class="paragraf">“İste bakalım! İş işten geçerse görürsün!”  </p>
			<p class="paragraf">“Geçemez! Biz kaçın kurrasıyız...”  </p>
			<p class="paragraf">“Herkes yerini alınca n’olursan ol! Böyle işlerde, erken davranan kazanır! Hele İzmir olaylarından bu yana fırkaya hücum başladı ki, en yaman Halkçılardan bile isteklileri çıktı. Çünkü İzmir’de beklenmez işler oldu. Olayların bu hale gelmesinden, bana sorarsan, biraz da İzmir Halkçıları sorumludur. Doğrusu ben sanıyordum ki, İzmir Halk Fırkası idarecileri gelecek, bizi karşılayıp il merkezine götürecek... Böylece birlik gösterip halkın heyecanını yatıştıracak. Oysa büsbütün ters yol tuttular. Daha biz gelmeden önce şehirde çarpışmalar, çatışmalar olmuş.”  </p>
			<p class="paragraf">“Yok canım! Kimle kim?”  </p>
			<p class="paragraf">“Karşılayıcıların tuttuğu bir motoru polis işlettirmemiş. Bir kalabalığın elinden bayrağı almaya kalkmışlar. İtişme sırasında bir polis denize atılmış.”  </p>
			<p class="paragraf">“Doğru demek gazetelerin yazdıkları? Kudurmuş İzmirli öyleyse... Efelenmiş ki...”  </p>
			<p class="paragraf">“Evet! Biz daha vapurdayız. Bunlardan haberimiz yok. Karşılamaya gelenler vapura doldu. O kadar sıkıştırdılar ki, Fethi Bey az kalsın bayılacaktı. Bereket, birkaç iri yarı arkadaş Fethi Bey’i ortalarına aldı. Dirsek gücüyle halkı yarıp vapurdan çıkarabildi. Rıhtımla cadde arasındaki otuz kırk metrelik mesafeyi geçmek yarım saat sürdü. Halk hücum ediyor, Fethi Bey’i kucaklıyor, alnından, elbisesinden öpüyor, ‘Yaşşa’ diye haykırıyordu. Otomobile bindik. Fakat yürüyemiyoruz: Halkın yüklenmesinden camlar kırıldı. Tavan çöktü. Ben sinirlendim. Fethi Bey bırakmadı.”  </p>
			<p class="paragraf">“N’apacaksın?”  </p>
			<p class="paragraf">“Bilmem! Bu kalabalık denilen şeyin ne korkunç bir varlık olduğunu ben ilk kez burada gördüm! Nihayet imdada koştular. Otomobil kurtarıldı. Otele geldik. Otelin önü, merdivenler, odalar binlerce insanla dolmuş... Fethi Bey bir odanın balkonundan halka, dağılmalarını, yarın vereceği nutku dinlemeye gelmelerini rica etti. Halk dağılınca, İzmir ileri gelenleriyle teşkilat meselesi üzerinde konuşmaya başladılar. Şimdiye kadar hiçbir fırkaya girmemiş yüksek öğretimli, mevki sahibi aydınlar bizim fırkaya girmeyi vatan borcu sayıyorlarmış... Fethi Bey valiyi ziyarete gitti. Yerinde bulamadı. Bir müddet sonra Vali Bey’den bir tezkere geldi. Yarınki nutku söylemekten vazgeçilmesini tavsiye ediyor, söylerse sorumluluk yüklenemeyeceğini bildiriyordu. Fethi Bey kızdı. Gazi’ye derhal telgraf çekmek istedi, fakat telgrafhane bir bahane bularak telgrafı kabul etmedi.”  </p>
			<p class="paragraf">“Yok canım! Gazi’ye çekilen telgrafı, öyle mi?”  </p>
			<p class="paragraf">“Evet! Valiye yazıldı. Yazışma sürdü epey... Sonunda ‘Başka yerden çektiririz!’ denildi de, telgraf kabul ettirilebildi.”  </p>
			<p class="paragraf">“Karşılık?”  </p>
			<p class="paragraf">“Gece yarısından sonra geldi.”  </p>
			<p class="paragraf">“Ne diyor?  </p>
			<p class="paragraf">“‘İzmir’de Serbest Fırka Reisi Fethi Beyefendi Hazretlerine, sureti Başvekil’e, Dahiliye Vekili’ne ve İzmir Valisi’ne: Anlıyorum ki sana nutkunu söylettirmek istemiyorlar. Fakat sen mutlaka nutkunu söyleyeceksin ve tesadüf edeceğin   </p>
			<p class="paragraf">herhangi bir engeli derhal bildireceksin. Asayişin temini için Başvekil, Dahiliye Vekili ve İzmir Valisi lazım olan tedbirleri almakla mükelleftir. Gazi.’”  </p>
			<p class="paragraf">“Vay vay! Demek işler başkalaşmış Hoca... Telgrafı alınca Vali n’aptı, Vali Kâzım Paşa?”  </p>
			<p class="paragraf">“Kumandan paşadan aracılık etmesini istemiş. Fethi Bey’den yarın nutkunu söylemesini rica ediyor!”  </p>
			<p class="paragraf">“Kıyak ki parıl parıl! Peki, sonra neden karıştı ortalık? Fethi Bey nutkunu söylerken mi?”  </p>
			<p class="paragraf">“Daha öncesi var! Baktık, otomobiller sabahın erken saatinde oturduğumuz otelin arkasına toplanıyor. Meğer Halk Fırkası da karşı gösteri tertiplemiş. Mahmut Esat Bey ve başkaları konferanslar vereceklermiş. Halkı, fırka ve polis gücüyle meydana getirmek istemişler. Her zamanki gibi bunun için kayıkları, otomobilleri kullanacaklarmış. Bakmışlar ki ortada ne otomobil var ne kayık... Şoförler, kayıkçılar böyle bir işe vasıta olmak istememişler.”  </p>
			<p class="paragraf">“Hele bak! Aferin zeybeklere!”  </p>
			<p class="paragraf">“Nihayet öğleden sonra saat ikiye doğru halk arasında, ‘Fethi Bey konferans veriyor,’ diye bir şayia çıkarıyorlar. Bir kafile halk, bu suretle aldatılarak konferans meydanına kadar sürükleniyor. Fakat Fethi Bey’in yerine bir başkasının kürsüye çıktığını görür görmez dağılıyor. Dönerken yol üstündeki Halk Fırkası önünde bazı gösteriler yapıyor. ‘Kahrolsun mutemetler!’ diye bağırıyor. İçerden karşılık vermek isteyenleri de taşa tutuyorlar. Sonra, Halk Fırkası Mebusu Ali Haydar Rüştü Bey’in <span class="CharOverride-2">Anadolu</span> gazetesine doğru yürüyor.”  </p>
			<p class="paragraf">“Neden?”  </p>
			<p class="paragraf">“Çünkü o günkü sayısında, bu gazete, İzmir halkını tahkir etmeye yeltenmişti. Halk, binanın önüne gelince, içeriye saklanmış polisler kalabalığı dağıtmak için silah atmaya başlamışlar.”  </p>
			<p class="paragraf">“Yok yahu! Deli mi bunlar? Öğrenci burada mı öldü?”  </p>
			<p class="paragraf">“Evet! Atılan kurşunlardan biri on dört yaşındaki bir öğrenciye rastlıyor! Otelin salonunda İzmir ileri gelenleriyle görüşüyoruz! Birden otele büyük bir kalabalık hücum etti. Gayet heyecanlı, gayet kızgın! Kimi ağlıyor, kimi lanet ediyor, kimi tehditler savuruyor! Kalabalığın ortasında yaşlı bir adamcağız, kucağında taşıdığı çocuğun ölüsünü birdenbire Fethi Bey’in ayaklarına atarak...”  </p>
			<p class="paragraf">“Ne diyorsun! ‘Gazeteler uyduruyor,’ demişlerdi! Hay Allah kahretsin!”  </p>
			<p class="paragraf">“‘İşte size bir kurban!’ dedi, ‘Başkalarını da veririz! Yalnız sen bizi kurtar!’”  </p>
			<p class="paragraf">“Vay canına!”  </p>
			<p class="paragraf">“Sonra, kendisi de Fethi Bey’in ellerine sarıldı. Manzara müthişti. Shakespeare piyesleri gibi tüyler ürperticiydi. Kanlara boyanmış körpe bir öğrenci, Fethi Bey’in ayakları altında son nefesini veriyor. Babası da Fethi Bey’in ellerine sarılarak, yakıcı bir dille daha başka evladını da kurban vermeye hazır olduğunu söylüyor. ‘Yalnız bizi kurtar! Kurtar bu zalim mutemetlerin ellerinden!’ diye yalvarıyor.”  </p>
			<p class="paragraf">“‘Kahrolsun Gazi!’ demişler diye laf çıktı?”  </p>
			<p class="paragraf">“Yalan! Tamamıyla yalandır. Aksine bağırtılar oldu. Yalnız bir defa, Fethi Bey nutuk söylerken, İsmet Paşa’nın adı saygısızca anıldı. Fethi Bey hemen kükreyerek karşıladı. Hizmetlerini hatırlattı.”  </p>
			<p class="paragraf">“Demek Hoca... Halk... Yediden yetmişe... ‘Bizi kurtar!’ diyerek...”  </p>
			<p class="paragraf">“Evet, sadece halk değil... Bütün ileri gelenler... Aydınlar bizimle... Daha şimdiden İzmir’in beş büyük gazetesinden dördü Serbest Parti’den yanadır. Bana sorarsan, Celâdet, bütün Ege, daha doğrusu bütün memleket bizden yana...”  </p>
			<p class="paragraf">İkisi birden aynı zamanda, bir sese dönmüşler gibi Talât Paşa’nın kalın çerçeveli yaldızlı resmine baktılar:  </p>
			<p class="paragraf">İzmir’de, on dört yaşındaki çocuğu polis kurşunuyla öldürülen bahtsız babanın, “Osmanlı borçlarını fukara Anadolu halkına altınla ödetmek” için muhalefete kaldırılmış eski Paris Elçisi Fethi Bey’den beklediği kurtuluşa İttihatçı Sadrazam Talât Paşa da sanki şaşakalmıştı.  </p>
			<p class="paragraf">Avukat Deli Celâdet Bey ise çok büyük bir fırsatı kaçırmak üzere olduğunu sanarak telaşla gözlerini kırpıştırıyordu. Evet, Ağa Hoca haklıydı. İşin artık bekleyesi kalmamıştı. “N’apılacaksa hiç vakit kaybetmeden yapılmalı... Serbest Parti’ye girip namusu temizlemeli!”  </p>
			<p class="paragraf">  </p>
			<p class="paragraf">Tıbbiye’de arkadaşlarının “Farmason” dedikleri Doktor Münir Bey, Avukat Deli Celâdet’in yazıhanesine gitmek için Galata’nın bu daracık sokağına ne zaman sapsa, bin yıl öncenin Bizans’ında herhangi bir günü yaşıyormuş gibi garip bir tedirginlik duyuyor, yazıhanenin bulunduğu eski yapının görüntüsü de bu duyguyu artırıyordu. Duvarların iri taşları zamanla delik deşik olmuş, bütün keskinlikler aşınıp yuvarlaklaşmıştı. Kapının kalın demir kanatları o kadar paslıydı ki, çok eskiden bir akşam, artık kapatılamamış da o gün bugündür böyle açık kalmış gibiydi. Mermer basamakların ortaları aşınıp oluk haline gelmişti. Girişte, yazın bile iliklere işleyen rutubet, alacakaranlığa mı bu garip cıvıklığı veriyor, yoksa vaktiyle neft meşalelerinin, sonraları havagazı lambalarının, şimdilerdeyse küçük ampullerin aralayamadığı alacakaranlık mı rutubeti bu kadar yoğunlaştırıyor, anlaşılmaz.  </p>
			<p class="paragraf">Doktor Münir Bey, Avukat Celâdet Bey’in yazıhanesine kapıyı vurmadan girdi.”  </p>
			<p class="paragraf">“Merhaba Kadir oğlum!”  </p>
			<p class="paragraf">Ramiz Efendi’nin oğlu Kadir bir şey yazıyordu. Kalktı:  </p>
			<p class="paragraf">“Buyrun Doktor... Bey... Buyrun efendim!”  </p>
			<p class="paragraf">Eskiden ‘doktor amca’ derdi. Hukuku bitirip avukat stajyeri oldu olalı artık ‘bey’ diyor, buna da henüz alışamadığından, ‘doktor’la ‘bey’ arasında böyle biraz duraklıyordu.  </p>
			<p class="paragraf">Doktor Münir gülümsedi:  </p>
			<p class="paragraf">“Nasıl baban?”  </p>
			<p class="paragraf">“İyidir. Bildiğiniz gibi...”  </p>
			<p class="paragraf">“İçiyor?”  </p>
			<p class="paragraf">“Evet!”  </p>
			<p class="paragraf">“Kederli? Unutamadı. Savuşturamadı ölüm acısını?”  </p>
			<p class="paragraf">“Evet! Buyrun!”  </p>
			<p class="paragraf">“Burada mı bizim deli?”  </p>
			<p class="paragraf">“Daha gelmedi efendim? Gelir nerdeyse. Geçin lütfen içeri...”  </p>
			<p class="paragraf">“Geç mi gelir böyle her sabah? Erkenci değil miydi? Mahkemeye gittiyse gecikir!”  </p>
			<p class="paragraf">“Hayır!” Kadir bir an durakladı: “Bir yere uğrayacaklardı. Gelir şimdi. Nasıl olsun kahveniz?”  </p>
			<p class="paragraf">“İçelim evet. İşinin başında bulunmayan patrona cezadır!”  </p>
			<p class="paragraf">Avukat Celâdet Bey’in yazıhanesi, bir arada eskiyip, birbirleriyle her hususta uyuşmuş renklerin, çizgilerin, kabarıklıkların, hatta ışıklarla gölgelerin meydana getirdiği görünüşle gerçekten çok zevkli bir yerdi. Sahibinin bağırtılı heyecanına, savrukluğuna hiç yaraşmayacak kadar da sakinleştiriciydi.  </p>
			<p class="paragraf">“Nasıl olsun kahveniz efendim?”  </p>
			<p class="paragraf">“Şekeri az... İyi mi aranız Celâdet Bey’le? Uyuşabildiniz mi?”  </p>
			<p class="paragraf">“Evet... Sanırım ki... bir şikâyeti yok...”  </p>
			<p class="paragraf">“Dediğim gibi... Haklı haksız kızsa da... Bağırsa çağırsa da aldırmayacaksın! Çok şakacıdır. ‘Aman deli lakabını elden kaçırmayalım!’ diye çabalar!”  </p>
			<p class="paragraf">Doktor Münir Bey oturdu. Cigara çıkardı.  </p>
			<p class="paragraf">İlk bakışta çok ufak tefek gibi geliyordu ama, dikkat edilince vücudunun çok biçimli olduğu anlaşılıyordu. Giyimi de buna göreydi. İlk bakışta sanki yalnız doktor görünür, ancak yavaş yavaş her şeyinin ince bir zevkle seçilip yakıştırılmış olduğu meydana çıkardı. Kişiliğinin özelliği de birdenbire belirmiyor, işlek kaslarının kaplan çevikliği, yüreğinin akıllı korkmazlığı, karşısındakini kim olursa olsun kolayca saygılı davranmak zorunda bırakan onurlu terbiyesi, yavaş yavaş, azar azar fark ediliyordu.  </p>
			<p class="paragraf">Belki de bunun için her yerde rahattı. Bu rahatlıkta, gerekirse sıkıntıya katlanmayı bilmesinin payı vardı. Doktorluğunun değeri de kişiliğinin özellikleri gibi zamanla görülüyor, zamanla güven sağlıyordu. Doktorluğu, “Hastalık yok hasta var, hasta da her memlekete göre başkadır” prensibine bağlıydı. Bizim memleketin hastalarını, bizim hastalıklarımızın şartlarıyla sağaltmak için özel tedavi usulleri, özel ilaçlar kullanırdı ki, bunların en başında gelen, ilaçlarını dışardan alır fukara bir memleket doktoru olarak en ucuz tedavi yolunu bulmaktı.  </p>
			<p class="paragraf">Kadir kahveciyle beraber girdi, cigara tuttu.  </p>
			<p class="paragraf">“Emin Bey’i gördüğün var mı Kadir?”  </p>
			<p class="paragraf">“Arada sırada rastlıyorum.”  </p>
			<p class="paragraf">“Nasıl? Gene bağırmak geliyor muymuş içinden? ‘Arkadaş, arkadaş! Emin’i arayan arkadaş! Burdayım ben, burdayım!’ diyerek... Gece yarıları... ‘Şu mahalleyi ayağa kaldırayım,’ diyor mu imiş?”  </p>
			<p class="paragraf">“Sanmam!”  </p>
			<p class="paragraf">“Sorumluluğun yüreğine saldığı şaşkınlık geçmiş öyleyse...  </p>
			<p class="paragraf">Vaktiyle bir gece, Canbaziye Mahallesi’ni böyle bağırarak velveleye veren eski maliyecilerden Emin Bey’i “sinirleri bozuk” diye Caddebostan’daki köşküne götürmüş, bir zaman bırakmamıştı. Yavaş yavaş düzeldiydi sinirleri Emin Bey’in... Uzaklaştıkça hiç hazır değilken karıştığı, İttihatçıların ünlü İaşe Nazırı Kara Kemal Bey’in öldürülmesiyle sonuçlanan kanlı olay...”  </p>
			<p class="paragraf">Dış kapı açılınca Kadir çıktı.  </p>
			<p class="paragraf">Avukat Deli Celâdet Bey’in camları zangırdatan gür sesi duyuldu:  </p>
			<p class="paragraf">“Doktor mu? Hangi doktor? Şu bizim Farmason! Neye gelmiş peki? Geçenlerde gelmedi miydi? Boşanma davası açtırmak için olmasın! Evli mi, değil! Evli olmayınca boşanma davası açılmaz mı? Oğlum, sen bu gidişle avukatlıktan ekmek yiyemeyeceksin! Yazık benim emeklerime... Merhaba doktor! Hayrola?” Cevap beklemeden Kadir’e döndü: “Bize iki kahve... Bu Farmason az şekerli içer! Şimdi mi içti? Tamam. Daha iyi ya...”   </p>
			<p class="paragraf">Geldi doktoru kucaklayıp öptü:  </p>
			<p class="paragraf">“Memnunsun görüyorum bizim Kadir oğlumuzdan!”  </p>
			<p class="paragraf">“Eh...” Celâdet Bey sesini alçalttı: “Ne dedi sana? Nerde olduğumu söyledi?”  </p>
			<p class="paragraf">“Nerde olduğunu mu? ‘Bir yere uğrayacak,’ dedi galiba...”  </p>
			<p class="paragraf">“İyi... İyidir. Ağzı sıkı... Avukatlıkta, akıllı makıllı, çalışkan malışkan, hatta namuslu mamuslu olmak önemli değildir, Farmason, bizde ağzı sıkılık hepsinden önde gelir!”  </p>
			<p class="paragraf">“Orasını anladık! Avukatlığı nasıl? Yatkınlığını sordum.”  </p>
			<p class="paragraf">“Eh! Yatkınlığı var, yeterince...”  </p>
			<p class="paragraf">“Demek yanılmamışım!” Doktor Münir de sesini alçalttı: “Bu oğlan madrabazlıkta bizim deliyi geçer, yaya bile bırakır,” dedimdi. Nasıl, artırdı mı maaşı altı ayda? Malum ya, ‘Yörük at yemini artırır’ derler.”  </p>
			<p class="paragraf">“Hem madrabaz diyorsun hem maaş artırmaktan dem vuruyorsun! Aslında gerçek madrabaz hiç maaş istemeyecek... Çünkü benim vereceğim aylığın on katını, bana sezdirmeden, hem de beni zarara hiç sokmadan çıkaracak! Bu kadarcık hüneri olmadıkça, ben madrabaza madrabaz mı derim?” Oturdu. Yumruklarını masasına dayayarak kasıntıyla sordu: “Bil bakalım Farmason, bu senin deli kardeşin şu anda nereden gelmekte ve de koca Tanrı’ya şükür, hangi işe sıvanmaktan gelmekte?”  </p>
			<p class="paragraf">“Bunu bilmeyecek ne var! Bu şişinme, Serbest Parti’ye kaydolma şişinmesidir. Hem de şu meşhur parayı aslanların işkembelerinden söküp aldıktan sonra particiliğe sıvanma şişinmesi...”  </p>
			<p class="paragraf">“Vah vah! Üstüne hiç vurduramadın! Biz bugün... 1930 yılı, Eylül ayının 10. mübarek çarşamba günü... Biz neye sıvanmaktan gelmekteyiz Farmason? Koca Tanrı yeni zanaatta ihvanlara karşı utandırıp yere baktırmasın, biz bugün resmen dümbüklüğe sıvandık ve de bismillah dedik giriştik!”  </p>
			<p class="paragraf">“Hay Allah belanı versin! ‘Bu deli ne diyecek?’ diye...”  </p>
			<p class="paragraf">“Vay! Dümbük nedir bilemedin öyleyse... Yazıklar olsun senin doktorluğuna, hemi de Farmason doktorluğuna! Oğlum Doktor Farmason, dümbük demek, resmen pezevenk demektir. Ama, şükür Allah’a, pezevengin baldırı çıplak soyu değil! Yazıhane sahibi, yüksekokullardan diplomalı, toplumda büyük saygılı yeri olan pezevenklere ‘dümbük’ denir.”  </p>
			<p class="paragraf">“Bulmuşsun layığını... Demedim mi ben sana, bu körpe kız illeti gayet tehlikelidir senin yaşlarda, çünkü sonu budur. Hiç şaşmam! Hayır, dermanı filan da var sanma! Bittin bil! Demek eve gidince seni ben, İttihatçıların komitacı defterinden, İstanbul Barosu’nun avukat kütüğünden silip...”  </p>
			<p class="paragraf">“Evet! Dümbük defterinin başına yazacaksın ve de hiç korkma, şuncacık günahımı almayacaksın! Dümbük defterine hoplamamızın nedenine geldi mi? Hayır, yanılmaktasın kardeşim Farmason, körpe kızlara güç yetiremeyip alta düşmek yüzünden değildir. Sen bu zamana kadar boşuna bekâr yaşadın, körpe kız işinden ürküp... Şunu bilesin ki, körpe kızdan, ille de senin benim gibi kart heriflere dünya kurulalı beri hiçbir zarar erişmemiştir, belki körpe kızlar, kart zamparalardan zarar görmüşse görmüştür.”  </p>
			<p class="paragraf">“At bakalım! Avanak mı var senin karşında?”  </p>
			<p class="paragraf">“İster inan, ister inanma! Bizim dümbüklük birinciye, geçim durumu zorlaması dümbüklük olmadığından, keyif dümbüklüğüdür, kökü pislikte olma dümbüklüğüdür açıkçası, yatkınlık dümbüklüğüdür! Yahu bizde böyle yaman bir yatkınlık varmış da biz şimdiye dek... Vah başıma! ‘Kara kaplı kitaplarla neden boğuştun bunca zaman bre kodoş?’ desene... Evet, geçim durumu zorlaması olsa canım yanmaz! ‘Ulan teres!’ demeli! Sen bankadaki paranın hesabını bilir misin? Hayır, bilmezsin! Arsaların sayısını bilir misin? Hayır, bilmezsin! Ülserli bir dürzü olup sabahtan akşama kadar iki kuruşluk yavan gevrek kemirirsin! Onurlu insana mahsus bütün yemeklere perhizsin! Göbekli olduğundan bir urbayı beş yıl giysen kimse fark etmez! Yarına çıkacağına elinde senedin de yok! Peki, nedir öyleyse? Bir herif dümbüklüğe sıvandı mı, evet, birinciye cibilliyeti boklu olduğundan sıvanmıştır. İkinciye, dede sürmesi zanaatı olduğundan sıvanmıştır.”  </p>
			<p class="paragraf">“Halt ettin şimdi... Babayı, dedeyi karıştırma edepsiz! Konuşacaksan kendini konuş!”  </p>
			<p class="paragraf">“Kendimi! Başüstüne! Evet, bu dümbüklük üçüncüye: Devrim çağımızın iş âlemi zorlamasıdır ki, meslektaşlar arasında rezil olmayayım dersen, yapışacağın en sağlam halkadır!”  </p>
			<p class="paragraf">“Anlamadım...”  </p>
			<p class="paragraf">“Anlamazsın elbette... Para yok muydu, hani şu para? Frenk şirketinin söktüremediğimiz parası?”  </p>
			<p class="paragraf">“Hay Allah müstahakını versin! Sana demedim miydi, ‘Öde şunun ceremesi her neyse. Kurtul! Sen deli bir herifsin, damar çatlamasından gebereceksin!’ demedim mi?”  </p>
			<p class="paragraf">“Cereme... Yolu olsa verip kurtulmaz mıyım yahu! Düşündüm ki...”  </p>
			<p class="paragraf">“Sen düşündün! Aklın var da, öyle mi?”  </p>
			<p class="paragraf">“Düşündüm ki, parayı vereceğiz! İstedikleri para, elli bin panganot... Düşündüm, bunlar kibar kahpe vizitesinin kaça olduğunu bilmezler. Çünkü hiçbir zaman ceplerinden ödemezler. ‘Karı göndermek daha kestirme,’ dedim! Çünkü parayı versem n’olacak! ‘Şu dümbüğün bunaltıp aldığımız parasıyla bir papaz uçuralım!’ diyecek teres... Parayı verirken, ‘Oh, deli pezevengin canına değsin!’ diyeceği de cabası... dedim!”  </p>
			<p class="paragraf">“Biraz daha dişini sıksan hani söktürecektin!”  </p>
			<p class="paragraf">“Sıkası kalmadı. Bunaldım! Gâvurların yüzüne bakamaz oldum. ‘Kanunla koparmanın yolu yok!’ lafını, gel de elin dil bilmez Hollandalısına anlat! İşte böyle arkadaş! Bu sabah biz Allah’ın izniyle, karıyı, şirket direktörü olacak terese koşup trene bindirdik! Karı, elindeki vekâlete göre şirketin bilmem ne şefi görünüyor! Evet, trene bindirdim de geldim! ‘Göreyim seni gülüm Matmazel Tamara, herifin erkekliğini burmalı, canını burnuna getirip ıhtırıp, verile emrini söküp almalı!’ dedim de geldim. ‘Aman şu gâvura pek bir şey sezdirmeyelim!’ diye yalvardım da geldim! Bir yandan da, ek yerimizi belki belli etmeyiz çabalamasıyla gâvura, ‘Tre biyen müsü... Çok biyen müsü,’ diye yılışmaktayım. Sonunda, üçüncü çan çalınca, ‘Tamam! Se fini müsü... Le Livr Türk dan la poş!’ dedim atladım!” Birkaç kez derin derin of çekti. “Laf aramızda Farmason! Sövüp sayarak, tepinerek yürüdüm ve de vapurda bilet diyen herifi tepelemekten kendimi zor güç zaptederek köprüyü tuttum! Demek biz, yeni dümbük olduğumuzdan daha utanmayı büsbütün söküp atamamışız ki... Neden uzatmalı? Serbest Parti’ye de gittim, kaydımı yaptırdım da öyle geldim!”  </p>
			<p class="paragraf">“Benim bildiğim, bu para işi epeydir sürünüyordu. Anlattığına göre, yüzüp yüzüp kuyruğuna da getirmiştin. Şimdi birdenbire dümbüklüğe karar verip hemen sıvanmak neyin nesi? Ayrıca bugün ne göründü gözüne de hopladın, çizgiyi geçtin!”  </p>
			<p class="paragraf">“Geçtim, çünkü fırsatı kaçırmamıza çok bir şey kalmadıydı, Farmason, senin haberin yok!”  </p>
			<p class="paragraf">“Ne fırsatı? Parayı hazineye mi katacaklardı sakın? ‘Müsaderedir bu... Ve de Osmanlı töresidir!’ diyerekten?”  </p>
			<p class="paragraf">“Yok canım! Selbes’in fırsatını arkadaş! İzmir olaylarını sen duymadın mı? Dün Ağaoğlu burdaydı. Anlattı ki... Dilin dişin kitlenir! Düşündüm. Hiç şüphem olmadı. Selbes’e şu günlerde soyundun ne âlâ! Kertesini milim atlattın mı hiç değeri yok! Yanarsın ki, kıyamete kadar...”  </p>
			<p class="paragraf">“Selbes’e soyunmanın... Şu günlerde... Demek kertesini, milim atlattın mı? Hiç değeri yok mu?”  </p>
			<p class="paragraf">“Yok, evet! İş işten geçti bil ve fırsatı pırradak uçurdun bil... Başkaca...”  </p>
			<p class="paragraf">“Deliiii... Vay ki deli dümbük! Sen bunları bugünkü <span class="CharOverride-2">Cumhuriyet</span> gazetesini okuduktan sonra mı söylemektesin?”  </p>
			<p class="paragraf">“Yok... Gazete mazete görmedim ben... Ne varmış <span class="CharOverride-2">Cumhuriyet</span> gazetesinde? Yalandır!”  </p>
			<p class="paragraf">“Vay başıma! Hem bir yaman zanaata soyunup dümbüklük gibi bir saygıdeğer mesleğe katılıp, hem de sabahleyin bütün gazeteleri ve de en başta Yunus Nadi Bey’in <span class="CharOverride-2">Cumhuriyet</span>   </p>
			<p class="paragraf">gazetesini sonuna kadar okumayınca, ya sen bu ince zanaattan ekmek paranı nasıl çıkaracaksın, derbeder?”  </p>
			<p class="paragraf">“N’olmuş Allahıma şükür! Geçti <span class="CharOverride-2">Cumhuriyet</span> gazetesinin önemli sayıldığı baskı çağları... Bundan böyle bunların ‘Allah bir’ dediğine inanmayacağız Farmason! Yunus Nadi’nin fasa fisolarına inandınsa, adam olamadın gitti demektir! Vah ki bunca deney... Bunca görgü... Vay ki feraset yoksulluğudur. Yazıklar olsun!”  </p>
			<p class="paragraf">“Bana, öyle mi, vah vah! Gene bana... Edebini takın! Sesini kes! Hazır ola gel! Dinle! Bugün... Bugün yavrum, Batılaşmamız sayesinde ve de muasırlaşmamız, başkaca uygarlaşmamız sayesinde, daha nice nice adı duyulmamış laşmalarımız sayesinde dümbüklük de yüksek eğitim istemektedir. Fazladan buna bizim üniversiteler güç yetiremediğinden, ‘Akranlarım arasında uzman olayım,’ dersen Avrupa Sorbonlarından, Haydelberglerinden ve de Amerika Harvardlarından, Kolombiyalarından, girebilenlere İngiltere Oksfortlarından, Kembriçlerinden pek iyi derecede diplomalar gerektir ve de ayrıca, zanaatın derindeki inceliklerini öğretecek kurslara, seminerlere, zorlu stajlara girip çıkmak gerektir. Heyvahla görmekteyim ki, sen bu cânım zanaatı, daha ilk adımda maskara edip yüzüne gözüne bulaştıracaksın!”  </p>
			<p class="paragraf">“Halt etmişsin! Görmeyince ne desem boş! Ah, n’olaydı olaydı, sen beni bu sabah Ankara treninin aralığında Matmazel Tamara denilen Levanten kahpeye yollar, izler gösterirken, oyunlar belletip öğütler verirken görmeliydin! Nerden yanaşıp, nerden tutacağını, herifin önünde nasıl yatıp yuvarlanacağını, damara şerbeti nasıl getireceğini, çifte sarmayı sarıp ne oyunlarla pes ettireceğini sayıp dökerken görmeliydin ki, boyunla beraber günahımı aldığını bilmeliydin! Gör bak, ‘Aferin pelvan!’ diyerekten sırtımızı sıvazlamaz mıydın? Alnımızı öpmez miydin?”  </p>
			<p class="paragraf">“Öyle de, Yunus Nadi’nin <span class="CharOverride-2">Cumhuriyet</span>’indeki mektubunu n’apalım?”  </p>
			<p class="paragraf">“Nesini? Mektup mu? Ne mektubuymuş? Bu herif Selbes kazığı acısıyla sersemleyip, artık mektuplarını postaya vermeyerek, gazetesine mi basar oldu?”  </p>
			<p class="paragraf">“Oldu ki Celâdet Bey... Gayet yaman!”  </p>
			<p class="paragraf">“Kulak asma! Yaman da olsa... Geç! Hapı yuttu bu Halkçılar...”  </p>
			<p class="paragraf">“Bak bakalım öyle mi, dümbük turfandası...”  </p>
			<p class="paragraf">Doktor Münir, böyle söyleyerek cebinden <span class="CharOverride-2">Cumhuriyet</span> gazetesini çıkarıp Avukat Celâdet Bey’in önüne serdi, parmağıyla çerçeveli yazıyı gösterdi.  </p>
			<p class="paragraf">Deli Celâdet, bir zaman okuma gözlüğüne çalındıysa da, yazı kendisini kavrayıp sürüklediğinden ceplerini aramaktan vazgeçerek yumuldu. Biraz okuduktan sonra, yüzü karmakarışık, Doktor Münir’e baktı:  </p>
			<p class="paragraf">“Allahü ekber! Nedir bu aman Farmason! Bu nasıl iş! Ya bu herif canına mı susadı?”  </p>
			<p class="paragraf">“Hele bitir ki... Konuşuruz!”  </p>
			<p class="paragraf">Avukat Deli Celâdet Bey, mektubu her kelimede duraklayarak yüksek sesle okudu.  </p>
			<p class="_0">  </p>
			<p class="paragraf">“AÇIK MEKTUP,  </p>
			<p class="paragraf">Reisicumhur Gazi Mustafa Kemal Hazretleri’ne,  </p>
			<p class="paragraf"><span class="CharOverride-2">İzmir’de bir matbaamıza taarruz edildiği ve Cumhuriyet Halk Fırkası binamız taşa tutulduğu günden beri memlekette bize düşen yeni vazifelerin vücut ve ehemmiyetini takdir ediyoruz. Bu arada, ezeli ve ebedi şefimiz olarak bildiğimiz zatı devletlerini başka ve yeni fırkaların kendilerine mal etmeye çalıştıklarını görerek öyle dahi olsa biz kendimizi, bize emanet edilen Cumhuriyet’i her ne pahasına olursa olsun savunma görevini eksiksiz ifaya muktedir biliyoruz.</span>  </p>
			<p class="paragraf">(Allahü ekber!) <span class="CharOverride-2">Vazifemizin kolaylaşması hesabına değil, belki vaziyetin tavzihi namına hal ne ise lûtfen ifadesini istirham etmeye mecbur kaldık.</span> (Vay vay vaaay!)  </p>
			<p class="paragraf"><span class="CharOverride-2">Her hal ve ihtimalde Cumhuriyet’in iyice korunacağından daima emin bulunarak sonsuz hürmetlerimizi lûtfen kabul buyurunuz aziz şefimiz! Yunus Nadi.”</span>   </p>
			<p class="_0">  </p>
			<p class="paragraf">Aman Farmason, nedir bu? Yahu Farmason, ya bu herif bu cesareti... N’apar peki Sarı Paşa? Vay vay! Yahu ne demektir? ‘Sen olmasan da biz başımızın çaresine bakacağız!’ demekte değil mi Yunus Nadi? Yahu bu Yunus bu kadar yiğit olamayacaktı... Gözüne görünen nedir? Senin aklın ne kesmekte Farmason? Yazdı mı, yazdırıldı mı?”  </p>
			<p class="paragraf">“Yazsa da yaman... Hele yazdırılsa daha yaman...”  </p>
			<p class="paragraf">“N’olacak? N’olacak Allah lillah aşkına! Benim aklım karıştı Farmason, n’olacak demekteyim? Akıl gelsin!”  </p>
			<p class="paragraf">“Şurdan <span class="CharOverride-2">Vakit</span> gazetesine telefon et. Bakalım Murat orda mı? Sabahleyin bu mektubu okuyunca gazeteye koşmuştur sanırım. Sor bakalım, neyin nesi? Başka bir havadis var mı?”  </p>
			<p class="paragraf">“Hay çok yaşa! İyi düşündün. Yahu neydi bu herifin numarası? Kadir! Bre ‘Kadir’ demekteyim herif, geberdin mi?”  </p>
			<p class="paragraf">Kadir koştu, numarayı söyledi. Deli Celâdet, denize düşenin usturaya sarılması gibi telefona yapıştı. Hırıltılara kendi hırıltılarını katarak, “Alo! Alo dedim matmazel... Kulağından başlatma!” diye böğürerek numarayı söyledi. “Allahü ekber! Ya bu da mı gelecekti başa Farmason!” diye kıvranarak bekledi.  </p>
			<p class="paragraf">Murat karşısına çıkınca sevindi.  </p>
			<p class="paragraf">“Mektubu... Okudun! Nedir? Yaman mı haberler... Ne haberleri... Diyemez misin? Diyemezsen sıçrayıp gelmekte mi yok! Bir arabaya hoplayıp yetişmek... Araba parası benden... Benden demekteyim yahu! Tuu Allah kahretsin, kapattı teres!”  </p>
			<p class="paragraf">Dinleyici elinde öylece bir an durdu. Sonra teslim oluyor gibi yenik bir sesle sordu:  </p>
			<p class="paragraf">“Neyin nesidir bu Doktor? Bu nasıl bela?”  </p>
			<p class="paragraf">Birden yılmış, paniğe kapılmıştı. Bunu saklamaya bile uğraşamıyordu. Yılların biriktirdiği kesin yenilgilerin üstüne tüy diken bir sefil yılgınlıktı bu... En çok güven duyulduğu anın hemen yanı başında apansız peydahlanıp her şeyi tepetaklak eden, bütün direnme güçlerini silip süpüren yılgınlık...   </p>
			<p class="paragraf">Avukat Deli Celâdet’te böyle bir yılgınlığın şimdi, birdenbire yüze çıkması, yanlış bir hesapla Serbest Parti’ye katılmasından değil, bu katılmayı sağlamak için aylardır karşı durmaya çalıştığı bir işe, kendisinin bile “dümbüklük” dediği bir rezilliğe son dakikada girişmesindendi.  </p>
			<p class="paragraf">Doktor Münir eski arkadaşına acımak üzere olduğunu sezince, dişlerini sıktı. Elini kırçıl bıyıklarına atarak kaşlarını çattı. Demin doğru söylemişti bu deli pezevenk... Evet, zor altında olmadan girişmişti dümbüklüğe... Hiçbir özrü olmadan... “Sapıtıyor muyum? Dümbüklüğün özrü mü olurmuş?” Kendisine, kendisiyle beraber Celâdet’e kızdı. Demek dümbüklükle oyun olmuyor... Uzaktan bir başkasında seyrederken bile tehlikeli... Özür mözür aramaya başlıyorsun! Rezilliğe doğru kayıyorsun yavaşça... “Hay Allah belasını versin!”  </p>
			<p class="paragraf">Celâdet’in son bir gayretle kendisini toparlamaya çalıştığını fark etti. “Demek kodoşluktan geri çekilmeye hiç niyeti yok bu herifin... Kodoşluğa soyunmadan bugünkü ortamda iş göremeyeceğini mi anladı? Buna iyice inandı mı? Tüh yüzüne!”  </p>
			<p class="paragraf">“Hayır yahu! Yunus Nadi’nin mektubu da neymiş? Kaç paralık adam Yunus Nadi? Güçlülüğünden mi yazdı, bunu, hayır! Güçsüzlüğün can havliyle yazdı! Yiğitliğinden mi yazdı, katiyen hayır! Kalıbımı basarım! Ödü koptuğundan yazdı. Topçu İhsan soruşturmasında Soruşturma Kurulu Başkanı’ydı. ‘Bir başka Yunus Nadi beni sorguya çekerse n’aparım!’ demiştir. Aklı sıçramıştır. Yahu biz hiç mi adam olmayacağız Farmason? Biz eskiden de kaltaban mıydık bu kadar?”  </p>
			<p class="paragraf">“Ha şunu bileydin!”  </p>
			<p class="paragraf">“Halt ettin şimdicik!”  </p>
			<p class="paragraf">“Ne zaman haksız yere yakalansanız bunu söylemiştirsiniz.”  </p>
			<p class="paragraf">“Şundan halt ettik ki, İzmir olaylarını hesaba katmadık!”  </p>
			<p class="paragraf">“N’olmuş İzmir’de?”  </p>
			<p class="paragraf">“Bütün millet ayaklandı. Bütün milleti asacak halleri yok ya bunların?”  </p>
			<p class="paragraf">“Hiçbir zaman bütün milleti asmazlar, senin gibi birkaç akılsızı asarlar.”  </p>
			<p class="paragraf">“Hayır! Asma yok bu kez Farmason! ‘Deliyiz’ dedikse büsbütün zırdeli değiliz!”  </p>
			<p class="paragraf">“Nerden belli!”  </p>
			<p class="paragraf">“Hayır! Yok bu kez ayakların yerden kesilmesi... Bu kez başka... Şundan başka... Bu kez senin Sarı Paşa muhalefete gerçekten muhtaç oldu. Anladı, muhalefetsiz yürümez! Eskiden muhalefetsiz rahat ederim sandıydı. Ayrıca bizim İttihatçı kodamanlardan da korkuyordu. Temizledi, kurtuldu. Şimdi muhalefet çıkaracak ki, milleti biraz oyalayacak...”  </p>
			<p class="paragraf">“Öyleyse, işine yarayacaksınız! Durduğu yerde adam, düşmanının işine yarar mı? Olur mu böyle şey?”  </p>
			<p class="paragraf">“İşine yaramak bizim de işimize geliyorsa bal gibi olur!”  </p>
			<p class="paragraf">“Demek punduna getirdiniz!”  </p>
			<p class="paragraf">“Tam! İspatı da, milletin daha şimdiden Serbest Parti’yi tutması...”  </p>
			<p class="paragraf">“Bu tutmak nasıl tutmak, durdun mu üstünde hiç?”  </p>
			<p class="paragraf">“Nasıl ne demek? Tutmak tutmaktır.”  </p>
			<p class="paragraf">“Bizim milletin tutması çeşitli olur da... Birincisi... Eli sopalı rezil iktidarlara karşı, kim çıkarsa çıksın, onu mutlaka tutar... Onu bu yoldan yere çalmak ister. İsterse bu iş, çeteler arası boğuşma olsun! Bahtını mutlaka dener bizim milletimiz... Böyle sıralarda eli sopalılara karşı çıkanın kişiliği hiç umurunda değildir. Baskı biraz azalsın da n’olursa olsun! Çünkü bizim millet, dış görünüşündeki aldatıcılığa rağmen, hürriyetsizlikten iğrenir. Çünkü tarihinde, Batı’dakine benzer kölelik dönemi yaşamamıştır. Yani ne köle olmuştur ne de köle çalıştırmıştır. Bunun için her çeşit hürriyetsizliği insanlık onuruna hakaret sayar. Aslında halklarına baskı yapan idareler, isteseler bile halkçı olamamış pis idarelerdir. Halkçı   </p>
			<p class="paragraf">olamamak, soygunculuktan, bir de yeteneksizlikten gelir. Ya da soyguncularla, yeteneksizlerle başa çıkamayacak kadar hayvan olmaktan... Bunlar bir de hadlerini bilmeden baskı yapmaya yeltenirlerse bizim millet onları katiyen bağışlamaz. Ayaklanıp tepelememesine aldanmamalı... Baskıcıları er geç bitireceğine güvendiğindendir. Tarihimizde bunların iflah olmuşu hiç yoktur. Rezillikle gitmişlerdir. Hepsi de mutlaka kendi pisliklerinin içinde boğulmuşlardır.”  </p>
			<p class="paragraf">“İkincisi?”  </p>
			<p class="paragraf">“İkincisi, Deli Avukat, herif yenidir. Önceden hiç denenmemiştir. Gayet bunaltılı bir geçitte apansız karşısına çıkarılmıştır. Bizim millet ondan iyilik umar. Bu umut katiyen herifin söylediği palavralarla ilgili değildir. Eski pisliğe karşı, yeni çıkanı tutar bizim millet, iktidara gelene kadar... Fakat iktidara geldiğinin haftasında, tarihsel deneylerinin verdiği sezgi gücüyle ne mal olduğunu hemen anlar herifin... Umduğunu bulamadıysa, hemen kabuğuna çekilir. Ortalığı madrabazlara bırakır. Yani herifi acıklı kaderiyle, yani rezillikleriyle baş başa bırakır. Biz aydınlar gibi kendi kendini kandırıp tekrar tekrar aldanmaz. Boş yere tekrar tekrar umuda kapılmaz.”  </p>
			<p class="paragraf">“Ya şimdiki tutuşu?”  </p>
			<p class="paragraf">“Şimdiki tutuşunu, gel, İzmir olaylarından çıkarmaya çalışalım: Ne demiş çocuğu vurulan adam? ‘Bizi kurtar!’ demiş, ‘Bizi bu mutemetlerden kurtar!’ demiş... Anladın mı kurnazlığı? Çocuğunun ölüsünü taşırken başvurulmuş gerçekten Shakespeareyen bir kurnazlıktır bu...”  </p>
			<p class="paragraf">“Nerden çıkarıyorsun?”  </p>
			<p class="paragraf">“Bak nerden! Bunları kimden kurtaracak Fethi Bey? Parti mutemetlerinden... Kimdir bu mutemetler? Halk Partisi’nin görevlileri... Yaptıklarından kim sorumludur bunların? Halk Partisi... Mutemetler ya halkın yararına çalışıyorlardır. O zaman çocuğu vurulan adam halkın sırtından geçinen rezil soygunculardan biridir. Mutemetleri, namussuzluğuna yol vermedikleri için istemiyordur. O zaman bu adamın sözü makbul değil... Ya adam hayrını şerrini bilmeyecek kadar aptaldır. Sözü gene makbul değil. Bunun tersi, mutemetler halkın zararına çalışıyorlar. O zaman bu kadar uyanık, bu kadar cesur, hele ölümü göze almış halk, bu kötülüğü, çeşitli yollardan merkeze bildirmemiş olmaz. Bu durumda, Halk Partisi kötülükleri ya güçsüzlüğünden önleyemiyor ya da çıkarı kötülükte olduğundan önlemek istemiyor. Gerçek buysa, Fethi Bey’e, ‘Bizi mutemetlerden kurtar!’ demek kurnazlıktır. Bunun anlamı, ‘Bizi Halk Partisi’nin en tepesindeki kodamanlardan kurtar!’ demek olur.”  </p>
			<p class="paragraf">“Elbette... Haşşunu bileydin!”  </p>
			<p class="paragraf">“O zaman da, böyle bir köklü kurtarışı Fethi Bey gibi kimliği belli birinden beklemek enayiliktir. Bir şey yapabilir mi Fethi Bey, bugünkü durumda? Hayır, hiçbir şey yapamaz. İşte burası, sözüme kulak ver Deli Avukat, İzmir halkının, hatta bütün Türkiye halklarının umurunda değil... Halkımız, önemli bir çoğunluğuyla, önüne çıkarılan bir fırsatı kullanmaya bakıyor. Baskıyı biraz aralayabilirse... Hele beklenmez bir alıklığa getirip sırtından büsbütün silkip atabilirse ne mutlu! Benim asıl şaştığım, siz İttihatçıların durumu.”  </p>
			<p class="paragraf">“Ne var bizim durumda?”  </p>
			<p class="paragraf">“Siz neyi alıp verememektesiniz Halk Partisi kodamanlarıyla 1923’ten bu yana?”  </p>
			<p class="paragraf">“Neyi mi? Bunca asılıp kesilmeler... Haksızlıklar... Vatandan sürülüp atılmalar... Aslında bunların çoğu da İttihatçı değil miydi vaktiyle? Suç salt bize nasıl yüklenir?”  </p>
			<p class="paragraf">“Öç almak niyetindesiniz demek! Dümbüklüğü bile göze alıp girişmek isteyişin, demek önce bundan, sonra da elbet iktidara da geleceksiniz denk düşürürseniz! Yanılmaktasınız Deli Celâdet! Siz asıl İttihatçılar, artık bir daha iktidara gelemezsiniz.”  </p>
			<p class="paragraf">“Nedenmiş bakalım! Ketenperesine getirirsek görürsün gelebilir miymişiz, gelemez miymişiz!”  </p>
			<p class="paragraf">“Gelemezsiniz, çünkü bizim Osmanlı zagonunda yoktur bunun yeri... İmparatorluk sizin elinizde yıkıldı mı, yıkılmadı mı?”  </p>
			<p class="paragraf">“Suçu hep mi bizim? Yüz yıldır süren çöküntünün?”  </p>
			<p class="paragraf">“Orası başka... Sizin elinizde yıkıldı. Bu öyle bir suçtur ki, rastlantı bile olsa, cezası tarihten kesinlikle silinmektir. Aslına bakarsan, sizin Halkçılarla görülecek hesabınız, üzerinde çekişeceğiniz herhangi bir meseleniz de yok olmak gerek! Siz koca bir imparatorluğu on yılda yıktınız! Halkçılar bunun yıkıntılarını, yıkanlara, üste vererek bağladı. Yani siz bir tek işin iki parçasını işbölümü yasaları içinde tamamladınız! Elhak da yaman tamamladınız!”  </p>
			<p class="paragraf">“Yahu sapıttın mı? Halkçıların becerdiğini biz neden beceremezmişiz iktidarı bir kez ele geçiriversek?”  </p>
			<p class="paragraf">“Aslında bana sorarsan onlar da beceremiyor iktidar sürmeyi... Becerebilseler, bunca temizlikten sonra, ‘Muhalefetsiz olmuyormuş!’ diye, bu kadar kan dökerek elde ettikleri muhalefetsiz düzeni, gene kendileri, görünürde hiçbir halk baskısı da yokken geri getirmeye çabalar mıydılar?”  </p>
			<p class="paragraf">“N’olacak peki? Biz iktidara geçemiyoruz! Berikiler yürütemiyor. Osmanoğulları mı gelecek gerisin geri?”  </p>
			<p class="paragraf">“Hayır, Osmanoğulları hiç gelemez artık! Çünkü Osmanoğulları Ankara’ya yenildi. Tarihte yenilgilerin önemi yoktur. Direnseydiler, direnebilseydiler, belki Çelebi Mehmet gibi yeniden gelebilirlerdi. Tarih yalan yazmıyorsa, kırka yakın kılıç yarası varmış Çelebi Mehmet’in gövdesinde... Böyle sürekli bir boğuşmadan gelmiş, oturmuş tahta... Oturabilmek için de bütün kardeşlerini temizlemek zorunda kalmış... Demek ki, yaptığı kavganın şakası yok! Osmanlı kanunu. Devlette tökezlendin mi, hele var gücünle ölümü göze alıp çabalamadın mı, gitti gidersin! Siz boşuna debelenmektesiniz iki taraf da...”  </p>
			<p class="paragraf">“Peki yahu! Osmanlı da gelemeyecekse kim gelecek?”  </p>
			<p class="paragraf">“Halk gelecek... Gülersin! Her çeşit aydınlarımızın yanına lütfen inmek istedikleri uydurma halk değil... Bizim gerçek halkımız... Bizden başka bir insan türü olmayı sürdüren halkımız... Hiç su katılmamış yerli.”  </p>
			<p class="paragraf">“Yerli ne demek? Biz yerli değil miyiz?”  </p>
			<p class="paragraf">“Su katılmamış dedim... Biz aydınlara çok su katılmıştır, hem de cıscıvık yabancı suyu... Su katılmamış yerli olmayınca hiçbir şey olunmaz. İnsan bile olunmaz. Çünkü gerçekten namuslu olunamaz. Bilirsin, Batılılaşmaya yöneldiğimizden bu yana, biz aydınlar halktan ayrılmışız. Çünkü bu Batılılaşma bize halktan değil, Saray’dan gelmiştir. Halktan kopmuş, halka dönebilmek umudunu kesinlikle yitirmiş Saray’dan... Saray’la en yakın çevresi, vezir vüzera... Bu dönemde bizim halkımız, batıya karşı Batılılaşmaya çabalayan Osmanoğullarına rağmen, Osmanlıyı savunmuşlardır. Daha sonra, Batılılaşmaya çabalayan Türkçülere rağmen Türkçülüğü, hatta bilir bilmez batılaşmaya çabalayan, sözgelimi bizim şair Mehmet Âkif gibi Müslüman Doğuculara rağmen Doğuculuğu, bugünün büsbütün çırçıplak Batılılaşmacı Halkçılarına rağmen de Halkçılığı, yani kendi varlıklarını savundukları gibi... İşte bu halkın içinden, bizim sefil etkimizi yere çalacak yeni bir yerli insan türü çıkacaktır. Ben umutluyum, er geç çıkacaktır. Bunlar, burdan başka bir yere sığınamayacak, kendi halklarından başka topluluklara katılamayacaklarını kesinlikle idrak etmiş, namuslu adamlar oldukları için er geç kendi işlerini kendileri görmek için çıkacaklardır ortaya... İşte...”  </p>
			<p class="paragraf">Kapı tıklatıldı. <span class="CharOverride-2">Vakit</span> gazetesinin röportaj yazarı Murat göründü:  </p>
			<p class="paragraf">“Yabancı yok mu? Oh ne güzel!”  </p>
			<p class="paragraf">Deli Celâdet Bey, Gazeteci Murat gerçekten kurtuluş getirmiş gibi sevinçle yerinden fırladı:  </p>
			<p class="paragraf">“Nerde kaldın cerideci? Yahu öldü mü bu herif dedim! Ne haber? Yunus Nadi mi yazmış mektubu, yoksa Saray’dan mı söyleyip yazdırmışlar?”  </p>
			<p class="paragraf">“Hiç yazabilir mi? Hem Selbes’e karşı olacak hem Saray’a karşı? Nerde öyle alık Şövalye döla Manşe?”  </p>
			<p class="paragraf">“Heyvah!”  </p>
			<p class="paragraf">“Ne cevap verecek dersin Gazi buna? Sayım suyum yok benim diyebilir mi?”  </p>
			<p class="paragraf">“Neden? Başka türlü olabilir miydi, İzmir olaylarından sonra Celâdet Bey?”  </p>
			<p class="paragraf">“Vallah, hukukçu olduğunuzdan siz daha iyisini anlarsınız. Benden size cevabı getirmek! Buyurun! Cebinden bir kâğıt çıkarıp Avukat Celâdet Bey’e uzattı: Yarınki gazetelerin birinci sayfalarının incisi...  </p>
			<p class="paragraf">Deli Celâdet, gene bir zaman okuma gözlüğünü aradı, bulamayınca sövüp saydı. Kâğıdı gözlerinden epey uzakta tutarak tane tane okudu:  </p>
			<p class="_0">  </p>
			<p class="paragraf">“GAZİ HAZRETLERİNİN MEKTUPLARI,  </p>
			<p class="paragraf">Cumhuriyet Gazetesi Başmuharriri Yunus Nadi Beyefendi’ye...”  </p>
			<p class="paragraf">“Bana kalsa yeter. Gerisinin n’olduğu anlaşılıyor.”  </p>
			<p class="paragraf">“Nerden?”  </p>
			<p class="paragraf">“‘Beyefendi’ sözünden... Bitirmeye karar verseydi, Bey bile demezdi. Ama gene de oku bakalım!”  </p>
			<p class="paragraf">“Cumhuriyet gazetesinde bana hitaben yazılan açık mektubu okudum. Bu mektupta, son günlerde İzmir’de vukua gelen hadiseler işaret olunarak beni, Cumhuriyet Halk Fırkası’ndan başka fırkaların kendine mal etmeye çalıştıklarını gördüğünden bahis ve vaziyet açıklanması namına, hal ne ise ifadesi talep olunuyor.  </p>
			<p class="paragraf">Bu nokta üzerine diğer bazı gazetelerdeki yazıları da okudum. Her yerde halk arasında da bu hususta şayialar ve tereddütler olduğunu işitiyorum.  </p>
			<p class="paragraf">Hakikati, Fethi Beyefendi’ye yazdığım mektupta açıkça ifade ettiğimi zannediyorum. Kendilerince hakiki vaziyetin tamamen bilinmekte olduğuna şüphe yoktur. Ancak, umumiyetle yanlış zan ve düşünmeler ve görüşler olduğu anlaşılıyor. Hakikati hali bir daha ifade ve tasrih edeyim. Ben, Cumhuriyet Halk Fırkası’nın Umumi Reisiyim. Cumhuriyet Halk Fırkası Anadolu’ya ilk ayak bastığım andan itibaren teşekkül edip, benimle çalışan Anadolu ve Rumeli Müdafayı Hukuk Cemiyeti’nden doğmuştur.  </p>
			<p class="paragraf">Bu teşekküle tarihen bağlıyım. Bu bağı çözmem için hiçbir sebep ve lüzum yoktur ve olamaz.  </p>
			<p class="paragraf">Resmi vazifemin hitamında Cumhuriyet Halk Fırkası’nın başında fiilen çalışacağım. Bu noktada tereddüde mahal yoktur. Benim bu esas vaziyetim, bir sene nihayetinde sona erecek olan bugünkü muvakkat resmi vazifemin bana yüklediği bitaraflığı bozamaz.  </p>
			<p class="paragraf"><span class="CharOverride-2">İşaret olunan hadiseler arasında, İzmir’de bir gazete idarehanesine ve Cumhuriyet Halk Fırkası merkezine her ne sebep ve suretle olursa olsun yapılmış tecavüzlerden ve hükûmet ricaline ve otoritesine karşı bazı idraksizler tarafından yapılan çirkin tecavüzlerden çok müteessir olduğumu tahmin etmek güç değildir. Bu üzüntümü akan kanlar ve zayolan hayat şiddetlendirmiştir. Bu gibi saldırıcılar ve teşvikçiler Cumhuriyet kanunlarının takiplerinden tabii kurtulamaz. Bu sözlerim Cumhuriyet gazetesine cevaben ve umumi efkârı aydınlatmak üzere neşredilmiştir.”</span>  </p>
			<p class="_0">  </p>
			<p class="paragraf">Avukat Deli Celâdet Bey, okumasını bitirince, hiçbir şey anlamamış da açıklama bekliyormuş gibi bir zaman karşısındakilerin yüzüne baktı.  </p>
			<p class="paragraf">Doktor Münir Bey rahatça gülümsüyor, Gazeteci Murat, duyduklarını çok beğenmiş de, beğenmeyenlere karşı gösteri yapmak istiyormuş gibi ciddiyetle bıyıklarını kurcalıyordu.”  </p>
			<p class="paragraf">“Vay ki Sarı Paşaa! Sonunda Fethi’ye de mi oynadın bu oyunu?”  </p>
			<p class="paragraf">“Fethi kim? Şuna ‘Fethi Beyefendi’ desene... Paris Elçisi... Hani, şu komisyoncu elçi, daha önce II. Abdülhamit’e ait para ve tahvil çantasının, göz göre göre sırra kadem bastığı Selanik yolculuğunun arslan muhafızı! Fethi Bey’e de oyun oynanmayacak da ya kime oynanacak?”  </p>
			<p class="paragraf">“Şimdi inandım! Birbirini yiyecek bunlar. Tamam! Bunlar, birbirlerini durdukları yerde yiyememezlik edemiyorlar! Demek ki hapı yuttular! Oh! Ne güzel, <span class="CharOverride-2">‘Alma mazlumun ahını çıkar aheste aheste...’”</span>  </p>
			<p class="paragraf">Doktor Münir, Talât Paşa’nın resmine dalmıştı. Ölümünden bu yana Talât’ın resimlerine dalmak fırsatını ne zaman bulsa, Kanuni Sultan Süleyman’ın cenaze töreni için yazılmış olduğu söylenen bir beyiti hatırlıyordu. Gene aklından geçirdi: <span class="CharOverride-2">‘Yanında bunca kuldan bir âdemin bile yok / Bu nasıl seferdir ki beyim ihtiyar ettin.’</span>  </p>
			<p class="paragraf">Murat dönüp sordu:  </p>
			<p class="paragraf">“Bir şey mi söylediniz doktor amca?”  </p>
			<p class="paragraf">“Ben mi? Yok... Yok, hayır...”  </p>
			<p class="paragraf">Sokakta bir gezgin satıcı yanık, yayvan bir sesle bağırmaya başlamıştı:  </p>
			<p class="paragraf">“Eskilere süpürgeler! Eskilere süpürgeler!”  </p>
			<p class="paragraf">Farmason Doktor Münir Bey gülerek pencereyi gösterdi:  </p>
			<p class="paragraf">“Duydun mu Deli Celâdet, Yahudi bize laf atıyor!”  </p>
		</div>
	</body>
</html>