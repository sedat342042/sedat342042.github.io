<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-5" xml:lang="en-GB">4  </p>
			<p class="paragraf">Kadı Nurullah Molla tarafından 1715’te yaptırılan Canbaz Kadı Medresesi, Vefa yangın yerinin sınırında, dörtte üçü yıkılmış bir küçük medresedir. Önü Kadı Nurullah Sokağı, sağı vaktiyle süprüntülük gibi kullanılan arsaları, solu merdivenli Molla Yokuşu, arkası kendi göçüğünün meydana getirdiği on beş arşın derinliğinde, gayya kuyusu gibi âdem ürküten çukurdur.  </p>
			<p class="paragraf">Kadı Nurullah Molla, zamanının –1700 yıllarının– ünlü bilginlerinden olduğu halde, tarihlere ve de <span class="CharOverride-2">Şakaiki Numaniye</span> zeyillerine kırılmaz inadı yüzünden “Katır Kadı”, binek değiştirmek tutkusu yüzünden de “Canbaz Kadı” lakabıyla geçmiştir. İnadı her ne kadar Edirne Vakası’nda padişah indirmeye kadar varmışsa da, canbazlığı daha baskındır. Binek alıp satmak, üste verip üste alarak trampa etmek tutkusu hastalık haline çıkalı beri, hemen hiçbir gün evine sabahki binekle gelmemiş, atla gittiyse eşekle, eşekle gittiyse katırla, katırla gittiyse kısrakla, kısrakla gittiyse aygırla dönmüştür. Kimi zaman altındakini değeri pahasıyla satıp uygununu bulamadığından kapıya yaya dayanmış, kimi zaman beğendiği hayvanı alıp kendisininkini satamadığından yedeğindekiyle çift binek gelmiştir.  </p>
			<p class="paragraf">Kadı Nurullah Molla’nın inadı uğursuzluğunu Canbaz Kadı Medresesi’ne bulaştırması şöyle oldu: 1715 yılı Nisan ayının ilk cuması günü sabahı Katır Molla, öteki adıyla Canbaz Kadı, attan yüksek, attan yörük Kıbrıs eşeğine bindi, taşlara can vermesiyle ve de tavla zarı kadar temel üstüne minare kurmasıyla ünlü Ermeni milletinden Avadis Kalfa’yı ardına alıp medrese ile vakıf akarlarının kurulacağı arsaya geldi. Hopladı indi. Elindeki gümüş değnekle temellerin, çeşmenin yerini çizdi. “İşte bu kadar,” deyip ayağını üzengiye attı. Avadis Kalfa herifin hoplayıp süreceğini anlamasıyla aklını sıçratayazıp, “Bre hay!” diyerekten dizgine sarıldı. Önceleri adam gibi yalvarıp, daha sonra sesi çıktığı kadar bağırarak işin olmazlığını anlatmaya çabaladı. Bağırtısına semtin yaşlıları koşaraktan biriktiler, meseleyi anlayınca Avadis gâvura hak verdiler. Evet, burası Süleymaniye Camii ve de külliyesinin yapımı sırasında kalmış, temel tutmaz, taş yapı taşımaz dolma topraktı. Yirmi beş hücreli medreseyi, on basamakla çıkılır müderris odasını, altındaki aşevini kaldırmak şurda kalsın, çuldan örme Çingen çerkesini taşıyacağı şüpheliydi. “Gel inattan vazgeç Kadı Efendi, yanılmaktasın! Gevşek toprakla oyun olmaz!” dedilerse de söz anlatamadılar. Canbaz Kadı, “Ya bizim demir kazık kuvvetinde, Horasan harcı sıkılığında dua gücümüzü siz hiç mi hesaba almamaktasınız teresler!” diyerekten bağırdı, bineğini tepikledi. Az kaldı ki, Ermeni milletinden fukara Avadis Kalfa’yı Kıbrıs eşeğine çiğnete. Köşeyi bükülmeden durup gümüş deyneği sallayaraktan ne dese iyi? “Temelleri işaretlediğim yerde isterim! Parmak oynasa, tutar seni, medresemin arsasındaki incirin dalına asarım!” deyip savuştu. Katı Molla demişler, yapar mı yapar!  </p>
			<p class="paragraf">Yapı 1717’de tamamlandı. Kesme taştan, gönül ferahlatıcı, okuyanlara zihin açıklığı veren gayet şirin bir bilgi yuvası oldu ki, görenler Avadis Kalfa’ya, “Ulan aferin Ermeni oğlu! Cennetliksin!” dediler.  </p>
			<p class="paragraf">Ne fayda ki, Canbaz Kadı Medresesi’nin temeline kazma vurulduğu saat, Fatih Camii’nin temeli atıldığı uğursuz saate rastlamıştı. İki yıl sonra, 1719’da, Fatih Camii’nin direk   </p>
			<p class="paragraf">başlıklarını çatlatan, minarelerinden birini yıkan depremde, medresenin müderris odasıyla mutfağı, dört de hücresi arkadaki dayanak duvarıyla birlikte göçtü, daha doğrusu, sanki yer yarıldı yere geçti.  </p>
			<p class="paragraf">Olay, Canbaz Kadı’nın ağır hastalığına rastlamış, hırsız Naip de masraf azalır diye sevinmişti. Açılan yarmayı destek duvarıyla örmeye kalmadan, Katır Molla, doktorun yasağına aldırmayıp, kalp yetersizliğine karşı gövdesinin şurasına burasına ille de şah damarlarına elli tane sülük yapıştırdığından öldü gitti.  </p>
			<p class="paragraf">1754 yılı Eylül ayının bir uğursuz salı gecesi başlayıp, İstanbul’u tam altı gün altı gece ırgalayan deprem, yarmayı büsbütün yarıp on beş arşın derinliğinde bir uçurum haline getirdiği gibi, hücrelerden beşini daha koparıp almış, öte yandan Fatih Camii’nin de duvarlarını adam girecek genişlikte çatlatmıştı.  </p>
			<p class="paragraf">On iki yıl sonra, 1766 yılı Mayıs’ında sabaha karşı deprem İstanbul’u gene salladı, bütün depremlerde olduğu gibi ilk hızda Fatih Camii’yle Canbaz Kadı Medresesi’ne yapıştı, bu kez camiin kubbesini büsbütün göçertip, Canbaz’dan iki hücre daha alıp gitti.  </p>
			<p class="paragraf">Böylece, Canbaz Kadı Medresesi epeyce küçülmüş, mütevellisine hiç masraf ettirmez mübarek bir makam haline gelmişti. Ne fayda ki, 1775’te akar olarak yaptırılmış ahşap evler, yorgancı dükkânında pamukların tutuşmasıyla yandı, ne mütevelli kaldı, ne hesap, ne kitap...  </p>
			<p class="paragraf">Bu sebeple, 1891 yılının 10 Temmuz Salı günü, İstanbul’u dehşete veren ve de tarihlere adı “Büyük Hareket-i Arz” diye geçen depremde, Canbaz Kadı Medresesi’nin geri kalan 14 hücresinden sekizinin yerle bir olması hiç kimseyi ilgilendirmedi. Arkadaşlarından biri çöküntü altında kalıp öldüğünden, kaçışan mollalar bir daha bu harabeye dönüp gelmediler. Altı hücreyle cümle kapısının taş kemeri, kalın meşe tahtasından kapı kanatları yüzüstü kaldılar. Zamanla hücrelerin   </p>
			<p class="paragraf">damlarını ot bürüdü. Vefa yangını, arkasındaki bütün evleri silip süpürüp medrese harabesini de yangın yerinin taş yığınlarına kattı, enikonu ortadan kaldırdı. Evi yananlardan bazıları, ilk şaşkınlıkla sağlam hücrelere sığınmayı denedilerse de, ayakyolu olmadığını, arkadaki uçurumun çocuklar için tehlikesini görerek hemen vazgeçtiler. Bir ara, bekâr çamaşırı yıkayanlar peydahlandı. Bunlar ana-oğul, gelin, bir de gelinin körpe kız kardeşiydi. Herifin sol gözü pırpırlıyor, sağ bacağı az biraz aksıyordu. Sabahları kocaman bir küfeyi sırtlayıp çıktığına göre ya küfeciydi ya paçavra toplayıcı... Birkaç aya varmadan, kocakarının gözüne geceleri “iyi saatte olsunlar” görünmeye başladı. Giderek bu görüntüler sıklaştı. Yıllar, belalı seferberlik yılları olduğundan mahallede erkek kalmamıştı. Bu yüzden “iyi saatte olsunlar” yangın yerleri şurda kalsın, mahalle aralarında kol geziyorlardı. Genç karıların hiçbir şikâyeti yoktu ama, bir gece “iyi saatte olsunlar”dan asker elbiselisi, kocakarıya tutulmayayım derken kıblesini şaşırıp yardan uçtu, uçarken de, “Vay anasını avradını şöyle ettiğimin cadısı!” diye bağırdı.  </p>
			<p class="paragraf">Bunu küfeci ya da paçavracı duydu. Ertesi gün eşyanın birazını küfeye doldurup iki dengi de karılara sarıp o gidiş gitti, sırra kadem bastı. Mahalleliler, “Ooo! Pislik temizlendi!” diye sevindiler.  </p>
			<p class="paragraf">Cumhuriyet olup, kurtarıcı devrimler furyasıyla medreseleri kapayan devrim de gelip yetişti. İstanbul’da 178 medrese, bunların 2300 odası, 63 dershanesi, 17 kitaplığı vardı. Canbaz Kadı Medresesi de bu sayıya sayılmış olduğuna göre, devrimin bu medreselerden kaçta kaçını barınılır halde bulduğu merak edilecek nokta ise de, “Sayısı batsın! Cehenneme kadar yolu var!” denildi. Ötekilere yapılan işlem Canbaz Kadı Medresesi harabesine de uygulandı. Kapı kanatları birbirlerine kalın tellerle bağlanıp, kırmızı balmumuyla mühürlendi. Devrimciler, devrimin bu kadar kolay başarıldığını görünce kibirlenip kasıldılar, oracıkta tutanağı tutup, “Yaşasın medrese kapatmak devrimi! Olursa bu kadar olur!” diye mühürle kırmızı mum kalemini çantaya atarak savuştular.  </p>
			<p class="paragraf">Medrese kapatmak devriminden sonra nice nice devrimler ardı ardına sökün etmekle, çünkü devrimdir, bir kez sustasından boşandı mı, koca Tanrı beterinden saklasın, zapt olmaktan çıkar; günlerden bir gün, sıra Harf Devrimi’ne geldi. Arap harfinin gerici, buna karşılık Latin harfinin ilerici olduğu anlaşılmakla, ossaat gerici tepelenip ilerici kucağa çekildi. Halkın yeni harfleri öğrenmesine ferman çıkıp her yerde halk dershaneleri açıldı. Devrimler toptan yüksekokullar öğrencilerine emanet edildiğinden, Selim Nuri’yle fakülte arkadaşlarının payına da epey gayret düşmüştü.  </p>
			<p class="paragraf">1929 yılı Ekim ayının başlarında, Selim Nuri’yle fakülte arkadaşı, Nevşehir’in ağa oğullarından Kırkbirin Rüstemşah, Canbaz Kadı Medresesi yakınında bir ilkokulda açılan halk dershanesinde halka yeni devrimin Latin harflerini öğretiyorlardı.  </p>
			<p class="paragraf">Nevşehirli Kırkbirin Rüstemşah, hesabını bilir delikanlıydı, hemi de bildiği hesap ucuza yaşamak değil, düpedüz bedava yaşamaktı. “Kırkbirin ne demektir Selim Ağa? Resmen yeniçerinin kırk birinci ortasından gelmek demektir. Ya peki, yeniçeri ne demektir? Haraçla geçinir, demektir. Bir herif hem yeniçeri ortasından inme hemi de Nevşehirli olursa n’olur bakalım? Çünkü şurası iyicene bilinmelidir ki, fukara Kayserilinin adı çıkmıştır. Aslında Nevşehirli, Kayseriliyi on kez suya götürür de, on kez susuz getirir. Demek ki bu dünyanın haracı bize verilmiştir,” diyerekten kasılmasını görmeyince, ne denilse boş... İşte bu Nevşehirli Kırkbirin Rüstemşah, İstanbul’a geldi geleli oda kirasından usanmış, devrimin kapadığı medreselerden birinde bedava baş sokacak yer aramaya girişmişti. Derse ilk başladığı gece sordu soruşturdu. Birkaç sokak aşağıda Canbaz Kadı Medresesi’nin bulunduğunu haber almasıyla, gündüz gözü çevresinde gezip kapı aralığından bakıp karşıdaki tahta evleri kollayıp uygun bulunca, cuma paydosunun tenhalığına denk düşürüp Selim’le birlikte daha üç hemşerisini yanına katıp geldi. Arkadaşlar kırmızı muma basılmış mührü görünce ürküp geri basacak oldularsa da, Rüstemşah papuç bırakmadı. “Biz yeniçeri soyundanız, devlet ortağıyız, mühür tanımazız,” diyerek kınnapa yapıştı, “Ya Hazreti Ali!” demesiyle çekip kopardı. Telleri büküp, burun kırıp, kanadı ardına dayadı, “Bismillah!” deyip girdi. Ellerini beline koyup çevreyi dikkatle gözden geçirdi. Gördüklerine çok sevinmiş gibi bir uzun beğeni ıslığı salıverdi. Ortadaki koca incir ağacını, bunun koyu gölgesini beğenmişti. Yan yana duran beş hücrenin oymalı kapılarını hele daha çok beğenmişti. Pencere camlarının kırık olmasına biraz canı sıkıldıysa da, “Olacak artık o kadar,” diyerekten filozofluğa vurdu. Nerdeyse bulmuş, iki kazma, iki kürek, bir de kalın manivela demiri getirmişti. Bunları arkadaşlarına dağıtıp, “Haydaaa! Görelim bakalım, devrim gençliği nasılmış,” diye hafiften naralandı. “Çalışmak isterim, hemi de dev gibi çabalamak isterim!” diyerek avucuna tükürüp kazmaya sarıldı.  </p>
			<p class="paragraf">İlk günü mahalleliden kimileri geçerken az biraz durup baktıysa da, akıllarına devrimin kapattığı medreseyi birilerinin açacağı hiç gelmediğinden, “Kim bilir neyin nesidir?” deyip ilgilenmediler. İkinci gün yarmanın önüne korkuluk olarak koca koca taşlar sıralanmış, avlu adamakıllı temizlenmişti. Üçüncü gün, damı çökmüş helayı meydana çıkardılar. Yılan, çıyan, akrep, kırkayak, örümcek, karaböcek yatağı olmuş hücreleri ilk günü temizlemişler, gazyağı gücüyle haşaratı sürüp çıkarmışlardı. Bunlar olurken Kırkbirin Rüstemşah durmadan konuşuyordu: “Devrim ne belaymış kardaşlar! Hele şu-naaa. Demek bunu yapmak kolay, gerisin geri eski haline getirmek gayet güç!” Bakındı kara akrebe... “Yobazlığı karanlığından belli değil mi şunun? Ulan namussuz, tevekkeli mi, üstüne mühür vurup seni kapadılardı? Çok yaşasınlar!” “Evet arkadaş, devrim diye ben işte bu medrese kapatma devrimine derim... Şundan ki... Devrimin zorlusu tutar olacak... Tutmadı mı, metelik etmez. Evet, aklım yattı benim bu medrese kapatma devriminin tutarlığına... Şundan ki, biz buraları kapanınca n’aptık? Ooooh diyerek bayram etmedik mi? Kısası: Sevindik. Az kaldı ki, avuçlarımız patlayacaktı büyüklerimize alkış tutarken... Şimdiyse gör nasıl sevinmekteyiz. Nedir bu? Kaparken sevinmek, açarken sevinmek... Köklü devrim nesinden bilinir? Gelirken milleti sevindirmesinden, giderken bir kez daha sevindirmesinden! Ha babam haaa... ‘Devrim devrim çok yaşa!’ diyerekten sesim çıktığınca bağırsam gerek ya, aklıma geleni n’apalım! Ne midir aklıma gelen Selim Efendi? Bu bizim medreselerin kapatılıp, laik Fransızların papaz mektepleri neden açık bırakıldı? Başkaca, laik bile değil, düpedüz alık Amerikan Protestan misyonerlerin okulları neden işler harıl harıl? Diyelim bunlar Batılıdır, boynumuz kıldan ince... Ya Rumların Heybeliada’daki papaz mektebi... Diyeceksin ki Selim Efendi, devrimdir bu, Türk’ün aklı ermez! Doğrusun arkadaş! Hemi de haklısın!”  </p>
			<p class="paragraf">Üçüncü gün incirin gölgesinde öğle yemeği olarak zeytin-ekmek yerlerken kapıda bir kocakarı göründü. Gözlüğü gaga burnunun ucuna düşmüş bir kocakarı ki, beli bükülmüşse de küp uçuran kocakarı olduğu belli... Bastonunu yere vurup hırçınlaştı:  </p>
			<p class="paragraf">“Bakın bakayım bana... Nerden geldiniz? Evkaftan mı?”  </p>
			<p class="paragraf">“İyi bildin anacığım, biz evkaftan gelme evkaflıyız... Hemi de evkaflının başmüdürlüğü takımındanız! Neden sordun? Bir şey mi iktiza?”  </p>
			<p class="paragraf">“Geçende kapandı dedilerdi. Dün açıldı dediler. Aklım ermedi.”  </p>
			<p class="paragraf">“Ermeyecek elbette. Hükümet işidir. Ererse kaç para...”  </p>
			<p class="paragraf">“Doğru, doğru... Alla hükümetimize zeval vermesin!”  </p>
			<p class="paragraf">Kocakarı dualar ederek geçip gitti.  </p>
			<p class="paragraf">İkindiye doğru, gözünün biri kör olduğundan, tavuk gibi yan bakan bir herif dayandı kapıya... Ağır işitiyor olmalı ki, elini kulağının ardına koyup sordu:  </p>
			<p class="paragraf">“Hangi yangında yandınız siz?”  </p>
			<p class="paragraf">“Biz mi babacığım... Bizi yakan yangın... Geçenin Koska yangını...”  </p>
			<p class="paragraf">“Çok olmadı mı Koska yangını? Nerdeydiniz o zaman bu zamandır?”  </p>
			<p class="paragraf">“Başka medresedeydik. Burasını gösterdiler.”  </p>
			<p class="paragraf">“Hani çoluk çocuk. Ev külfeti görememekteyim.”  </p>
			<p class="paragraf">“Birazı daha gelmedi, birazı kaç-göç olduğundan saklıda...”  </p>
			<p class="paragraf">“Bakın bana... Burasını uygunsuz yerlere benzetmeyin! Namusunuzla oturmadınız mı barınamazsınız. Gürültü istemez bizim mahalle...”  </p>
			<p class="paragraf">“Tamam babacığım! Biz de gürültüden kaçtık ya...”  </p>
			<p class="paragraf">Ertesi sabah önce bekçi, arkasından devriye polisi geldi. Lafı epey dolaştırdı. Korkutmadan başladı, uyuşmaya dokundurup geçim sıkıntısına bağlayarak yalvarmada karar kıldı. Bu Canbaz Kadı Medresesi’ne gelenler hep az çok görürlermiş bekçiyle polisi... Rahat edelim derlerse, başkaca, sevap işleyelim derlerse... Eski zagonu bozmamak ise gayet iyiymiş, biline!  </p>
			<p class="paragraf">Şimdiye kadar gelenlerle eğlenen Kırkbirin Rüstemşah’ın ilk kez keyfi kaçtı. Kem küm ettiyse de polis kesin bir şey anlayamamış olmalı ki, ertesi gün, “Komiser Bey istiyor” diye geldi. Komiser de önce devrim mevrim diyesi olmuş... Sonra, “İdare diye bir şey vardır ama, bekçiyle devriye polisini arada bir görmek şart,” demiş... “Ağzına bakılırsa, bunun niyeti bizi resmen haraca bağlamak!”  </p>
			<p class="paragraf">Nevşehirli Kırkbirin Rüstemşah, gelirken enine boyuna düşünmüş, çareyi bile bulmuştu. Selim hemen Yalova’ya hoplayacak, hemşerisi Saray şoförü Arslan Dadal Efendi’yi önüne katıp getirecek... Komiserin karşısına dikecek...  </p>
			<p class="paragraf">“Artık bunun gerisi n’olur bilmem Selim kardaş! Sarhoş komiser, korkudan yürek inmesine uğrar geberirse vebali boynuna!”  </p>
			<p class="paragraf">Saray şoförü Çorumlu Dadal Efendi’nin karakola girip komiserin karşısına dikilmesi gerçekten seyir oldu, bütün fakültelere yayıldı.  </p>
			<p class="paragraf">Fukara komiser hangi belaya uğradığını bilmeyip, Dadal Efendi’nin taşralı görüntüsüne aldanarak her zamanki şirretliğiyle çıkışmıştı:  </p>
			<p class="paragraf">“Kimsin? Derdin nedir?”  </p>
			<p class="paragraf">Dadal Efendi, Saray şoförü olalı beri, hemşeri arkalamak sebebiyle nasıl davranacağını iyi biliyordu.  </p>
			<p class="paragraf">“Nah bu şoför ehliyeti... Nah bu da nüfus tezkeremiz... Nah bu bildiğin paso... Bunu tanırsın... Emniyet’in gizli vesikası... Bu, silah taşıma ruhsatı... Nah bu da Gazi Baba’mızın kendi eliyle belimize bağladığı hareketli nagant...”  </p>
			<p class="paragraf">“Aman efendi kardaşım...”  </p>
			<p class="paragraf">Komiser böyle diyerek masasının üstüne zehirli yılan koyulmuş gibi sıçrayıp tabancaya bakakalmıştı.  </p>
			<p class="paragraf">Dadal Efendi keyifle göz kırptı:  </p>
			<p class="paragraf">“Beni sorarsan Komiser Bey kardaşım... Saray şoförü Dadal Efendi derler. İnanmazsan, telefonun kulağını büker, Yalova’yı bulur, Saray’ı istersin.”  </p>
			<p class="paragraf">“Estağfurullah kardeşim... Emret... Emriniz... Buyur geç... Vallah billah olmaz. Kahvemizi içmeyince hiç olmaz...”  </p>
			<p class="paragraf">Selim Nuri’yle fakülte arkadaşları, Canbaz Kadı Medresesi harabesine işte böyle yerleştiler. Polisin ağzında bakla ıslanmadığından, oğlanların Saray’la ilintisi mahalleye hemen yayıldı. “Bekâr takımı mahalle içinde hiç olur mu? Körpe kız var, körpe gelin var,” demeye hazırlananların dili dişi kitlendi. Giderek iki taraf birbirini tanıyıp sevdi. Evlerde değerli yemekler piştiği, nişan, düğün, sünnet için toplanıldığı zaman medresedekilerin payları ayrılıp koşturulur oldu.  </p>
			<p class="paragraf">  </p>
			<p class="paragraf">Serbest Parti’nin kurulmasından yirmi gün geçmiş, ilk ürüntü, <span class="CharOverride-2">Yarın</span> gazetesinde Arif Oruç’un hemen gemi azıya almasının da etkisiyle az biraz savuşturulmuştu. Çekingenlik yavaş yavaş azalıyor, Galata’da Nazlı Han’da açılan Serbest Parti İstanbul İl Merkezi’ne uğrayanlar gittikçe artıyordu. <span class="CharOverride-2">Yarın</span> gazetesinin satışı hızla yükselmiş, inanılmaz rakamlara ulaşmıştı. Üniversite kaynıyor, gözle görülecek açıklıkta ikiye bölünüyordu. Bu bölünmede, el altından çocuk kışkırtır profesörlerin etkisi çoktu.  </p>
			<p class="paragraf">Selim Nuri’yle dergi çıkartan arkadaşları cuma tatilinden yararlanarak Canbaz Kadı Medresesi’nin avlusundaki incir ağacının gölgesinde toplanmışlardı. Toplantıyı isteyen, “Paşaoğlu” dedikleri Tarkan adlı arkadaştı. Hem de eski paşalardan birinin oğlu değil, Kurtuluş Zaferi sonunda paşa olanlardan birinin oğlu... Ali Tarkan, çıkardıkları dergiye yeni durumdan –Serbest Parti’nin kurulmasının getirdiği yeni durumdan– sonra yeni bir yön vermek taraflısıydı. Bunu Avukat Celâdet Bey’in yazıhanesinde staj yapan Kadir’le kararlaştırmış, arkadaşlarını toplantıya bunun için çağırmıştı. Kendisi biraz kekeme olduğundan yerine Kadir konuşacak, Murat da hissedarların geri kalanlarını temsil edecekti.  </p>
			<p class="paragraf">Medresede oturan arkadaşlardan üçünün, edebiyat fakültesine gittikleri halde yazıyla, çiziyle, şiirle, hikâyeyle, hatta okuma yazmayla pek ilintileri yoktu. Bunlar diplomaları alıp lise öğretmeni olacaklar, edebiyat okutacaklardı. Biri aptes alıp cuma namazına, ötekiler de her cuma yaptıkları gibi, zengin hemşerilerinin evine mantı yemeye gitmişlerdi. Bir öğün yemek parasını bedavaya getirmek için gidip gelme yirmi kilometre yol tepiyorlar, kurtardıkları yarım liraları her üç ayda bir toptan kundura pençesine veriyorlardı. Kırkbirin Rüstemşah’sa dergiye mergiye karşıydı. “Bu dünyada işbölümü diye bir şey vardır arkadaşım,” diyordu, “biri yazar, biri okur. Yazarsan kitap yazacaksın ki, ne dediğin anlaşıla... Şiir de neymiş?” Derslerine ne zaman çalıştığı, hangi kitapları okuduğu belli değildi. Çünkü sabahtan akşama, akşamdan da kahveler kapanana kadar kâğıt oynuyordu. Bir iki alaturka oyunu, cimdallıyı, pastırayı iyi bildiği halde, hiç bilmediği pikete, pırafaya meraklıydı. Geçimini kâğıt oyunlarından sağladığıyla övünüyorsa da, ay sonları tuttuğu deftere göre zararlı çıkıyordu.  </p>
			<p class="paragraf">Arkadaşlar toplanınca Selim Nuri derginin şimdiye kadar yayınlanmış altı sayısıyla hesap defterini, fatura, makbuz zarfını alıp geldi. Derginin adı <span class="CharOverride-2">Kurtuluş</span>’tu. Bu adın altında “Her ayın on beşinde çıkar – Edebiyat Sanat Fikir Dergisi” yazılıydı. Para çok kıt olduğundan kapağında, içinde hiç klişe bulunmuyor, yazı sonlarına, basımevinde atılmak için bırakılmış, çoğu kullanıla kullanıla ezilip silinmiş vinyetler koyuluyordu. Bu acıklılıkta fukaralık kadar, yeni harflerin basımevlerine getirdiği acemiliğin de etkisi vardı. Kırk yıllık diziciler çırakların altına düşmüşler, kimin nerden bulup alelacele getirdiği bilinmeyen yeni harflerin çoğu, hurda sayılacak kadar kullanılmıştı. Yazı çeşitleri, puntolar karışıktı. Kimi harfler posta paketlerinde gereğinden çok çıktığı halde, kimileri yok denecek kadar azdı. Hiçbiri kasalardaki yerlerine daha ısınamamışlardı. Dizicilere zorluk çıkarıyorlar, bir saatte bitecek işi, on saat uzatıyorlardı. Eskiden de önü alınamayan dizgi yanlışları, yeni harflerle büsbütün korkulu bir hale gelmişti. <span class="CharOverride-2">Kurtuluş</span> dergisinin kapağı da içi gibi üçüncü hamura, en kötü mürekkeple basıldığından, görüntüsü gerçekten umut kırıcıydı. Bin basılıyor, özürlüleri hiçbir zaman yüz elliden aşağı düşmediği için ele alınacak ancak sekiz yüz elli, sekiz yüz otuz sayı geçebiliyordu.  </p>
			<p class="paragraf">Dağıtma işini, Murat’ın hatırı için <span class="CharOverride-2">Vakit</span> gazetesinin başdağıtıcısı Tatar Emirze pek gönülsüz üstüne almıştı. Üç yüz tanesini elden Anadolu’daki öğretmen arkadaşlara yolladıklarından, İstanbul’a beş yüz kalıyor, bunun ancak seksen beş-doksan beş tanesi satılıyordu. (İşten anlayanların dediklerine bakılırsa bunlar da koleksiyoncularmış... İzleyip bulabildikleri bütün yayınları alırlarmış.) Reklam yapılamamış, çıktığı duyurulamamış olduğu için <span class="CharOverride-2">Kurtuluş</span>’un varlığından hâlâ hiç kimsenin haberi yoktu. Bir ara, kalabalık yerlerdeki birkaç tütüncüden başkasına verilmediğinden şüphelenilmiş, Murat gidip tezgâhın altından hiç bozulmamış paketleri eliyle çıkarıp Tatar Emirze Efendi’nin Tatar tezgâhtarına her görenin beğendiği, şahane bir kötek atmıştı. (<span class="CharOverride-2">Vakit</span> gazetesindeki Hıdır hademenin Murat’a saygı duymasına sebep olan kötek işte bu kötektir.)  </p>
			<p class="paragraf">Arkadaşlar, Selim Nuri’nin sayıp dökmeye başladığı hesapları dinlemek istemediler. Böylece, yeni durum karşısında dergiye verilecek yeni yön meselesine geçildi.  </p>
			<p class="paragraf">Daha ilk sözlerinden Kadir’in çok hazırlıklı geldiği, bu konuşmadan yararlanarak avukat stajındaki gelişmeyi denemeye de kararlı olduğu meydana çıktı. Güzel, düzgün, tutarlı konuşuyordu. Mahkemelerde kullanılan biraz resmice hava bile vardı. Bir aksayan yönü, kurnazlık edip neyi tuttuğunu saklaması, bir cümlede bir yöne hak verirken, ikinci cümlede karşı fikrin doğru taraflarını belirlemesiydi. Böylece, doğruluk kandırmacaya benziyor, güveni sarsıyordu. Kendisinin de Tarkan gibi bir Kuvayı Milliyeci çocuğu olduğuyla söze girişmiş, yanlış anlaşılmamasını arkadaşlarından rica etmişti. Hepsi aynı şeyleri düşünüyorlar, aynı amaca yönelmiş bulunuyorlardı. Buna karşılık, tek parti düzeninin değiştiği, Serbest Parti’yle yeni bir durum meydana çıktığı da bir gerçekti. Bu gerçeğin en önemli noktası, yeni durumun da kurtarıcılardan gelmesi, Fethi Bey’in bu kurtarıcılardan biri, hem de en önemlilerinden biri olmasıydı. İki parti arasında temelde hiçbir fark bulunmadığı gizli değildi. Daha ilk gün açıklanmış, yayınlanan mektuplarda bu meseleye dikkatle basılmıştı. Şu halde, neydi yeni olan? Bu yeni, <span class="CharOverride-2">Kurtuluş</span> dergisinde neyi değiştirecekti?  </p>
			<p class="paragraf">“Bence yeni olan, hürriyettir arkadaşlar... Hem de bu hürriyet, Takrir-i Sükûn Kanunu’ndan, İstiklal Mahkemeleri teröründen dört yıl sonra getirilmek isteniyor.”  </p>
			<p class="paragraf">“Bir dakka... Söze başlarken babadan Kuvayı Milliyeci olduğunu söyledin! Devrimler dönemi yaşıyoruz. Böyle dönemlerde, devrimciler, dünyanın hiçbir tarih döneminde, hiçbir gerçek hürriyet ortamında hiç kimsenin olamayacağı kadar hürdürler. Öyleyse kimin için getirilmek isteniyor bu Serbest Parti hürriyeti? Sakın devrim düşmanları için mi?”  </p>
			<p class="paragraf">“Valla Murat, orasını bilmem! Bildiğim, bu hürriyetin, en büyük kurtarıcı, en büyük devrimci Gazi tarafından getirilmek istendiğidir. Demek, kapalı düzenin zararlı olduğu anlaşıldı. Baskı, devrimleri halka mal etmek için yararlı sayılabilirdi. Başarılamadı. Tersinden dalavericilere, madrabazlara, vurgunculara, hatta hırsızlara yaradı. Geçen gün Tarkanlardaydım, <span class="CharOverride-2">Hâkimiyeti Milliye</span>’nin başyazarı geldi. Söz vurgunculuktan açıldı. Adamın anlattıklarını duymalıydınız. Aferizm nasıl başladı? Hangi kapıları yoklayarak, zorlayarak yol arandı? Korkunç şeyler... Bakın neler olmuş? Falih Rıfkı Bey’in anlattıklarından aklımda kalanları aktarmaya çalışacağım: ‘Milletvekilliğimin ilk yılında bir öğle üstü, Yakup Kadri ile beraber Meclis’e gelmiştik!’ diyerek söze başladı Falih Rıfkı... ‘Dış bahçe kapısı ile iç kapı merdiveni arasında birkaç milletvekili bize bir kanun teklifi imzalatmak istediler. Okuduk. Teklif aşağı yukarı şuydu: ‘Hidematı vataniyesine mükâfaten Gazi Mustafa Kemal Paşa Hazretleri’ne 1 milyon lira ihda edilmiştir.’”  </p>
			<p class="paragraf">“İmzalayanlardan bazıları belki de pek iyi niyetliydiler. Muzaffer kumandanlarını parayla mükâfatlandırmak İngilizlerin de âdeti değil miydi? Sonra Mustafa Kemal, inkılaplar yapacak ve inkılaplar nizamını memlekette kökleştirmek ve korumak için büyük bir partiyi teşkilatlandıracaktı. Bunun için para lazımdı.  </p>
			<p class="paragraf">“Beynimizden vurulmuşa döndük. Sanki zafer ve onun bütün şanları ve şerefleri satılığa çıkarılmıştı. Kuvayı Milliye devrinde İngiliz entelijansı adına –hareketin başından ayrılmak şartıyla– Mustafa Kemal’e büyük bir para ve İtalya’da bir villa vaat edilmişti. Bu da öyle bir şeydi. Gazi Mustafa Kemal’i inkılap tarihinin ilk günlerinde suikastların en alçakçası ile öldürmek demekti.  </p>
			<p class="paragraf">“Gazi’nin haberi olup olmadığını düşünmeden reislik odasında kendisini bulduk. Hamdullah Suphi heyecanlı sözleriyle hepimizin ızdırabını anlatmaya çalıştı. Gazi, ‘Hiç haberim yok... Küstahlık etmişler. Teklifi bana buldurunuz,’ dedi. Getirtti ve yırttı.  </p>
			<p class="paragraf">“Derin bir gönül rahatı duyduk.  </p>
			<p class="paragraf">“Fakat İttihat ve Terakki devrindeki nüfuz kazançlarına hasret çeken veya Kuvayi Milliye’nin çetecilik günlerinde vurgun ve yağma zevki tatmış olanlar, Gazi’nin yanında ve Meclis’teydi. Birçoklarının inkılap umurlarında bile olmadığını biliyordu. Milletvekilliği de boğaz tokluğu geçime yeter yetmez maaşlı bir vazifeydi. İşleri yalnız idealist tarafından görenler yeni bir Batı Türkiye’sinin ve bu Türkiye içinde yeni bir topluluğun kuruluş savaşlarına katılmanın şevki yanında her şeyi unutuyorlardı. Bu heyecanı duymayanların hatırladıkları tek şey, nüfuzlarını satmaktan ibaretti. Para kazanmak için tek sermayeleri de nüfuzlarıydı.  </p>
			<p class="paragraf">“Gazi, varlıksız her aile çocuğu gibi, hayli sıkıntılı bir öğrenci ve subay hayatı geçirmişti. Aylığı hiçbir zaman masrafına kâfi gelmezdi. Biraz rahat bir hayata büyük kumanda rütbelerinde kavuşabilmişti. Bununla beraber, fikirlerini ve politikasını ne satmış ne de kiralamıştı. Acaba etrafındakilerin kendi itibarını sarsacağına şüphe olmayan nüfuz ticaretlerini önleyebilecek miydi?  </p>
			<p class="paragraf">“Yeni devrin ilk skandallarından biri, Ermeni kaçırma hadisesidir. İstanbul gazeteleri, mallarını yeniden ele geçirmek için, iki Ermeni zengininin gizlice İstanbul’a sokulduğunu yazmışlar ve bu kaçakçılığı yapan ‘İş Komitesi’nde Gazi’nin arkadaşlarından birkaçını ortak göstermişlerdi. Bu iki Ermeni’nin İstanbul’a gelmiş olduğu, fakat mesele ortaya çıkınca tekrar savuşturuldukları doğruydu. Kimlerin suçlu olduğu ise anlaşılmamıştı. Bir aralık, vaktiyle orduda politikacılık eden ve Gazi’nin hiç sevmediği bir eski subay Ankara sokaklarında görünmüştü. Gazi, ‘Ne işi var bu adamın Ankara’da?’ diye şüpheye düşmüştü.  </p>
			<p class="paragraf">Komisyonculuk için dolaştığı söylenmesi üzerine bazıları, ‘Davanın bütün zahmetini biz çekeceğiz, parasını onlar mı kazanacaklar?’ diye söylenmişlerdi.  </p>
			<p class="paragraf">“Eğer devlette bir iş görülecekse ve bu işten bir komisyon alınacaksa, Gazi’nin yakınları ve tanıdıkları dururken bu kazanç neden kendisinin de, rejiminin de düşmanı olanlara kaptırılmalıydı?  </p>
			<p class="paragraf">“İlk aferizm fesadı Ankara’da iş takip etmeye gelenleri haraca kesmekle başlamıştır. Adam, ya zayıf bakanlara söz geçirenlerle ortak olacaktı yahut kazancından olacaktı. Türk olmayanlar bir Ankaralı maske edinmek zorundaydılar. Birkaç misal, süratle şu fikrin yayılmasına sebep olmuştu: Ankara’da ancak nüfuzlu milletvekilleri vasıtasıyla iş çıkarılabilir.  </p>
			<p class="paragraf">“Bir gün <span class="CharOverride-2">Hâkimiyeti Milliye</span> gazetesinde oturuyordum. Çankaya’daki evimi kiralayan Çek Sefiri beni görmeye geldi. Biraz hoş beşten sonra dedi ki:  </p>
			<p class="paragraf">‘Bizim Skoda firmasını biliyorsunuz. Bu firmanın Türkiye’deki mümessili Sabur Sami Bey’dir. Bize söylediklerine göre, kendisinin siyasi nüfuzu olmadığı için firmanın işlerini yürütemeyecektir. Onun yerine siyasi nüfuz sahibi bir kimsenin bulunmasını bana yazdılar. Aklıma siz geldiniz. Gazi Hazretleri’nin gazetesinin başındasınız. Lütfen bu mümessilliği kabul etmez misiniz?’  </p>
			<p class="paragraf">“Hepsinin asılsız olduğunu ve Türkiye’de bu firmanın işlerini daha iyi görecek bir temsilci bulunamayacağını anlatmaya çalışmıştım.  </p>
			<p class="paragraf">“Bir gün Milli Savunma’nın bir eksiltmesine katılan iki rakip firmadan ikisinin de temsilcisinin aynı milletvekili olduğu görülmüştü.  </p>
			<p class="paragraf">“İş Bankası’nın bir nevi politikacılar bankası olarak kurulmuş olması, Cumhuriyet tarihi için pek acıklı bir aferizm salgınının başlangıcı olmuştur.  </p>
			<p class="paragraf">“İş Bankası’nı kuranlar ve bilhassa onun umum müdürü, dürüst kimselerdi. Fakat bankayı yürütebilmek ve işletebilmek, uzun müddet devlet otoritesini kullanmaya bağlı kalmıştır. Kolay kazanç elde etmeye çalışanlar, yerli yabancı, Ankara’da nüfuz tüccarlarını bulmakta ve onlar vasıtasıyla bankayı kendi teşebbüsleri içine sürüklemekteydi. Birkaç defa bankayı pek ağır ziyandan kurtarmak için, onu çıkmaz işlere sokmuş olanları kazandırarak kurtarmak lazım gelmiştir.  </p>
			<p class="paragraf">“Bu kurtarılanlardan biri, ki on parasız bir subay emeklisi olarak ilk Meclis’e katılmıştı, bir demiryolu mukavelesinden tam bir milyon yirmi sekiz bin lira komisyon almıştı. Bu komisyonun ehemmiyetli bir kısmı İş Bankası’ndaki hesaplarını kapatmaya ancak yetebilmişti.  </p>
			<p class="paragraf">“Devlet bu uzun mühletli mukavele yüzünden milyonlarca lira ziyana gireceğini anlamış ve onu sonradan feshedebilmek için binbir sıkıntıya uğramıştı.  </p>
			<p class="paragraf">“Ortaya bir teşebbüs atarak İş Bankası’nın sermayesini tehlikeye koyabilmek, para kazanmanın en kestirme yollarından biri sayılıyordu. Rejimden hava parası vurmak hırsı, nüfuz satıcılarını o kadar bürümüştü ki, bir gün Gazi’nin kızıp yanına sokmadığı bir şahısla nüfuzlu dostlarından biri arasında şöyle bir pazarlık yapılmıştı: Dostu bir kolayını bulup o şahsı sofraya davet ettirecek ve sofrada bir kolayına getirip Gazi’nin elini öptürerek affettirecekti. Bu el öpmenin ücreti on bin liraydı. Meseleyi duyan bir arkadaşımın tarizli müdahalesiyle bu kârlı iş son dakikasında akim kalmıştı.  </p>
			<p class="paragraf">“Şöyle bir sistem kurulmak isteniyordu: Devletin yapacağını banka yapmalıydı. Şüphesiz, arada bankanın yapacağı iş ve yerli nüfuz komisyoncuları asıl hisseyi paylaşacaklardı.  </p>
			<p class="paragraf">“Galiba dünyanın hiçbir yerinde reasürans işi imtiyaz altında değildir. Bu fikri İstanbul sigorta kumpanyalarından birinin levanten müdürü icat etti. Gazi’nin kalp rahatsızlığından şüphe edilerek perhize girdiği zamanlardı. Arkadaşları iki cepheye bölünmüşlerdi. Böyle bir inhisarcılığa mani olmak isteyenler bütün delillerini kullanmaktaydılar. Hükümette de banka nüfuzculuğuna karşı mukavemet belirmişti. İmtiyaz davası bütün bir mevsim geri kaldı. Fakat nihayet teşebbüse önayak olanlar muvaffak oldular. Hiç unutmam, <span class="CharOverride-2">Hâkimiyeti Milliye</span> gazetesindeki odamda oturuyordum. Başyazarlardan ve banka idare meclisi reisi Siirt Milletvekili Mahmut yanımdaki odada çalışıyordu. Arada kapı yoktu. Beraber konuşurken, İstanbullu sigorta müdürünün geldiğini haber verdiler. Pek neşeli müdür, Mahmut’un masası üstüne üç zarf bıraktı, ‘Bu zatıâlinizin... Bu (filan) beyefendinin, bu da (falan) beyefendinin...’ dedi.  </p>
			<p class="paragraf">“Bu zarflar hisse senedi doluydu. Bahsettiğim sigorta müdürü elde ettiği başarıdan sonra servet ve samanını toplayarak Fransa’ya gitti. ‘Cote d’Azur’e yerleşti.  </p>
			<p class="paragraf">“Geçen gün bir İstanbullu tüccardan duydum, reasürans imtiyazı yüzünden yalnız bu tüccar şimdiye kadar elli bin lira fazla sigorta parası ödemiştir.  </p>
			<p class="paragraf">“Başvekil İsmet Paşa ve arkadaşları aferizme karşı mücadele ediyorlardı. Başvekil, ‘Bir iş ki, kimse yapmaz, devlet yapar, bunu anlıyorum. Bu iş ki, hususi bir teşebbüs yapar, bunu da anlıyorum. Fakat devletin nüfuzunu kullanarak şahıslar veya bankalar yapar, bunu anlamıyorum. Ben devletçilik denen şeyi anlarım, fakat dolapçılığı anlamam,’ diyordu.  </p>
			<p class="paragraf">“Başvekil, Milli Savunma’ya bir tezkere yazarak ve tezkerede Gazi’nin pek yakın bir arkadaşının ismini zikrederek bu zatın karıştığı eksiltme ve artırmaların bozulmasını emretmişti. Bir gün Meclis koridorlarında yüksek sesle, ‘Hazineyi soydurmayacağım, hazineyi soydurmayacağım!’ diye haykırdığını görmüş, sinirlerini iyice oynattığından şüphe etmiştik.  </p>
			<p class="paragraf">“Hava paracıları hükümetin bu dayatışına, iktisat politikasının nazari sakatlığı mahiyetini vermek için Çankaya’yı telkin altında bulundurmaya uğraşıyordu. Bir akşam, biraz önce bir milyon lira komisyon aldığından bahsettiğim milletvekili tenkitler yürütmeye koyulmuştu. Gazi işi alaya alarak, ‘Fransızca söylersen dinlerim!’ demişti.  </p>
			<p class="paragraf">“Hatibin dış seyahatlerinde kulaktan kapma birkaç kelimesinden başka Fransızcası yoktu. Biraz içmiş olduğundan, cesaretle ayağa kalktı ve, ‘Mon économie autre économie İsmet Paşa...’ diye tutturdu.  </p>
			<p class="paragraf">“Bir gün, daha sonra Yavuz-havuz skandalında hüküm giyenlerden bir milletvekili ile trende konuşuyordum. O da 1923 fukarasındandı, ‘Seni bir açık otomobilde gördüm. Kapalısını sattın mı?’ diye sordum. ‘Hayır...’ dedi, ‘bir de açık aldım. Biliyor musun iki otomobil daha ekonomik.’  </p>
			<p class="paragraf">“Bu sözle ne demek istediğini hâlâ anlamamışımdır.  </p>
			<p class="paragraf">“Bir gün de, mütarekede küçük bir alacağı için bir tanıdığını denize atmakla tehdit eden bir küçük maaşlının Florya’daki evi önünde otomobili, denizde de kotrası duruyordu. Arkadaşımla, ‘Bunun torunu da olmuş... diye eğlenmiştik.’  </p>
			<p class="paragraf">“Millet Meclisi, Cumhurbaşkanlığı için Çankaya’daki yeni evi yaptırmaktaydı. Ben kestördüm. Yazları Ankara’da üç arkadaş nöbet tutardık. İhaleler de kestörlükten yapılırdı. Sıra bendeydi. Köşkün en devamlı adamlarından biri geldi:  </p>
			<p class="paragraf">‘Sıhhi tesisleri ......’e ihale et, bizim ortağımızdır.’  </p>
			<p class="paragraf">‘Nasıl yapabilirim bunu? İhaleye katılanların zarfları kapalı... Hangisinde ucuz teklif çıkarsa ona vermeye mecburuz.’  </p>
			<p class="paragraf">‘Sana yolunu gösterirler,’ dedi.  </p>
			<p class="paragraf">“Öğretecek olan da daire müdürüymüş. İhale en ucuz teklife yapılmıştır. Fakat aynı zatın bu eve dair Gazi’ye telkinleri yüzünden kestörler hayli ızdırap çekmişlerdi.  </p>
			<p class="paragraf">“Kazanççıların bir tepkisi de, hükümeti her işte bir nüfuz ticareti görmek vehmine sürüklemek olmuştur.” İşte Falih Rıfkı’nın anlattıkları bunlar! Demek ki, hürriyetsiz düzen önleyememiş rezillikleri...  </p>
			<p class="paragraf">Selim uzun bir öksürük nöbetiyle sarsılıyordu. Belli ki duyduklarıyla dehşete kapılmıştı. Murat kederle gülümsüyordu. Kederi, Kadir’in babası, eski bir Kuvayı Milliyeci olan Ramiz Efendi’yi hatırlamasındandı. “Amca” dediği Öğretmen Ramiz Efendi’yi... Anası öldükten sonra kendisini, bu Kadir’in anası Fatma Hanım, biricik oğluyla beraber büyütmüştü, zerre kadar ayırmadan.  </p>
			<p class="paragraf">Kadir dolgun sesinin inandırıcılığıyla anlatıyordu:  </p>
			<p class="paragraf">“Aslında hürriyetin hiç kötülüğü olmaz. Hürriyetin kötülüğü, kullanmayı beceremeyenler içindir. Bence, devrimlerin en keskin oldukları dönemler, asıl hürriyet isteyen dönemler sayılmalı... Yoksa nasıl izlenir devrimler? Atılımların sonuçları nasıl değerlendirilir? Hiç kimse hiçbir şey söyleyemiyorsa devrimlerin doğru yolda olup olmadığını nasıl anlayacağız?”  </p>
			<p class="paragraf">Murat silkinip dalgınlıktan kurtuldu:  </p>
			<p class="paragraf">“Serbest Fırka’nın getirmeyi vaat ettiği hürriyet böyle bir hürriyet mi? Sanmam!”  </p>
			<p class="paragraf">“Olsun! Sen iyiye kullan! Alalım harf devrimini... Neye yaradı? Bütün büyük gazeteleri devlet eline bakar kapıkulları haline getirmeye... Çünkü eski okurlarını yitirdiler, yeni okurlar daha yetiştirilemedi. Yaşamak için örtülü ödenekten aylığa bağlananlar olduğu bile söyleniyor. Bir sürü kanun değişti. Basında hâlâ İttihatçıların 1909’da çıkarıp 1918’e kadar her yıl sıkılaştırarak kullandıkları Basın Kanunu yürürlükte... Gazeteci olarak seni hiç rahatsız etmiyor mu bu durum Murat? Yazmak isteyip yazamadığın hiçbir şey yok mu? Neden gidemedin Ağrı Dağı’na? Başvekil bile peki dediği halde? Çünkü Mareşal Fevzi Paşa önledi. Neye dayanarak? Baskı rejimine... Neyi kimden saklamaya çalışıyor tonton Mareşal? ‘Üç buçuk Kürt’ denilen isyancıların düzenli orduya aylardır dayanmaları ne demek? Aksaklıklar ört-bas edilemez hale geldi demek... Geri hizmetler karmakarışıkmış. Tütün istenen yere ekmek, ekmek beklenen yere tütün gidiyormuş... Ekmek çuvallarından ekmekler un gibi ufalanmış çıkarken cigara çuvallarının tütünleri rutubetten beton katılığındaymış... Artırma eksiltme şartnamelerinde altı ay dayanır görünen postallar bir haftada paramparça olup dökülüyormuş da, yerlerine ham çarık bile ulaştırılamıyormuş... Uydurma, şişirme semerlerden sırtı sağlam mekkâre kalmamış... Gidiş geliş karmakarışık olduğu için, mitralyözlere top mermisi, toplara piyade cephanesi koşturmaktaymışlar. Hiçbir şey gideceği yeri bulamıyormuş; raporlar gibi, kurmay subaylar bile... Daha da şaşılacak yönü, bu işler sivil politikacıların idaresinde bu hale gelmiş değil... Cumhurbaşkanı’yla Başvekil, meydan savaşları kazanmış en usta kumandanlarken... Bunlar kulaktan kulağa söyleniyor. Herkes de gözleriyle görüyor. Sonucu görüyor... Başarısızlığı... Seni gene de röportaj yapmaya göndermiyor Mareşal Hazretleri... Sen de devrimci bir gazeteci olarak, gelen hürriyeti enikonu istemiyor gibisin. Nerdeyse karşısına dikileceksin!”  </p>
			<p class="paragraf">“Nerden çıkarıyorsun bunu?”  </p>
			<p class="paragraf">“Geçende dediğinden... ‘Gazeteci olduğum halde, bir türlü sevinemiyorum bu gelen hürriyete’ demedin mi?”  </p>
			<p class="paragraf">“Evet, düşündüm sonra bunun üstünde... Ben Kuvayı Milliye devrimcisiyim. İnsan bir şeye bağlandı mı, şartlanıyor.”  </p>
			<p class="paragraf">“Anlamadım.”  </p>
			<p class="paragraf">“Bazı haklarından vazgeçiyor kendi iradesiyle... Bunun iki sakıncası var. Biri: Baskıya korkudan boyun eğmişsin gibi görünmek... İkincisi daha kötü...”  </p>
			<p class="paragraf">“Nedir?”  </p>
			<p class="paragraf">“Baskı rejiminden çıkar sağlayan rezillerle, namussuzlarla aynı safta görünmek... Düşündüm, hayır... Bana lazım olan hürriyet, Fethi Bey’in getireceğini söylediği hürriyet değil... Bu hürriyet, ‘Bırak yapsın, bırak geçsin’ hürriyeti... Türkçesi: Sopaları, taşları bağlayıp kuduz itleri serbest bırakmak hürriyeti... Halk Partisi içinde hürriyeti istiyorum ben... Güçleri madrabazlıktan, kişisel çıkarcılıktan çekip Kuvayı Milliye devrimciliğine getirecek hürriyet... Hırsızları, madrabazları yok edecek hürriyet... Devrimleri halka mal edecek hürriyet... Falih Rıfkı, hiçbir şey söylemedi mi Serbest Parti üstüne?” Biraz bekledi. Kadir telaşla Tarkan’a dönmüştü. Murat güldü: “Hayır, Tarkan’la bu konuda hiç konuşmadım.”  </p>
			<p class="paragraf">“Konuşmadınsa... Hayır... Demedi bir şey...”  </p>
			<p class="paragraf">“Demesin olmaz! Demeyecektiyse bu konuyu hiç açmazdı bugünlerde... Demiştir. Hem de ne dediğini söyleyeyim mi? ‘Serbest Fırka hareketinin uyanışında aferistler takımının büyük rolü olmuştur,’ dese gerek... Bence bu hürriyet, madrabazların devleti ele geçirmek atılımı hürriyetidir. Eşkıya hürriyeti...”  </p>
			<p class="paragraf">“Böyle bile olsa, yararlanmak mümkün değil mi? Şimdiye kadar tek parti vardı. Çıkarcılar, nüfuz satıcıları bu partinin içindeydiler. Hâlâ da içindedirler. Gazetelerin üst üste yazmasına rağmen Serbest Parti’ye geçen mebusların sayısı bir düzineye ulaşamadı. Halk Partisi’ni temizlemek için de hürriyet lazım değil mi? Hürriyet meydanını bir Arif Oruç’a bırakmak, sizin devrimciliğinize yaraşır mı?”  </p>
			<p class="paragraf">“Gerçek... Bir de Arif Oruç meselesi var. Hürriyet meydanını Arif Oruç gibilere bırakmak da olmaz, onların yanına, onların bulundukları pislik çukuruna düşmek hele hiç olmaz. Bu tepeden inme hürriyetin beni tedirgin eden yönlerinden biri de bu Arif Oruç’tur. Tanır mısın sen bu herifi?”  </p>
			<p class="paragraf">“Hayır... Yazıyor. Okuyorum. Cesur yazıyor. Sistemli değil bakarsan... Ama gerçekten cesur...”  </p>
			<p class="paragraf">“Tehlikeli kargaşalıklarda çok cesur davrananların hepsini bir kaba koymak olmaz. Bunların en yamanları hainler, ispiyonlar, insan eti satıcıları çıkar sonunda... Dostlarını ele vererek geçinmeyi zanaat edinmiş herifler çıkar.”  </p>
			<p class="paragraf">“Bunlardan mı Arif Oruç?”  </p>
			<p class="paragraf">“Öyle diyorlar. Urfa Mebusu Ali Saip Bey Meclis’te söylemiş... Mücadele yıllarında İstanbul’dan Ankara’ya geçen bir kafile Kefken’deyken, Arif Oruç, İpsiz Recep’e müracaat ederek, ‘Bunların üzerinde otuz bin altın var. Gel şunları boğalım da paralarını alalım,’ demiş...”  </p>
			<p class="paragraf">“İnanılır şey değil... Böyle dediği duyulmuş da neden cezası verilmemiş?”  </p>
			<p class="paragraf">“Orasını bilmem. İstiklal Mahkemelerinin on üç bin beş yüz kişiyi astığı söyleniyor. Bunların kimlikleri, niçin asıldıkları bilinmedikçe Arif Oruç gibilerinin de niçin asılmadıkları bilinmez. Herhalde, böyle karışık dönemlerde işe yarar, denilmiş olmalı...”  </p>
			<p class="paragraf">“Aklım almıyor.”  </p>
			<p class="paragraf">“Haklısın. Ama tanık da gösteriyor Ali Saip Bey... Bu Ali Saip Bey’i bildin mi? En çok adam asan İstiklal Mahkemesi’nin en kıyıcı savcılarındandır. Gösterdiği tanık, Yeni Sinema sahiplerinden Hüseyin Bey’miş... Bunu anlatan gitmiş görüşmüş. Hüseyin Bey de olayı şöyle doğrulamış: ‘Biz Anadolu’ya geçmeye karar vermiştik. Merdivenköyü’nde Bektaşi tekkesinin yanında buluştuk. Birinci kafilede <span class="CharOverride-2">Tanin</span> gazetesi başyazarı Muhittin, Sadri Ethem, Kemal Ragıp, Ahmet Ensari Beyler vardı. İkinci kafile, İttihad-ı Terakki kâtibi mesullerinden Vehbi, Selâhattin ve Ali İhsan Beylerle bendenizden mürekkepti.’ Bildin mi Ali İhsan Bey’i? Topçu İhsan derler. Bahriye Vekili’yken Yavuz-havuz meselesinde Divanı Âli’ye çekilip mahkûm edildi. Bu da İstiklal Mahkemelerinin acımasız başkanlarındandı. Hüseyin Bey devam ediyor: ‘Üçüncü kafileyi ise Yüzbaşı Rıza Bey’le maiyeti teşkil ediyordu. O gece yola çıkmıştık. İkinci gün buluştuğumuz vakit Arif Oruç’la Nizamettin (Nazif) Bey’i de orada gördük. Yaya yürüyerek Kandıra’ya vardığımızda Bolu isyanı, Anzavur’un türemesi hasebiyle İzmit Körfezi’nden Karadeniz’e kadar olan yolu kapalı bulduk. Bunun için Kandıra’da on beş gün beklemeye mecbur olduk. O sırada Kandıra’ya Ömer Kaptan’la Küçük Arslan çetesi de iltihak etmişti. Kandıra’nın da tehlikede olduğunu görünce, Kefken Adası’na gittik. Bu sahilleri İpsiz Recep çetesi muhafaza ediyordu. Ömer Kaptan bize gelerek, Arif Oruç’un İpsiz Recep’e, ‘Bunlarda otuz bin altın var, bunları keselim, paraları alalım,’ dediğini anlattı. Orada bulunanların hepsi de duydu. Bundan sonra Arif Oruç’u yanımızdan def ettik. Ve Ankara’da artık ona selam bile vermedik,’ demiş... Şimdi hürriyet geliyor. Başşampiyonu bu Arif Oruç.”  </p>
			<p class="paragraf">“Nasıl olur peki? Bunu Fethi Bey bilmez mi?”  </p>
			<p class="paragraf">“Orasını kendisine sormalı... Başkaca... Osmanlı borçlarını altınla ödemek üzere neden anlaşma yaptığını da sormalı Fethi Bey’e... Fazladan bu anlaşmayı bağlama başarısı olarak alacaklılarımızdan on bin lira bahşişi nasıl aldığını da sormalı...”  </p>
			<p class="paragraf">“Amma yaptın haa. Olur mu böyle bir şey?”  </p>
			<p class="paragraf">Paşaoğlu Tarkan ilk defa kekeleyerek söze karıştı:  </p>
			<p class="paragraf">“Olur olmaz. Bize ne? Herifin nasıl adam olduğunu biliyorlar madem ki... Kozlarını bölüşsünler. Ben teklif ediyorum. Bu hürriyetten yararlanıp bildiklerimizi, duyduklarımızı açıkça yazalım. Eleştirelim.”  </p>
			<p class="paragraf">“İyi ya, bizim dergi, siyasi dergi değil... Politika yazıları yazamaz.”  </p>
			<p class="paragraf">“Orasını konuştuk biz Kadir’le... Kanunun boşluklarından yararlanıp çok şeyler yapmak mümkünmüş... Söylesene Kadir!”  </p>
			<p class="paragraf">“Evet... Fikir dergisi sözünden yararlanabiliriz. Ekonomik, sosyal eleştiriler yapılabilir.”  </p>
			<p class="paragraf">“Sözgelimi neler?”  </p>
			<p class="paragraf">Kadir, Ali Tarkan’ın yüzüne baktı. Tarkan kekeledi:  </p>
			<p class="paragraf">“Sözgelimi... Baksana, Selim Nuri arkadaşımız nerede oturuyor. Bir medrese harabesinde. Suyu yok... Ayakyolu bile yok... Şimdi yaz, neyse nedir. Ben Selim’in sıhhatini sağlam görmüyorum. Kışı burda nasıl geçirecek?”  </p>
			<p class="paragraf">“N’apalım? Fethi Bey’den apartman mı isteyelim?”  </p>
			<p class="paragraf">Selim Nuri bunu iki öksürük arasında biraz dargın sormuştu.  </p>
			<p class="paragraf">Tarkan hecelerin arasını büsbütün açarak karşılık verdi:  </p>
			<p class="paragraf">“Bu kadar saray var, sultanlardan kalma... Hepsi bomboş... Kaç kere söyledim. Gürültü koparalım. Sarayların öğrenci yurtları yapılmasını isteyelim.”  </p>
			<p class="paragraf">Selim Nuri kaşlarını çattı. Yere bakarak alt dudağını biraz kemirdi. Herkes susmuş, ne diyeceğini merakla bekliyordu.  </p>
			<p class="paragraf">“Ne dedikti biz bu dergiyi çıkarırken, unuttun mu? Hani kendimiz için hiçbir şey istemeyecektik. Buna söz vermiştik. Namus sözü... Burası bana yeter de artar bile... Sen sarayların öğrenci yurtları yapılması işini sabitfikir haline getirdin. Hiçbir saray, dipten doruğa değiştirilmedikçe öğrenci yurdu olmaz. Ben bunu çok düşündüm. Nasıl barınacak öğrenciler kışın, yedi sekiz metre yüksek tavanlı odalarda kalorifersiz? Temizlik nasıl sağlanacak o berhanelerde? Ben burda çekmece kadar hücreyi temiz tutamıyorum. Öğrenci yurtları yurt olarak yapılır. Başka türlü yaşanıp çalışılmaz içlerinde...” Gülümsedi, utanılacak bir şey söylüyor gibi gözlerini yere eğerek yumuşacık konuştu. “Saraylar da öteki devlet yapıları gibi, bağımsız devletin ayrılmaz parçalarıdır. Bizi tarihimize bağlayan halkalardır. Milli onurun gözle görünür eserleridir. Dün padişahınsa, yarın halkın malı olur. Bence bugün Edirne şehri sınırlarımızın içindeyse, biz bunu Enver Paşa’ya değil, hatta Lozan Sulhu’na değil, Sinan’ın Selimiye’sine borçluyuz. Selimiye orada durdukça, Edirne de bizim sınırlarımızın içinde durur, hepimiz toptan ölmedikçe... Çünkü hiç kimse, Selimiye’yi hiçbir yerine sokamaz. Onu artık hiçbir barbar da yıkamaz. Saraylar kardeşim, ancak içi sanat eserlerimizle dolu müzelerimiz olabilir. Ötesi demagojidir. Bize hiç yaraşmaz.”  </p>
			<p class="paragraf">Selim Nuri kuru kuru öksürdü. Kimse konuşmayınca, toplantıyı ustaca kapattı:  </p>
			<p class="paragraf">“Biz küçük bir edebiyat dergisi çıkarıyoruz.” İskemlede duran dergilere kederle baktı: “Baksanıza... Ne kadar güçsüz, ne kadar acıklı, bu <span class="CharOverride-2">Kurtuluş</span>... Buna hiçbir şirretlik yükletemeyiz, eğer kendimizi aldatmazsak... Kendi şiirlerimizin bile gelemiyoruz hakkından... Arif Oruç gibi reziller takımına katılmak bize ne kadar uzak...”  </p>
			<p class="paragraf">Murat, ‘Aferin Selim Nuri... Aslan Çorumlu, aferin!’ dedi, yüreği sevinçle biraz da gururla çarparak...  </p>
		</div>
	</body>
</html>