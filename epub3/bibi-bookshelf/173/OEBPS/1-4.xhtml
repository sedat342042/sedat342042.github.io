<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-2" xml:lang="en-GB">1  </p>
			<p class="paragraf">Murat, yemek dönüşü kravatı çözüp masanın üstüne atmış, kahveyi bitirince de kendisini çalışmaya zorlamak için gömleğin kollarını sıvayıp kâğıtları önüne çekmişti.  </p>
			<p class="paragraf">Kâğıtlar: Başta birinci sayfanın planı... Sekiz tane boş sütun... Bunların şurasına burasına konulacak fotoğrafların yerlerini gösteren, küçüklü büyüklü birkaç dörtgen... İç haberleri gibi dış haberleri de incir çekirdeği doldurmaz, Anadolu Ajansı bültenleri... Çoğu telefonla alınıp kahve köşelerinde değiş tokuş edildikten sonra, birbirine benzemesin diye zorla karıştırıldığı için anlamsız hale gelen özel (!) havadisler...  </p>
			<p class="paragraf">Anlaşılan, yarınki 9 Ağustos 1930 Cumartesi günü <span class="CharOverride-2">Vakit</span> gazetesi gene başlıksız çıkacaktı. Evet, habersizlikten kırılıyordu bütün gazeteler... Oysa isyan vardı memlekette... İki aydır Ağrı Dağı’nda vuruşuluyordu.  </p>
			<p class="paragraf">Aslına bakılırsa, umurunda değildi Murat’ın, gazeteler başlıklı veya başlıksız çıkmış... Haftada bir gece, izinli sekreterin yerine bakıyordu. Hiç de sevmiyordu sekreterlik işlerini... Röportaj yazarlığına geçti geçeli kurtulmuştu çok şükür, punto, katrat, “Yazı eksik, yazı fazla” hesaplarından...  </p>
			<p class="paragraf">Pencerenin esintisi yüzünü alev gibi yalayıp geçince, yaz gecesinin ağır sıcağını, arkasından gürültüsüz sokulmuş birinin varlığı gibi duydu. Serinlik başlayacağına, demek ki gece ilerledikçe sıcak artıyordu. “Kızgın fırına dönmüş burası yahu!” Fırın duygusu veren, herhalde sekreterlik odasının döşemesi gibi tavanın da kesme taştan örülmüş olmasıydı.  </p>
			<p class="paragraf">Saate baktı, dokuz buçuk... Neredeyse ajansın son bültenleri gelmeye başlar. Bir-bir buçuk saat sonra birinci sayfa da girer makineye... Bu gece de bu iş, hayırlısıyla biter burada... “Telefon etmeli gazetelerdeki arkadaşlara... Uzanmalı Boğaz’a... Bu gece yatılmaz, sabah serinliği başlamadan...”  </p>
			<p class="paragraf">Duvardaki saat, askıdaki ceket, şapka... Masanın üstündeki telefon... Camlı dolaptaki ciltli kitaplar, bütün eşya sanki katılıklarını yitirip cıvıklaşmışlar, bulundukları yerlerde pelte gibi yayılmışlar...  </p>
			<p class="paragraf">Kâğıtları karıştırdı. Dünkü gazete, maliyenin derlenip toplanması için Müller adında bir yabancı uzmana hazırlatılan büyük raporun tam olarak yayımlanacağını bildirmişti. Kaç kişiyi ilgilendirir Mösyö Müller’in raporu? Kaç kişi okur bunu, okuyanlardan kaçı ne anlar?  </p>
			<p class="paragraf">İsyancılar İran topraklarından yararlandıkları için Ağrı isyanı hemen bastırılmayınca, röportajlar yapmak üzere gönderilmesini patronlara teklif etmişti. Çok uygun buldular, sevindiler, gereken izni mutlaka alacaklarını da sandılar. Halk Fırkası’nın en nüfuzlularından iki mebus... Ayrıca İsmet Paşa’nın yakınları... Çoğu akşam yemeklerini Gazi Paşa’nın sofrasında yiyenlerden Hakkı Tarık, Âsım Bey kardeşler... Başvekil İsmet Paşa, belki de bizzat Gazi böyle bir röportajdan hiçbir sakınca görmedikleri halde Mareşal Fevzi Çakmak’ın “Olmaz”ı bir türlü aşılamadı. Nedeni de gizli değil! Ordunun geri hizmetlerindeki karışıklık... İsyanın aylardır bastırılamaması göstermiyor mu aksayan yönler olduğunu? Nasıl saklanır bu kadar açık bir gerçek? Niçin?  </p>
			<p class="paragraf">Dalgınlıkla ayak seslerini duymamıştı. Kapıda apansız peydahlanan Hademe Hıdır Onbaşı’yı görünce umursamadan sordu:  </p>
			<p class="paragraf">“Nedir o? Ajans kâğıdı mı?”  </p>
			<p class="paragraf">“Yok Murat Bey’im... Telgraf kâğıdı...”  </p>
			<p class="paragraf">“Ver bakalım! Nereden?”  </p>
			<p class="paragraf">“Yalova’dandır telgrafımız. Âsım Bey’imizdendir ve de gayet önemlidir ki, bana kalırsa...”  </p>
			<p class="paragraf">“Daha söyleniyor! Ver şunu...”   </p>
			<p class="paragraf">Aldı. Açılmıştı. Kaşlarını çatarak okudu:  </p>
			<p class="paragraf">“Birinci sayfa basılmayacak stop... Mürettiphane tam kadro beklesin stop... Geliyorum. Çoruh Mebusu Âsım...”  </p>
			<p class="paragraf">Murat sevindi. Sudan haberlerle birinci sayfa tertiplemekten kurtulmuş, çok ağır bir yükü sırtından atmış gibi hafiflemişti. Yüzüne merakla bakan Hademe Hıdır Onbaşı’ya takılmak için suratını astı:  </p>
			<p class="paragraf">“Açık mı geldi bu böyle?”  </p>
			<p class="paragraf">“Açık mı? Telgraf kâğıdımızı mı sordun?”  </p>
			<p class="paragraf">Hademe Hıdır Onbaşı birden pirelenmiş, her çeşit sorumluluğu önleyecek en uygun karşılığı bulmak için telaşla yutkunmaya başlamıştı.  </p>
			<p class="paragraf">“Biz açtık ki Murat Bey’im... Üstünde <span class="CharOverride-2">Vakit</span> gazetesi yazılı olduğundan açtık. Yanlış olmasın ki, başkasına gitmesin!”  </p>
			<p class="paragraf">“Yanında kimse var mıydı açarken? Telgrafçının getirdiği sırayı sordum.”  </p>
			<p class="paragraf">“Kim, kimse mi? Kim olur bu saatta?”  </p>
			<p class="paragraf">“Bilmem! Yabancının biri... Öteki gazetelerden?”  </p>
			<p class="paragraf">“Yok hayır! Yoktu yabancımız... N’arasın gecenin bir vakti... Ferah ol!”  </p>
			<p class="paragraf">“Biri bulunmalıydı ki... Ah n’olaydı, olaydı... Ben sana sormalıydım ferah olmayı...”   </p>
			<p class="paragraf">Murat, Çorumlu olan Hıdır Onbaşı’ya takılmak istediği zaman böyle Çorum ağzıyla konuşuyordu. Hıdır Onbaşı bunu bildiğinden hemen rahatlamıştı. Gazeteye, saray şoförü Çorumlu Dadal Efendi tarafından yerleştirilmiş, işe girdiğinin haftasında –askeriyenin bölük eminliğinden kalma yatkınlıkla– patronların ispiyonu kesilmişti. Bütün ispiyonlar gibi kendini öteki çalışanların üstünde görüyor, Murat’a karşı gösterdiği alçakgönüllülük, Dadal Efendi’nin ahbabı olmasından, bir de yaman yumrukçuluğunu gözleriyle gördüğündendi. Şakaya koşularak ürkmüş gibi boynunu büküp yılıştı:  </p>
			<p class="paragraf">“Aman beyim... Vay başımaaa! Demek bu telgraf kâğıdı... Ne demeye gelmekte oh Murat Bey’im? ‘Birinci sayfa basılmasın,’ demiş Âsım Bey’imiz... Sakın bu laf, askeriyenin gece nöbeti parolası gibi... Ne demeye gelmekte peki? Gizlisi nedir bunun?”  </p>
			<p class="paragraf">“Gizlisi... Gazete kısmının gidişatı askeriyeden hiç farksız değil midir? Şuncacık şeyi belletmedi mi Yazı İşleri Müdürümüz? Gazetenin gizlisi korunmazsa n’olur bakalım?”  </p>
			<p class="paragraf">“Nedir bunun gizlisi aman beyim? Az biraz çıtlatmalı ki kimden korunacağı bilinmeli...”  </p>
			<p class="paragraf">“Kimden he mi? Vay ki yazık senin takındığın onbaşı nişanlarına! Ya bura nere sefil Hıdır? Bura İstanbul değil mi? Ya İstanbul’dan başka İstanbul var mıdır akılsız? İstanbul’a kurban olmalı! Başkaca burası eskinin Babıâli’si olup adı, Gazi Paşa’mızca geçenlerde Ankara Caddesi’ne çevrilmedi mi? Burda kimler eğleşir bakalım, fetvazlar eğleşmez mi? Görmeden sezinleyen ve de sezinlemesiyle gizlimizi tuzsuz yağdan kıl çeker gibi çekip alan nice nice köpoğlu köpek buraya birikmiş değil midir?”  </p>
			<p class="paragraf">“Fetvaz olmakla... Bizim bilemediğimiz gizlimizi... Yabanın fetvazı... Hayır, sezinleyemez koca Tanrı’ya şükür...”  </p>
			<p class="paragraf">“Şundan sezinler ki akılsız Hıdır... Telgrafın gelmesinden bile sezinler. Bir gazeteye telgraf kolayına mı gelir? Hayır, gayet zoruna gelir ve de zorlu durumlarda gelir. Hele ki <span class="CharOverride-2">Vakit</span> gazetesine telgraf büsbütün önemli olduğundan gelir! Sağ olsunlar, var olsunlar ve de koca Tanrı bizim kazancımızdan alsın, onların kazancına katsın! Patronlarımız, kendin bilmez değilsin ya, cimri pinti değillerse de, eli sıkı ve de kolayına para harcamaz bilinir ve de bunun yalanı ve de şakası hiç yoktur. ‘Âsım Bey Yalova’dan telgraf çekti’ ne demek? Paraya kıydı ve de sanki canını ortaya attı demek... Çünkü bizim, dünya durdukça durası patronlarımızda mal canın yongası değil, belki de can malın yongasıdır. Bu sebeple temeline tükürdüğüm bu Babıâli Yokuşu’nda ve de Ankara Caddesi’nde bütün gazetecilerin gözü, ortalık karardıktan bu yana, <span class="CharOverride-2">Vakit</span> gazetesinin kapısındadır. Bunlar buraya telgrafçının girmesini görmeleriyle ossaat bir bokluk olduğunu kestirirler ve de benim aklıma geleni işlerler.”  </p>
			<p class="paragraf">“Aman Murat Bey’im nedir senin aklına gelen?”  </p>
			<p class="paragraf">“Benim aklıma gelen Hıdır Ağa, eski gazeteleri önüme çekip yumulmak, hangi olayın azıp, azgınlaşıp, kabarıp, taşıp birinci sahifeye hopladığını arayıp bulmaktır. İşte bu sebeple... Sen... Allalem... Cümle kapımızı kilitlemeden ve de ardına kol demirlerimizi dayamadan çıktın geldin! Tüh yüzüne derbeder Hıdır! Dur, eğlen... Sözün gerisini dinlemeden nereye? Seğirt Başmürettip Haydar Baba’ya... Hemen gelsin... Bu dakkadan sonra, içerdeki içerde, dışardaki dışardadır. Sinek girip çıktı mı bittin bil! Yallah...”  </p>
			<p class="paragraf">Hıdır Onbaşı kapıyı açık bırakmış olmalı ki, topaç gibi dönüp pervazlara çarparaktan çıkmıştı. Murat cigara yaktı. Telgraftan önemli bir haber olduğu anlaşılıyordu. “Millet Meclisi yaz tatilinde... Gazi çoktandır Yalova’da dinleniyor. İsmet Paşa da geldi geçende... Nolabilir peki?” Gözlerini kısarak son günlerin haberlerini hatırlamaya çalıştı.  </p>
			<p class="paragraf">“Hayrola Murat Bey? ‘Birinci sayfa basılmayacak,’ dedi Hıdır ayısı... ‘Mürettiphane beklesin!’ diye telgraf çekmiş patron... Doğru mu?”  </p>
			<p class="paragraf">“Evet...”  </p>
			<p class="paragraf">“Ne dersin?”  </p>
			<p class="paragraf">“Ermedi aklım...”  </p>
			<p class="paragraf">“Patronu Saray’dan mı çağırdılardı, kendi mi gittiydi Yalova’ya?”  </p>
			<p class="paragraf">“Bilmem.”  </p>
			<p class="paragraf">“Ağrı işi bitti, desem... Ya da herifleri kovalamak için İran topraklarına girdik de... çarpışma filan mı?”  </p>
			<p class="paragraf">“Haklısın. N’olabilir?”  </p>
			<p class="paragraf">“Anlarız birazdan... Nerdeyse gelir Âsım Bey... Musahhih Selim Bey’e söyleyin lütfen... Bizim gazetenin ağustos sayılarını getiriversin bana...”  </p>
			<p class="paragraf">Uzakta, yukarda bir yerde, haldır haldır çalışan baskı makinesi, medrese hücrelerine benzeyen taş odaları, kalelerin gizli su yollarını hatırlatan daracık taş merdivenleriyle <span class="CharOverride-2">Vakit</span> gazetesi idarehanesinin garip yapısını temellerinden çatısına kadar belli belirsiz sarsıyordu.  </p>
			<p class="paragraf">Murat kapıdan çıkmak üzere olan Başmürettip Haydar Baba’ya seslendi:  </p>
			<p class="paragraf">“Bakın n’apalım Haydar Baba... Fazla basalım gazetenin ikinci yüzünü... Bana epey önemli geliyor bu iş... Telgraf çekmezdi yoksa bizim patron paraya kıyıp... Hele Yalova’yı bırakıp hiç gelmezdi gece vakti...”  </p>
			<p class="paragraf">“Basmak kolay ama... İyi düşün... Benim bildiğim Âsım Bey, hiç bakmaz, kâğıt parasını keser aylığından... Elektrik parasını... Mürekkep parasını bile hesaplayıp keser...”  </p>
			<p class="paragraf">“Kessin! Sorumluluk benim. Bak bakalım senin tezgâhta yetişen Murat oğlunun gazetecilik sezisi... koku almak gücü nasılmış? Durdurma baskıyı...”   </p>
			<p class="paragraf">Haydar Baba çıktı. Murat eli çenesinde açık kapıya daldı. Kızgın havada petrol, kötü mürekkep, makine yağı kokusu vardı.  </p>
			<p class="paragraf">Ayaklarının ucuna bastığı için ses çıkarmadan yürüyen Hademe Hıdır omzu üstünden arkasına bakarak gizli bir işe gelmiş gibi boynunu uzatıp fısıldadı:  </p>
			<p class="paragraf">“Kahve gelsin mi Murat Bey’im? Gelsin mi az şekerli?”  </p>
			<p class="paragraf">“Hay çok yaşa Hıdır Ağa!”  </p>
			<p class="paragraf">“Dedim ki... Kahvenin sırasıdır, dedim...” Hep öyle ayaklarının ucuna basıp omuzu üstünden arkasını kollayarak masaya yaklaştı: “Bak ne geldi benim aklıma... Dadal Efendi hemşerimizin geçenlerde dediği çıktı mı sakın?”  </p>
			<p class="paragraf">“Neymiş Dadal Efendi’nin dediği?”  </p>
			<p class="paragraf">“Dediği... Vay ki vay... Evet, şimdi iman ettim, ‘Saray şoförü’ dedin mi on dakka düşüneceksin! Ne demektir Saray şoförü? Pire zıplasa haberli demektir. Çünkü Gazi Paşa’mızın yanındadır. Başkaca, dem denilse demiri bilir kurnazlardandır. Ne fayda ki, vakti gelmediğinden açıklamadı büsbütün... Lafı dolandırdı biraz... Anlayana sivrisinek saz, demeye getirdiydi. ‘Sen bu Ağrı işinin uzamasını salt Ağrı işi belleme Hıdır Onbaşı,’ dediydi.”  </p>
			<p class="paragraf">“Ya?”  </p>
			<p class="paragraf">“‘Benim sezinlediğim, dünyalar durdukça durası Gazi Paşamız uygun kertesini gözlemekte ve de saatini, dakkasını şavullamakta,’ dediydi. Demek... Evet, Gazi babamız, yıldızları yıldızcısına gözletip, bakıcısına bakım baktırdı ve de düşe yatıcıları düşlere yatırıp hüddam sahiplerine hüddamları yoklataraktan hayırlı zamanı aratıp buldurdu. Buldurmasıyla ‘Ağrı Dağı’nın kuyruklu Kürt’ünü kırmaktan bir şey hasıl olmaz. Fesadın başını ben bilirim,’ dedi.”  </p>
			<p class="paragraf">“Kimmiş fesadın başı?”  </p>
			<p class="paragraf">“Şuncacık şeyi bilirsin ya, gazeteci olduğundan bilmezden gelirsin! Fesadın başı... Acem... Evet, dinim gibi bilmekteyim... Telgrafımızın gizlisi: Gazi Paşa’nın Acem’e daldığı haberidir. Koca Tanrı’ya şükür, derbeder Acem Şahı’ndan, Tebriz’imizi ve de Şiraz’ımızı ve de çevresi cennet bağına benzer Urumiye gölümüzü çekip alsa gerektir. Seferberlikte Enver Paşa’mızın kardeşi Nuri Paşa’mızla ve de emmisi Halil Paşa’mızla gezdik, gördük biz oraları... Müslüman yatağı yerlerdir ki, Kızılbaş Acem’in akılsız başına dünyayı dar eden aşiret Müslümanı yatağı bir yerlerdir. Hahahay ki ne kadar güzel! Evet, bunun sonunda Gazi Paşamız, Şah’ın sarayını başına yıkıp, hazinesini askerine yağmalatıp, tacını tahtını belki de top kâküllü avradını omuzlayıp getirse gerek! Bunlar böylecene olmalı ki, ben kas kas gülmeliyim. Çünkü seferberlik sırasında, dini gevşek, imanı bozuk takımı ‘Olmaz öyle şey!’ dediydi. Ya bizim alay müftümüz ne buyurduydu buna karşı? ‘Enver Paşa’mızın bu yolda fermanı vardır, hemi de geri alınmaz tuğralı fermandır.’ buyurduydu. ‘Bu kez olmasa da hiç değeri yok, yüz yıl sonra Osmanlı’yı toplanıp birikti bil, bir uğurdan yumulup fermanın buyruğunu yerine getirdi bil,’ dediydi. Bugünü gördüm ya, Murat Bey’im, bundan böyle kötü Hıdır ölse de gam değil...”   </p>
			<p class="paragraf">Hıdır Onbaşı’nın biraz önce Başmürettip Haydar Baba’nın söylediği birkaç kelimeyi kullandığı, böylece Murat’ın ağzını da yoklamak istediği anlaşılıyordu.  </p>
			<p class="paragraf">“Ağzından cevahir taşı saçmaktasın ya, olur mu dersin Onbaşı?”  </p>
			<p class="paragraf">“Olur mu ne demek? Oldu bile... Çünkü benim sezinlediğim... Aslan sütü şişede durduğu gibi durmayıp... Gazi Paşa’mız, şişeyi ikileyip üçleyince köpürüp taşıp... Bildiğin keyfe binip... Enver Paşa kardaşının fermanı aklına gelmesiyle... Hiç bakmamıştır ve de İsmet Paşa’mızın ‘Aman olmaz!’ demesine hiç kulak asmamıştır. Evet bu kez, Gazi Paşa’mız, ‘Acem’i senden isterim!’ fermanını Külahı Eğri Salih Paşa’ya ulaştırdı. Eğri Külah Salih Paşa’mızsa bu kadar arkayı bulmasıyla ne demiştir bana sorarsan? ‘Ben Acem’i bitireyim de dilerse İsmet Paşa beni ipe çeksin!’ demiştir. Evet, emri almasıyla üç kez öpüp başına götürüp, ‘Vaktine hazır ol ey Acem Şahı! Vardım,’ demesiyle... Askeri çekmediyse de çekmesine çok bir şey kalmamıştır. Yumulup yetişecektir, dinim gibi bilmekteyim ki, hiç aman zaman vermeyip...”  </p>
			<p class="paragraf">“Peki... Külahı Eğri Salih Paşa daldı tuttu, vurup Acem’i çökertti diyelim, ya buna karşı İngiliz n’apar?”  </p>
			<p class="paragraf">“İngiliz mi? Böyle hayırlı bir işe İngiliz n’apacak? Akıllıysa, ‘Olmuş işin kötüsü olmaz. Olmasa iyiydi ya... Olmuş bikez,’ diyecek! Biz öyle biliriz. Olmuş işin kötüsü olmaz, olsa olsa az biraz ceremesi olur. Onu da kırar sarar, bulur toplar, ‘Paranı bil ve de edebini bil,’ diyerekten önüne atıverdin mi...”  </p>
			<p class="paragraf">“Ya tependeki Moskof?”  </p>
			<p class="paragraf">“Moskof mu? Moskof’a boşver! Hayır, İngiliz’in hay hay dediğine Rus ağzını bile açabilemez. Acem’i bitirmiş Türk’ün uğrunu keseyim der demez, başına göklerin çökeceğini kestirir ki, kötü Moskof, ossaat kestirir.”  </p>
			<p class="paragraf">“Demek senin hesapça, Külahı Eğri Salih Paşa salt Acem’i bitirmemekte, İngiliz’le Moskof’u da birden bitirmekte... Ne demektir bu? Dünyayı dümdüz ettik demektir.”  </p>
			<p class="paragraf">“Haşşunu bileydin! Türk kalkmayınca, azıp kudurup, ‘Ya Allah! Yaa Piir!’ diyerekten kılıca sarılmayınca bu köpoğlu dünyanın kağşamış çivisi yerini bula mı bilir gerisin geri? Vay ki Gazi Paşa... Vay ki, dünyalar durdukça durası Gazi Baba’mız... Sonunda bu oyunu da mı ettin adalı İngiliz gâvuruyla Bolşevik Moskof’a... Oh ne güzel! Hahahaay! Hıdır’ın kaçtır gördüğü hayırlı düşler geldi çıktı desene... Bu gece gecelerden nasıl bir gece? Aynı bir leyleyi kadir gecesi... Evet, kahve benden... Dilersen taze çay gelsin! Hayır dedin mi hiç olmaz. Kahve gelecektir ve de Hıdır Onbaşı’dan gelecektir. Eli keseye attın mı canım sıkılır ki, gör nasıl sıkılır.”  </p>
			<p class="paragraf">“Kahve kolay Onbaşı... Selim Efendi hemşerin gelecekti. Nerde kaldı? Sesle gelsin!”  </p>
			<p class="paragraf">“Aman iyi... Müjdeyi versem olur mu Murat Bey’im? Bunun müjdesini Selim Efendi’ye biz veriversek...”  </p>
			<p class="paragraf">“İyi... Hem ver hem de müjdeliği alaraktan ver. Gel arkadaş, biz bu kahveleri senin Selim Efendi hemşerine yükleyip savuşalım!”  </p>
			<p class="paragraf">“Olmadı. Kahveleri hiç katma! Kahve bizden ki, Gazi Paşa bile gelse bizden...”  </p>
			<p class="paragraf">Hıdır Onbaşı, ‘Yaşadık!’ diye parmaklarını şıkırdatıp seğirterek çıktı ki, çiftlik bağışlasalar bu kadar candan sevinmez.  </p>
			<p class="paragraf">  </p>
			<p class="paragraf">Musahhih Selim Efendi gazete koleksiyonuyla girdiği zaman Murat hâlâ dalgın gülümsüyordu.  </p>
			<p class="paragraf">“Nedir Murat? Ne diyor bizim avanak Hıdır? Gerçek mi? Vuruşma başlamış mı İran’la?”  </p>
			<p class="paragraf">“Yok yahu!”  </p>
			<p class="paragraf">“Ya ne diyor, Hıdır Onbaşı olacak? Ne yazmış telgrafta patron, birinci sayfayı basmayından başka?”  </p>
			<p class="paragraf">“Bekleyin geliyorum!”  </p>
			<p class="paragraf">“Kötü bir şey olmasın...”  </p>
			<p class="paragraf">“Ne gibi?”  </p>
			<p class="paragraf">“Ağrı’da... Birliklerimizin biri pusuya düşer. Çokça ölü verilir.”  </p>
			<p class="paragraf">“Sanmam! Böyle bir şeyi birinci sayfanın başına mı geçireceğiz? Benim anladığım, saraydan çıkmış, hiç beklenmez bir haber bu... Başkaca, öteki gazeteleri sanırım atlatacağız.” Üst üste yapıştırılmış <span class="CharOverride-2">Vakit</span> gazetelerini önüne çekti: “Bakalım. Önemli bir olay geçti de fark etmedik mi son günlerde? Ya da birden hiç beklenmez bir iş büyüyüp öne mi atladı?”  </p>
			<p class="paragraf">Musahhih Selim, kapıya bakarak sesini alçalttı:  </p>
			<p class="paragraf">“İster misin aklıma gelen olsun?”  </p>
			<p class="paragraf">“Nedir?”  </p>
			<p class="paragraf">“Bizim fukara patronu... Gazi Paşa... Bir şeye canı sıkılıp... deflesin sofradan...”  </p>
			<p class="paragraf">“Amma yaptın haa! Bizim patron Gazi’nin canını sıkacak bir şey yapar mı hiç?”  </p>
			<p class="paragraf">“Kendisine kalsa yapmaz ya, herkes birbirinin ayağını kaydırıp göze girmeye çabalıyor. Gazetede aykırı bir yazı... bir haber çıkmıştır. Aradan aylar bile geçse, birinin yeni çarpar gözüne... Koşar götürür. ‘Şu anlama alınmıştır, şu meseleyi kurcalamaktadır,’ derken... Öteden bir başkası... ‘Ben dememiş miydim vaktiyle’ der. ‘Koynumuzda yılan beslemekteyiz. Bunlar, önü sonu İttihatçılığa bulaşmış adamlar... Bence bunlar kılıç korkusu Kemalistleridir Paşam!’ der. Hele bunu öfkeli sıraya denk düşürdüler mi...”  </p>
			<p class="paragraf">“Evet, olur böyle şeyler ama... O zaman da bizim patron gazeteye telgraf çekmez, doğru eve gider, ‘Hastalandım,’ diyerek yatağa girer. Hastalık nedeniyle mebusluğu bile bırakıp ortadan kaybolur.”  </p>
			<p class="paragraf">“Ya gazetede çıkan bir yazıyla ilgiliyse... ‘Hemen düzeltmeli, yoksa göze görünmemeli’ diye azarlandıysa...”  </p>
			<p class="paragraf">“O zaman da gelip bize neden açıklama yapmak zorunda kalsın? Bir şey yazar, ‘Bunu yarın birinci sayfada mutlaka vereceksiniz,’ der, gene görünmez. Hele bakalım bunlardan bir şey çıkarabilecek miyiz? Önce Ağrı isyanı haberlerini geçirelim gözden...  </p>
			<p class="paragraf">1 Ağustos 1930 Cuma günkü sayıdan başladı. Yalnız başlıkları okuyordu:  </p>
			<p class="paragraf">“İRAN BİZE DOST MU, DÜŞMAN MI?”  </p>
			<p class="paragraf">“AĞRI OLAYLARINA KARŞI İRAN’IN DAVRANIŞI:   </p>
			<p class="paragraf">ACEM KILICI GİBİ.”  </p>
			<p class="paragraf">“AĞRI İSYANINDAN ABDÜLHAMİT SORUMLUDUR.”  </p>
			<p class="paragraf">“Neye güldün Murat?”  </p>
			<p class="paragraf">“Epeydir aranıyordu Ağrı isyanının sorumlusu... Sonunda bulunmuş çok şükür...”  </p>
			<p class="paragraf">“Haa... Şu Abdülhamit meselesi... Parlak ki, o kadar olur.”  </p>
			<p class="paragraf">Kahveci kahveleri getirip, “Bunlar Hıdır Ağa’dan,” deyince Selim buna çok şaştı: “Hayrola! Piyango mu çıktı bizim Hıdır Onbaşı’ya?”  </p>
			<p class="paragraf">Murat başını salladı:  </p>
			<p class="paragraf">“Çok daha önemli... Acem’e savaş açtığımıza sevindi senin hemşeri...”  </p>
			<p class="paragraf">“Anlamadım.”  </p>
			<p class="paragraf">“Ben de...”  </p>
			<p class="paragraf">Başlıklara döndü Murat...   </p>
			<p class="paragraf">“TÜRK-İRAN DOSTLUĞU TEHLİKEDE.”  </p>
			<p class="paragraf">“BİZE NOTA VERDİLER.”  </p>
			<p class="paragraf">“YÜZ ELLİLİKLER AĞRI OLAYLARINA BURUNLARINI SOKMAK İSTİYORLAR.”  </p>
			<p class="paragraf">Bu başlığın yanına Refik Halit’in vesikalık fotoğrafı da konulmuştu. “Yüz elliliklerin içinde burnu en büyük bu olmalı ki, fotoğrafını koymayı uygun görmüş bizim sekreter.”  </p>
			<p class="paragraf">Başlıklar, gelişigüzel, heyecansız sürüyordu:  </p>
			<p class="paragraf">“ÜÇ BUÇUK KÜRT’E İSTİKLAL – İRAN SORUMLUDUR – HARİCİYE VEKİLİMİZ: NOTA VERMEDİK. İRAN’LA KONUŞUYORUZ.”  </p>
			<p class="paragraf">“AĞRI DAĞI ASİLERİNİN TEPELENMESİ KESİN OLARAK SÜRÜYOR – ENTELLİCENS SERVİS AĞRI OLAYLARIYLA İLGİLİ.”  </p>
			<p class="paragraf">7 Ağustos 1930 Perşembe:  </p>
			<p class="paragraf">“DOĞU’DA DURUM: BU OLAY BİR GERİCİ YOBAZLIK DEĞİL, BİR ÖÇ ALMA VE BAĞIMSIZLIK AYAKLANMASIDIR.”  </p>
			<p class="paragraf">“Ve de gelelim, bugünkü 8 Ağustos Cuma sayımıza... Bak ne yazmışız! L. Drumond Hay adlı birinin makalesinden çıkarılmış bir başlık... ‘KÜRT İSYANI MUTAASSIP KÜRT’ÜN GARPLILAŞAN TÜRK’E AYAKLANMASIDIR...’ ‘HOYBON CEMİYETİ 1927’DE KÜRT İSTİKLALİNİ KARARLAŞTIRMIŞ VE GEÇİCİ MERKEZ OLARAK AĞRI’DAKİ AVA’YI SEÇMİŞTİR...’ ‘KÜRT REİSLERİNDEN EMİR SÜREYYA DEMİŞ Kİ: TÜRKLERLE KÜRTLER ARASINDAKİ HARP, KÜRTLER AMAÇLARINA VARINCAYA KADAR SÜRECEKTİR...’”  </p>
			<p class="paragraf">Murat birden elini kaldırdı:  </p>
			<p class="paragraf">“Tamam arkadaş... Birinci sayfamızı değiştiren havadis Ağrı isyanı işidir.”  </p>
			<p class="paragraf">“Nerden anladın?”  </p>
			<p class="paragraf">“Mareşal Fevzi Paşa Doğu’ya gidiyormuş...”  </p>
			<p class="paragraf">“Sen bugünkü gazeteyi okumadın mı?”  </p>
			<p class="paragraf">“Baktım şöyle... Ne var?”  </p>
			<p class="paragraf">“Geri bırakıldı bu gezi...”  </p>
			<p class="paragraf">“Tamam... Doğru, geri bırakılmış... Demek ki, patronun getireceği haber isyanla ilgili değil... Baksana, Millet Meclisi Reisi Kâzım Paşa da İstanbul’da... Şehirde bir gezinti yapmışlar, sonra Tokatlıyan Oteli’nde bir müddet dinlenmişler... Böylece de gazetemize birinci sayfalık havadis vermişler. Daha önemli haberimiz... Güzellik Kraliçesi Mübeccel Hanım, Amerika’ya gidemiyormuş parasızlıktan... Belediyeyi ayıplıyoruz para bulamadığı için... Kadastro yüz yılda bitecek... Ankara telefonu Yalova’ya bağlanacak... Vay vay vay... Ankara kedilerinin soyu düzeltilecekmiş de doğurganlıkları artırılacakmış... İhracat için herhalde...”  </p>
			<p class="paragraf">Arkadaşı kuru kuru öksürünce ilgilendi:  </p>
			<p class="paragraf">“Nedir o? Hasta mısın?”  </p>
			<p class="paragraf">Selim miyop gözlerini gülümser gibi kırpıştırdı:  </p>
			<p class="paragraf">“Yok hayır...”  </p>
			<p class="paragraf">“Yok da, bu öksürük ne? Soğuklattın mı?”  </p>
			<p class="paragraf">“Bilmem...”  </p>
			<p class="paragraf">Tekrar tekrar öksürüp yutkundu:  </p>
			<p class="paragraf">“Terliyoruz... Esintide kalıyoruz. Evet, soğuklattık herhal...”  </p>
			<p class="paragraf">Selim’in birkaç gün içinde boynu fark edilecek kadar uzamış, omuzları sivrilip göğsü çökmüş gibi geldi Murat’a... Yanaklarında sıtmalıların nöbet sırasındaki kızarıklığı vardı. Dudakları kuru... “Bir bıkkınlık gelmiş bunun üstüne... Çok mu yoruluyor? Birine mi tutuldu fakültede? Böyle bir şey olsa söylemez mi? Söylemez. Kendisi için açık değildir dostlarına... Herkes ona kolay dert yanar da, Selim hiç yanıp yakılmaz!” Çorum’un içinden olduğu halde, ilk günden beri, kuş uçmaz kervan geçmez bir dağ köylüsü gibi gelmişti Murat’a... Gövde sağlamlığından değil, ruh gücünden...   </p>
			<p class="paragraf">Çok çalışıyordu Selim... Şimdiye kadar rastladığı en çalışkan insandan kat kat fazla çalışıyordu. “Bununkine çalışmak denmez... Didiniyor bu... Hem de yedi yaşından beri... On üç yıldır dur otur bilmeden...”  </p>
			<p class="paragraf">Babası medreseliydi. Çorum’da Rüştiye Mektebi açılınca şunun bunun ne diyeceğine aldırmadan sarığı atıp öğretmenliğe geçmişti. Balkan Savaşı’na gönüllü gittiği zaman Selim üç yaşındaydı. Seferberlikte Nuri öğretmeni yedek subay aldılar. 1918’de, ateşkes anlaşmasının imzalandığı günün sabahı nerden geldiği anlaşılmayan bir serseri kurşunla vurulup şehit düştü. 1913 yılından beri zaten öksüz gibi yaşayan Selim Nuri, 1918’de gerçekten öksüz kaldığı zaman yedisini bitirmek üzereydi. Zanaata vermek isteyen üvey babasına karşı okumak için direndiğinden ilkokulu yarı aç, yarı çıplak tamamlamış, liseyi var gücüyle çabalayarak parasız yatılı   </p>
			<p class="paragraf">okuyup bitirmişti. Orta ikiden beri şiirle uğraşıyordu. Büyük şair cevherini belirleyecek bir şey daha meydana koyamamıştı ama, duyguda dengeli, fikirde açık olduğunu ispatlamıştı.  </p>
			<p class="paragraf">Murat’a göre ileride şiiri bırakıp düzyazıya çalışsa, belki edebiyat tarihçiliğinde başarılı olacaktı. Eline geçen bütün kitapları, konu ayırmadan hızla tüketiyor, görmesi şart olanları kitaplıklara gidip notlar alarak okuyordu. Fakülteyi bitirip öğretmen olunca, ilk aylığından başlayıp kazancının tam yarısını evinde kuracağı kitaplık için harcamaya yemin etmişti: “Aylık yirmi beş lirayı geçmese... Üç de çocuğum olsa... On iki buçuk lirası kitaba verilecek... On iki lira kırk dokuz kuruşa inmez.”  </p>
			<p class="paragraf">Bunu söylerken yarı köylü inadına güveniyor, bu inatla enikonu güçleniyordu. Gene bu inatla bütün eski inançları kafasından silmiş, yerlerine ne olduğunu hiç kimsenin henüz bilemediği halkçılığı yerleştirmişti. Gazi Paşa’dan bile daha Kemalist, daha sıkı Kuvayı Milliyeci’ydi. Hiçbir şeyden şikâyet etmediği, hiç kimseden hiçbir şey beklemediği için de inançlarını savunurken komik olmuyor, en iflah olmaz muhaliflerin bile betine gitmiyordu. Memleket batmaktan kurtulmuştu. “Kurtuluş kime yaramış, haksız baskı, açık soygun, sürünen halk yığınları... Fasa fiso bunlar arkadaş!” diyordu, “Kurtuluş olduğu için oluyor bunlar... Kurtuluş olmasaydı, namussuzluk bile var olamazdı.” Bunları derken ince uzun vücuduyla öyle dikilirdi ki, topla yıkılmaz. Murat yan gözle arkadaşına baktı. Evet, Selim Nuri yorgun değil düpedüz bitkindi. Az daha, “Dinlensen birkaç gün,” diyecekti, dişlerini sıktı.  </p>
			<p class="paragraf">Selim Nuri buraya akşamın yedisinde geliyor, çoğu zaman sabahın dördüne, hatta beşine kadar tashih yapıyordu. Sekiz koca sahifeyi yukarıdan aşağı tek başına okuyor... İşi bitince hiçbir vasıta bulamadığından, ya Vefa’ya kadar yürümekte ya da mürettiphanenin bir köşesine serdiği eski gazete kâğıtlarının üzerinde yatmaktaydı. Sonra gündüz öğlene kadar fakülte... Öğleden sonra, hali vakti yerinde arkadaşlar için ders notlarını kopya etmek... Sahifesi on kuruştan... Musahhihliğin gündeliği yetmiş beş kuruş... Ama eline yetmiş geçiyor... Günde beş kuruş kesiyorlar vergi diye... Oysa vergi vermek şurada kalsın, resmi ilanlar yoluyla yardım görüyorlar gazeteler devletten... Çeşitli vergi bağışlamalarından yararlanıyorlar. Yeni harfler çıktı çıkalı, okur kaybettikleri için hepsinin gizli ödenekten para aldıkları bile söyleniyor.  </p>
			<p class="paragraf">Bir de kılıç asılı fazladan bu yetmiş beş kuruşun başında, Demokles’in mi ne karın ağrısının kılıcı gibi... “Dizgi yanlışı çıkar da reklamlar yeniden basılmak gerekirse... Gündeliğinden keseriz,” derler adama, gözdağı verirler işe alınırken... Murat suratını buruşturarak bugünkü <span class="CharOverride-2">Vakit</span> gazetesinin önemli haberlerine baktı:<span class="CharOverride-2"> “Dünkü Hâkimiyeti Milliye Bayramı çok iyi geçti”, “Gazi Hazretleri dün Yalova plajlarını ve Millet Çiftliği’ni teşrif ettiler...” “Yalova’da Deniz Yolları tarafından düzenlenen balo çok güzel oldu”, “Şenaat: İzmir’de bir İtalyan, iki kızımızı berbat etti...”, “Bir genç kız Polonez köyü yolunda saldırıya uğradı...”, “Osman Cemal Bey’in </span>Cumhuriyet<span class="CharOverride-2"> gazetesinde çıkan ‘Kelepir Her Zaman Ele Düşer mi?’ hikâyesi müstehcen görülerek ağır cezaya verilmiştir...”</span>  </p>
			<p class="paragraf">Selim Nuri, bu kadar ağır çalışma şartları arasında bir de aylık edebiyat dergisiyle uğraşıyordu. Fakültede beş arkadaş beşer lira koymuş, Selim Nuri de veremediği beş liraya karşılık derginin bütün işlerini yüklenmişti. Ayrıca, sorumlu müdürlük de omuzlarındaydı.  </p>
			<p class="paragraf">Kâğıt diye koşuyor, yazıları toplamak için didiniyor, her şeyi laçka bir basımevinde çıkmayı geciktirmemek için çırpınıyordu. Arkadaşlarının ikisi zengin çocuklarıydı, şımarıktılar, yazıları hiçbir zaman vaktinde getirmiyorlar, bu yüzden de Selim Nuri’yi ayrıca üzüp koşturuyorlardı.  </p>
			<p class="paragraf">Selim Nuri, Murat’ın aklından geçenleri bilmiş de suçluluğundan utanıyormuş gibi gülümseyerek kalktı:  </p>
			<p class="paragraf">“Ben gideyim... Tashihler birikmiştir.”  </p>
			<p class="paragraf">“Kalsaydın, çay içerdik.”  </p>
			<p class="paragraf">“Eyvallah!”  </p>
			<p class="paragraf">Selim Nuri çıktı. Murat ellerini yüzüne kapatarak bir zaman matbaanın gürültülerini dinledi.  </p>
			<p class="paragraf">“Aman Murat Bey’im, benim aklım karıştı. Bana sorarsan birinci sayfamızın basımını durdurmak kötüüüü... Kötülüğünü bilmez gibi, bize demedin...”  </p>
			<p class="paragraf">“Nerden bileceğim?”  </p>
			<p class="paragraf">“Bilirsin! Ne güzel bilirsin de, ne fayda ki demezsin! Bir koca Murat Bey olup günde şu kadar yazının belini büküp sen bilmeyince...”  </p>
			<p class="paragraf">“Yahu Yalova’da olmuş işi ben buradan nasıl bilebilir mişim gece vakti?”  </p>
			<p class="paragraf">“Bilirsin! Olacakları bilmeyince kaça alırım ben senin bunca yazıcılığını? Aman Murat Bey’im aklıma gelen yaman ki, ne kadar...”  </p>
			<p class="paragraf">“Neymiş canım, söylesene!”  </p>
			<p class="paragraf">“Sakın Âsım Bey’imize bir mazarrat erişmesin düşman karalamasıyla?”  </p>
			<p class="paragraf">“Nerden çıkarttın yahu?”  </p>
			<p class="paragraf">“Ne denilmiştir? ‘Olmaz olmaz bu dünyada,’ denilmiştir. ‘Su uyur, düşman uyumaz,’ denilmiştir. Bizim Âsım Bey’imizi ve de Hakkı Tarık Bey’imizi seven çoksa da sevmeyen de kıyamet gibidir. İstemezin biri bir yalan düzer. ‘Saray yerinde iftiradan keskin silah yoktur,’ der Dadal Efendi... İster misin ağır keyif sırasına gelip kurban olduğum Gazi Baba’mız istemezlerin doldurmasıyla, ‘Yıkıl gözüm görmesin!’ deyip deflesin... Çabalasın ki derbeder Âsım Bey’imiz işin gerçeğini anlatabilsin! Vah ki yaman! Vah ki başımıza gelenler! Yanarım ki Murat Bey’im, mebusanlığımıza bir sakatlık gelirse kıyamete kadar yanarım!”  </p>
			<p class="paragraf">“Nereden çıkardın şimdi mebus sakatlığını bre onbaşı!”  </p>
			<p class="paragraf">“Şurdan ki, Âsım Bey’imiz ve de Tarık Bey’imiz bugün resmen Saray mebusanıdır ve de ayrıcana gazeteci mebusanıdır. Mebusanlık bir devlettir! Saray mebusanlığı, ayrıcana iki katlı bir devlettir, gazete sahipliği dedin mi, değme babayiğitin eline girmez yüce devlettir. Üç devlet bir araya geldikte düşmanların gözleri hiç götürmez ve de hasetleri artar ki, karlı dağların sel afatı gibi köpürür taşar! Aman Murat Bey’im, sen inanmazsın ya, bu batası dünyada göze gelmek diye bir bela vardır ki gayet yaman bir beladır ve de belaların birinciye değil de ikinciye gelenidir ve de gündüz gözüne adamı yardan uçurur beladır. Gazi Baba’mızın ve de bugüne bugün Allah’tan aşağı sahabımızın gözünden düşmeler olur, katından kovulmalar, mebusanlıkları yitirmeler olur ki gazeteciliğin bile elde kalmaması olur. Sözün kısası, ‘Dünyayı parmağımda döndürürüm, bana İngiliz bile güç yetiremez,’ diyen Ahmet Emin Bey’imizin başına gelenler neden? Ben bunları böylecene ve de birer birer Âsım Bey’ime, hem de Hakkı Tarık Bey’ime anlattım ki yanaraktan, yakılaraktan anlattım! Başkaca her kaç kuruşsa masarıfına hiç kulak asmadan hocalara büyü bozdurma ve de göze gelmeleri önleme duaları okuttum ve de nice nice keskin muskalar yazdırıp şuramıza buramıza töresince soktum. Padişah katına sıkça gidenlerin şirinlik muskaları peydahlayıp takınmaları kanundur ve de göze gelmeye karşı tetik durmaları kanundur. Padişah katına yaklaşmakla kapı dışarı deflenmek ayniyle keyfe benzer, ‘Keyif kısmı dem dem gelir, zırtadak gider.’ Çünkü... Padişah katı yakınlığı ne kadar zor ele girse o kadar kolay elden çıkar. Sapını bileğime doladım, sandığın sıra bakarsın ki ıslak sabun gibi kayıp savuşmuş... Gayet korkuludur vesselam! Şimdilerde evet, tatlı candan olmak haritada yazılı değilse de, şunca keseler dolusu kârdan olmak daha kötüdür. Dost, düşman karşısında rezil düşüp yerlere bakmak vardır ki şunca utanması olana ölümden çetindir. Aman beyim, bu kez fırsatını düşünüp de soramadımdı Âsım Bey’imize... Kendi canı çekti de mi kalktı gitti, yoksam saraydan mı istendi! Senin var mı bundan bir haberin?”  </p>
			<p class="paragraf">“Yok! Ha kendi ağa gönlü istemiş gitmiş, ha çağrılıp seğirtmiş... Farkı ne?”  </p>
			<p class="paragraf">“Şu ki Murat Bey’im, bir yaramaz iş olur, Gazi Paşa’mıza Âsım Bey’imizi şöyle şöyle etmiş diye karalar bir besmelesiz gâvur tohumu... O zaman, ister ki yüzüne tüküre, hastir diyerekten sürüp çıkara gerisin geri... Vay başıma! Olur mu olur ve de böyle bulaşıklıklar Hakkı Tarık Bey’imizin bulunmadığı sıralarda olur! Yahu desem, sen ki koca bir Hakkı Tarık Bey olup ve de gazeteci mebusanlardan olup... Bulgarya içlerinde senin ne işin var! Bulunsana ödevinin başında... Peki n’olacak şimdi? Heyvah ki ne kadar... N’olacak aman Murat Bey’im?”  </p>
			<p class="paragraf">“Yoktur bir şey, boşuna telaşlanmaktasın Hıdır Ağa... Telgrafında ne demekte Âsım Bey? ‘Gazi Paşa bizi kovdu’ demekte mi? ‘Gazeteyi basmayın. Yoldayım, vardım, yettim!’ demekte... Bana sorarsan, haberler zorlu olmasa paraya kıyıp telgrafı çekmezdi, hele kovulsa, kovulduk telgrafına iki metelik vermezdi, senin Âsım Bey, ferah ol!”  </p>
			<p class="paragraf">“Gerçek! Aman öyle de... Oh oh ağzından ballar akıttın, yüreğime sular serpeledin! Yoksa bu gece bize uyku haramdı.”  </p>
			<p class="paragraf">“Hele domuuuz! Sen bu gece zaten nöbetçi değil misin? Gece nöbetinde uyumak var mıdır?”  </p>
			<p class="paragraf">“Nöbetçi olmakla... Vesveselere düşüp oflamak başkadır, keyfinden türkü çağıraraktan nöbet tutmak başkadır.”  </p>
			<p class="paragraf">“Meraklanma! Türküyü çağır sesin çıktığınca keyifle... Korkulu bir durum vaziyetimiz yoktur, bana sorarsan Hıdır Ağa!”  </p>
			<p class="paragraf">“Oh ki ne güzelmiş!”  </p>
			<p class="paragraf">Birden irkilip kapıya döndü, elini kulağının arkasına koyup dinledi:  </p>
			<p class="paragraf">“Aman Murat Bey’im nedir bu patırtı?”  </p>
			<p class="paragraf">“Dur bakalım!”  </p>
			<p class="paragraf">Murat da ayak seslerini dinledi:  </p>
			<p class="paragraf">“Patırtı dedin ya! Belli bir şey! Patron geliyor!”  </p>
			<p class="paragraf">Ayak sesleriyle konuşmalar basamaklarda yükselip yaklaşarak iç içe duyuluyor, fakat taş duvarlarla taş tavanda hamam kubbeleri gibi yankılandığından söylenenler pek anlaşılamıyordu.  </p>
			<p class="paragraf">“Sekreter beyi soruyorum, sekreter beyi!”  </p>
			<p class="paragraf">“......”  </p>
			<p class="paragraf">“Anlamadım. Yok mudur? Bildim başıma geleceği... Aransalar bulunmazlar, bulunsalar bir işe yaramazlar! Meyhanede olmalı... Koş Hıdır’ı bul... Alsın gelsin!”  </p>
			<p class="paragraf">“......”  </p>
			<p class="paragraf">“İzinli mi? Allah müstahaklarını versin! Nolacak şimdi?”  </p>
			<p class="paragraf">Son sözü, patron, ‘Gel beraber!’ diye ardına takıp yukarı çıkardığı kahveciye söylemişti. Murat, patron içeri girince ayağa kalkmış olmamak için, her zaman yaptığı gibi, asılı ceketinde bir şey arıyordu. Çoruh Mebusu Âsım Bey, Murat’ı görünce sevindi:  </p>
			<p class="paragraf">“Sen misin nöbetçi?. Hay Allah razı olsun! İyi... Çok iyi...”  </p>
			<p class="paragraf">Birden duraklayıp kulak verdi: “Nedir o? Makine mi? Çalışıyor mu? Almadınız mı telgrafımı? Birinci sayfa basılmayacak demedim mi size?”  </p>
			<p class="paragraf">“Birinci sayfa değil efendim! İkinci yüzü fazla bastırıyorum.”  </p>
			<p class="paragraf">“İkinci yüzü... Fazla... Hay sen çok yaşa Murat Bey! Yazmayı unutmuşum. Kıvrandım yol boyu... Çok yaşa! Tam gazeteci sezgisidir bu... Dört yüz dirhem gazeteci... Hay çok yaşa!”  </p>
			<p class="paragraf">“Nedir önemli haberimiz? Savaş falan mı?”  </p>
			<p class="paragraf">“Haber yaman! Atlatıyoruz bütün gazeteleri yarın...”  </p>
			<p class="paragraf">Cebinden bir tomar kâğıt çıkarıp havada salladı. Masayı dolaşıp Murat’ın yerine geçti. Oturacağı sırada Hademe Hıdır’ı gördü:  </p>
			<p class="paragraf">“Burda mısın herif? Hay Allah müstahakını versin! Koş hadi! Atla bir şeye... Yetiş Tatar’ın evine! Beline tekmeyi vur, kaldır. Önüne kat getir. Gerekirse sürükleyerek al gel!”  </p>
			<p class="paragraf">“Aman beyim, hangi Tatar?”  </p>
			<p class="paragraf">“Allah belanı versin ayı! Kaç Tatar’ımız var bizim? Başdağıtıcımız Tatar Emirze’yi de benden mi öğreneceksin!”  </p>
			<p class="paragraf">Namazda gibi elleri göbeğinde bakan Hademe Hıdır birden hoplayıp döndü, lap lap sıçrayarak çıktı ya, haberi öğrenemediğinden dirisi değil, sanki ölüsü çıktı.  </p>
			<p class="paragraf">Çoruh Mebusu Âsım Bey ayak sesleri duyulmaz oluncaya kadar beklemiş, sonra derin bir soluk alarak masaya kurulmuştu.  </p>
			<p class="paragraf">Kahveciye iki kahve söyledi, ‘defol’ anlamına elini sallayıp arkasından kuşkuyla baktı. Birazdan basılacak bir şeyi uzun boylu saklayamayacağını kestirip kasıntıyla Murat’a döndü:  </p>
			<p class="paragraf">“Haberin olsun arkadaş! Parti açılıyor. Bir muhalefet partisi.”  </p>
			<p class="paragraf">“Muhalefet partisi mi? Allah Allah! Ne münasebet! Açan kim?”  </p>
			<p class="paragraf">“Paris elçimiz Fethi Bey... Bir başyazı yazayım dedim motorda... Son vapuru kaçırdım çünkü... Saray motoruyla geçtim Pendik’e... Hava sakindi çok şükür... Yazayım dedim. Çıkmadı. Haber var mı Bulgaristan’dan? Birader bir şeyler yolladı mı?”  </p>
			<p class="paragraf">“Hayır...”  </p>
			<p class="paragraf">“Birader burada olaydı iyiydi. Birimiz gazetede, birimiz sarayda bulunurduk. Bir bakıma da bütün mebus gazetecilerin Bulgaristan’da olmaları yaradı işimize...”  </p>
			<p class="paragraf">“Fethi Bey kendiliğinden mi açıyor partiyi? Neden gerekli görmüş bugün?”  </p>
			<p class="paragraf">“Ne demek kendiliğinden? Kendiliğinden mümkün mü hiç?”  </p>
			<p class="paragraf">“Neye muhalefet edecek öyleyse? Nasıl edecek?” Murat biraz sustu: “Demek doğruymuş. Geçenlerde Gazi’nin motorla Büyükdere’ye gelip Necmettin Molla’nın evinde Fethi Bey’le konuştuğu... İsmet Paşa ne diyor bu işe? Halk Partisi ne diyor?”  </p>
			<p class="paragraf">“İsmet Paşa... Ne desin, hiç! Ben motorda bir şeyler hazırladım.”  </p>
			<p class="paragraf">Kâğıtlarını karıştırdı:  </p>
			<p class="paragraf">“Şunları hemen dizsinler! Provalarını hemen yollasınlar! Biz de birinci sayfadan atılacaklara bakalım... Mümkün olduğu kadar çabuk ki, mümkün olduğu kadar çok gazete basılsın!”  </p>
			<p class="paragraf">Murat zile bastı. Patron birinci sayfa haberlerini acele karıştırdı:  </p>
			<p class="paragraf">“Neymiş... Komünistler yakalanmış... Saçma... Maliyeci Müller’in raporu... Saçma... Hay Allah müstahakını versin! Unutuyorduk az daha... Şunları hemen yollayalım klişeye...” İki fotoğraf uzattı. “Hemen hazırlasınlar. Kaç sütun olacaklarını yazıverin!”  </p>
			<p class="paragraf">Fotoğraflardan birinde İsmet Paşa, Fethi Bey, Âsım Bey vardı. Masada yüzü görünmeyen biri yazı yazıyor, İsmet Paşa elini pantolonunun cebine sokmuş, yazılana bakıyordu. Âsım Bey not almakta, Fethi Bey objektife gülümsemekteydi.  </p>
			<p class="paragraf">Öteki resimde, Fethi Bey’le Gazi... Ellerinde hasır şapkaları...   </p>
			<p class="paragraf">“Nerde çekilmiş bu?”  </p>
			<p class="paragraf">“Bakayım! Haa... Bu yürüyen köşkün önünde.”  </p>
			<p class="paragraf">“Yürüyen köşk ne demek?”  </p>
			<p class="paragraf">“Köşkün yeri uygun görülmedi. Beş altı metre geri alınıyor. Gönderiver klişeye... Bir de arşivden Ağaoğlu Ahmet Bey’in resmini bulsunlar... Pek büyük değil... Vesikalık olsa elverir!”  </p>
			<p class="paragraf">Murat döndüğü zaman, Âsım Bey ilk sayfaya girecek haberlerden atılacakları atmıştı:  </p>
			<p class="paragraf">“Ben ne gün gittim Yalova’ya? Ayın altısında... Çarşamba günü...”  </p>
			<p class="paragraf">“Çağırdılar mıydı?”  </p>
			<p class="paragraf">“Evet... Balo varmış evvelki gece... Kaplıca idaresi düzenliyor. Gazi Hazretleri’nin onuruna... Gittiğim vakit İstanbul gazetecilerinden hiç kimse yoktu. Baktım Fethi Bey... Başvekilimiz İsmet Paşa... Mebus arkadaşlar... Her zamanki hava... Bir aralık Bozüyük Mebusu Salih Bey yanıma geldi. ‘Sana önemli bir haberim var, Âsım Bey,’ dedi. Baktım gülümsüyor bi garip... ‘Serbest Fırka adıyla bir fırka kuruluyor,’ demesin mi? Şakacıdır Salih Bey... Ciddiye almadım önce... Üsteleyince umursamadan sordum: ‘Peki, Serbest Fırkayı kim kuracak?’ ‘Ben daha fazlasını söyleyemem. Sana bir ipucu veriyorum. Araştır, soruştur, öğren...’ Haber doğruysa gerçekten önemli... Gazeteyi düşündüm. Gazi Hazretleri’nin yakınlarından birkaç arkadaşa başvurdum. Kimse bir şey bilmiyor. Bu sırada Gazi Hazretleri’nin çağırdığını söylediler. Hemen emirlerini almak için koştum. Yüzüme kaşlarını biraz çatarak baktılar. ‘Siz Serbest Fırka kuruluyor diye bir havadis çıkarmışsınız,’ demezler mi? Daha beteri, açıklama ister gibi bekliyorlar. ‘Paşam,’ dedim, ‘Serbest Fırka kuruluyor diye bir havadis çıkarmadım ben,’ dedim. ‘Bana öyle bir haberi Salih Bey arkadaşımız verdi. Aslı olup olmadığını öğrenmek için sordum birkaç arkadaşa,’ dedim. Bu karşılığım üzerine Gazi Hazretleri’nin yüzlerindeki ciddiyet değişti, tatlı bir gülümseme hali aldı, ‘Öyleyse ben bu işte seni inisiye edeyim,’ buyurdular, ‘Git İsmet Paşa’yı bul, ondan sor,’ dediler.”  </p>
			<p class="paragraf">“İnisiye edeyim mi dedi tıpatıp?”  </p>
			<p class="paragraf">“Tıpatıp... Fransızcadır, ‘Bu işte sana yol göstericilik edeyim’ demek suretiyle lütfetmiş oluyorlar. Artık önemli havadisin yolu açılmıştı. Vakit kaybetmeden İsmet Paşa’yı aradım, buldum, Gazi Hazretleri’nin, ‘İsmet Paşa’ya sor,’ dediklerini anlattım. Başvekil Paşa biraz düşündü, ‘Öyleyse Fethi Bey’i bulalım da öyle konuşalım,’ dedi. ‘Gazi Hazretleri devlet işlerinde sır tutmaya çok önem verirler. Fakat gerekli gördükleri şeyleri de vaktinde açıklamayı bilirler.’ Anladım ki, eski yaverleri Salih Bey, en yakın adamı, bana gelip, ‘Serbest Fırka adıyla bir fırka kuruluyor,’ lafını kendiliğinden söylememiş... Gazi Hazretleri’nin direktifleri var. Ayrı bir fırka kurmaya karar vermişler. Liderliğe de Paris Elçisi Fethi Bey’i seçmişler.”  </p>
			<p class="paragraf">“Neden ama... Yararı?”  </p>
			<p class="paragraf">“Yararı... Evet... Günün şartları içinde Fethi Bey’in Serbest Fırka adında bir muhalefet fırkası kurabilmesi aklın kolayca kabul edebileceği bir şey değil... Çünkü iktidarda olan Cumhuriyet Halk Fırkası’nın büyük lideri bizzat Gazi Hazretleri... Başvekil İsmet Paşa da, onun genel başkan vekili... Evet, Fethi Bey, Serbest Fırka’yı, Gazi Hazretleri’nin Genel Başkan, İsmet Paşa’nın da ona vekil olduğu Cumhuriyet Halk Fırkası’na karşı kuracak... Fethi Bey’in, kendi kişisel teşebbüsüyle böyle bir işe girmesi elbet imkânsız...”  </p>
			<p class="paragraf">“N’olur bunun sonu?”  </p>
			<p class="paragraf">“Bilmem! Göreceğiz n’olur!”  </p>
			<p class="paragraf">“İsmet Paşa’yla görüştünüz mü?”  </p>
			<p class="paragraf">“Parti kurmaya Fethi Bey’i razı edince, Gazi Hazretleri meseleyi İsmet Paşa’ya açmışlar. ‘Hay hay,’ demiş. ‘Memnuniyetle...’”  </p>
			<p class="paragraf">“Yeni partinin tüzüğü?”  </p>
			<p class="paragraf">“Daha ortada yok... Şimdilik halka, partinin açılacağı duyurulacak. İsmet Paşa bu duyurmayı Fethi Bey’le beraber yapmak istedi. Fethi Bey’i bulup getirdim. Salon, taraça çok kalabalıktı. Böyle bir işin konuşulması imkânsızdı. Bahçeye indik. Burada İsmet Paşa, Gazi Hazretleri’nin açıklama istediğini Fethi Bey’e anlattı. ‘Serbest Fırka’nın kurulması hakkında bir açıklama yapacağız, bunu birlikte hazırlayalım,’ dedi. Onlar konuşmaya başladılar. Ben dinliyorum. Meğer bu sıra, Gazi Hazretleri göz ucuyla bizi izliyorlarmış... Taraçanın parmaklığına dayanıp seslenerek beni gösterdi, ‘Dikkat ediniz! Bütün söylediklerinizi yazar’ buyurdular. İsmet Paşa karşılık verdi: ‘Paşam, merak etmeyiniz. Hazırlayacağımız formülü zatı devletlerinize gösteririz!’ dedi.”  </p>
			<p class="paragraf">“Yarınki <span class="CharOverride-2">Vakit</span>’e girecek değil mi bütün bunlar?”  </p>
			<p class="paragraf">“Yok... Şimdilik yalnız yeni bir fırkanın açılacağı duyurulacak... Bildiri Gazi Hazretleri’ne gösterildi.”  </p>
			<p class="paragraf">“Geçenlerde, ‘Gazi, İstanbul’u şereflendirmedi,’ diye yazmışız... Neden gizli tutuldu, Gazi’nin Büyükdere’ye gelip Necmettin Molla’nın evinde yedi sekiz saat kaldığı? Daha doğrusu Fethi Bey’le görüştüğü.”  </p>
			<p class="paragraf">“Arası biraz açık Fethi Bey’le İsmet Paşa’nın da ondan...”  </p>
			<p class="paragraf">“Neden? Sebep?”  </p>
			<p class="paragraf">“Osmanlı borçlarının altınla ödenmesi...”  </p>
			<p class="paragraf">“Kim diyor altınla ödeyelim? Dünyada altın para diye bir şey mi kaldı?”  </p>
			<p class="paragraf">“İsmet Paşa da böyle söylüyor.”  </p>
			<p class="paragraf">“Fethi Bey de, ‘İlle altınla ödeyelim,’ diye direnmekte mi sakın? Delirmiş mi? Dünyanın iktisat buhranıyla yanıp kavrulduğu sıra! En zengin devletler dünya savaşındaki borçlarını ödemezken...”  </p>
			<p class="paragraf">“Bana kalırsa yeni fırka açma işinin en önemli nedeni bu mesele... Borçları altınla ödemek... Cumhuriyet hükümetinin payına düşen Osmanlı borçlarının nasıl ödeneceği, Lozan’da en çetin meselelerden biriydi. Uyuşulamadı. Anlaşmadan ayrıldı. Barıştan sonra alacaklılarla konuşmanın sürdürülmesi kararlaştırıldı. Çünkü İsmet Paşa, altınla ödemeye yanaşmıyordu. ‘Kâğıt para veririm,’ diyordu. Konuşmalar, Paris Büyükelçisi Fethi Bey’e bırakıldı. 1928’de bir anlaşma yaptılar. Buna karşı biz de altınla ödemeyi kabul ettik. Anlaşma imzalandığı zaman, hizmeti beğenilerek, alacaklılarca Fethi Bey’e on bin lira mükâfat verildi.”  </p>
			<p class="paragraf">“Yok canım... İnanılır şey değil!”  </p>
			<p class="paragraf">“Sen içyüzünü bilesin diye anlatıyorum. Söyleme şurda burda...”  </p>
			<p class="paragraf">“Elbet efendim. Demek biz 1928’den beri altın mı ödüyoruz heriflere?”  </p>
			<p class="paragraf">“Bir taksit ödedik. Fakat ikinci taksitin ödeme vakti yaklaşırken iktisadi buhran patladı. Taksiti altınla ödesek, paramızın değeri düşecekti. Altın sekiz banknottan on bir banknota çıktı. Bunun üstüne İsmet Paşa hükümeti borçların altınla ödenmesinin imkânsızlığına karar verdi. ‘Borçlarımızı ancak kâğıt parayla öderiz,’ dedi.”  </p>
			<p class="paragraf">“Bunun üstüne mi açıldı Paris elçisiyle araları?”  </p>
			<p class="paragraf">“Bunun üstüne... Fethi Bey, alacaklılara verdiği sözün tutulmamasını onur meselesi yapmış olacak ki, bu yaz izinli gelince hükümet kararını eleştirdi, durumdan Gazi Hazretleri’ne şikâyette bulundu. Gazi Paşa Hazretleri buna epey sıkıldılar. Bir akşam sofralarında bulunuyordum. Gazi Hazretleri İsmet Paşa’yla Fethi Bey arasındaki çekişmeye değinmeden, 1928 anlaşmasının uygulanmamasından sıkıldığını sofralarında bulunan arkadaşlarına açıkça söyledi. İsmet Paşa’dan söz etmeksizin, ‘Hiç yoktan bir mesele çıkardılar. Cenuptaki demiryolu meselesinde çıkan meselede Fransızlara karşı ben kendim ortaya çıkmaya mecbur oldum. Bu işte beni İngiliz ve Fransızlara karşı çıkmaya mecbur edecekler,’ buyurdular.”  </p>
			<p class="paragraf">“Demek şimdi Fethi Bey yeni Serbest Fırkası açacak... İsmet Paşa’nın yakasına sarılıp, ‘İlle Osmanlı borçlarını altınla ödeyelim,’ mi diyecek? Böyle diyerek mi halktan oy isteyecek? Parlak olur doğrusu... Dünyada hiç örneği görülmemiş bir muhalefet maskaralığı olur.”  </p>
			<p class="paragraf">“Yok canım! Açmayacak altın işini... Dedim ya, birini sağına öbürünü soluna aldı Gazi Hazretleri dün gece... Önceleri hep ikisine bakarak konuşuyorlardı. Sonunda Fethi Bey’e döndüler, biraz düşündüler, ‘Fethi Bey,’ dediler, ‘sen programındaki o Duyun-u Umumiye meselesini çıkar. Osmanlı borçlarını altınla ödemek fikrinde ısrar etmek seni zayıf duruma düşürür,’ buyurdular.”  </p>
			<p class="paragraf">Murat, patronun yüzüne bakakalmıştı. Âsım Bey, içini çekip gözlerini kaçırarak kâğıtlara döndü.  </p>
			<p class="paragraf">“Biz Halk Partisi’ni mi tutacağız?”  </p>
			<p class="paragraf">“Evet!”  </p>
			<p class="paragraf">“Çatışma kızışırsa da yazılmayacak mı işlerin içyüzü?”  </p>
			<p class="paragraf">“O zaman bakarız. Durum bilir.”  </p>
			<p class="paragraf">“Bir laf çıkmıştı geçenlerde.. ‘Hazineyi soydurmayacağım! Hazineyi soydurmayacağım!’ diye bağırmış Meclis koridorlarında, İsmet Paşa, doğru mu?”  </p>
			<p class="paragraf">“Evet... Sinirlendi, tutamadı kendini... Ya da ne düşündüğü duyulsun istedi.”  </p>
			<p class="paragraf">Âsım Bey, suratını asarak sustu. Herhangi bir konuda konuşmak istemediği zamanlar somurturdu böyle... Birinci sayfa için ayrılmış haberleri karıştırıyordu. Belli ki sinirliydi. Hoşlanmamıştı fırka açılması işinden... ‘Borçları altınla ödemek fikrinden vazgeç,’ denilmiyor, ‘Bunu halktan sakla,’ deniliyor. Ne demek? En zengin devletlerin borçlarını ödemeyeceklerini söyledikleri bir dönemde... İktisat buhranı dünyayı altüst ederken... Her gün yüzlerce banka, yüzlerce şirket iflas ediyor. Fabrikalar, madenler, işçilerini dışarı atarak kapılarını kapattılar. Dünya iş çevrelerinde rezaletler, dolandırıcılıklar, kendini öldürmeler gündelik olaylar haline geldi. Borsalar panik içinde... En güçlü paralar, en güvenilir hisse senetleri paçavralara döndü. Dünyaya hükmeder görünen en yaman para güçlerinin güçsüzlüğü, en sağlam kuruluşların temel çürüklüğü meydana çıkmış... Ne zamandır, memur aylıklarını ay başlarında zor ödüyoruz. Çoktan beri gazetelerin en önemli haberi aylıklar üstüne... ‘Aylık cetvelleri hazırlandı’, ‘Aylıklar verilecek’, ‘Aylıklar veriliyor’, ‘Yarın mutlaka aylık var...’ Belediyelerde aylıkların haftalarca gecikmesi olağan... Öğretmenlere birçok vilayette üç dört aydan beri para verilemiyor. Salt yirmi yaşını bitirmiş erkeklerden alınan yılda üç lira yol parasını ödeyemedikleri için yüz binlerce vatandaş her yıl otuz gün mahpus yatmakta... ‘Demek buna karşılık, her yıl yedi yüz bin altın borç ödüyormuşuz, ödeyeceğiz. Hem de Cumhu­riyet’in borcu değil. Osmanlı İmparatorluğu’nun borcu... Şu, her şeyiyle reddettiğimiz Osmanlı İmpara­torluğu’nun... Sanki Anadolu savaşında biz yenilmişiz gibi... Daha rezilliği: Bir büyükelçinin aldığı on bin lira bahşiş yüzünden... ‘Altınla ödetirim, merak etmeyin,’ diye söz vermiş olmalı da sözünü tutamadığı için onurunu kırılmış saymalı... Parti açacak... Hükümetin gırtlağına sarılacak... Nasıl iştir bu peki? Neyin nesidir? Olur mu hiç? Nereye gider bunun sonu? Daha doğrusu, nereden gelir bu namussuzluk?’  </p>
			<p class="paragraf">Garip bir tedirginlik Murat’ın aklını karıştırmaya başlamış, birden çevresini bulanık bir umutsuzluk kaplamıştı. ‘Demek patron İsmet Paşa’yı tutacak sonuna kadar... Ne demektir İsmet Paşa’yı tutmak? Gerekirse... Gazi’yi... bırakmak anlamına bile gelir mi bu? Allah göstermesin!’  </p>
			<p class="paragraf">Murat bir şeye tutunmak ihtiyacıyla cigara paketine davrandı.  </p>
			<p class="paragraf">  </p>
			<p class="paragraf"><span class="CharOverride-2">Vakit</span> gazetesinin başsatıcısı Tatar Emirze çok kısa boylu, çok şişman bir adamdı. Dik merdivenleri hızlı çıktığı için hırıl hırıl soluyor, durmadan terini siliyordu.  </p>
			<p class="paragraf">“Geldin mi Emirze Efendi? Tamam. Bulamayız diye korkmuştum. Gayet önemli haberlerimiz var! Bütün gazeteleri atlatıyoruz.”  </p>
			<p class="paragraf">“Ne gibi efendim? Savaş mavaş...”  </p>
			<p class="paragraf">“Hayır! Muhalefet partisi kuruluyor!”  </p>
			<p class="paragraf">“Kim kuruyor? Hüseyin Cahit Bey mi?”  </p>
			<p class="paragraf">“Değil! Fethi Bey...”   </p>
			<p class="paragraf">“Haber nerden? Öteki gazetelerin atladığı yüzde yüz mü?”  </p>
			<p class="paragraf">“Yüzde yüz! Çünkü haber Saray’dan...”   </p>
			<p class="paragraf">“Yaşadık!” Durup kulak verdi: “Ne basıyoruz Âsım Bey’im?”  </p>
			<p class="paragraf">“Bilmem! Yirmi bin diyorum... Yirmi beş bin...”  </p>
			<p class="paragraf">“Olur mu yahu! Ne demek yirmi bin? Böyle haber... Atlatıyoruz dünyayı... Hayır! Seksen binden aşağı katiyen idare etmez!”  </p>
			<p class="paragraf">“Seksen bin mi? Aklını mı oynattın?”  </p>
			<p class="paragraf">“Seksen bin... Bir eksik olsa kabul değil...”  </p>
			<p class="paragraf">“Yahu!” Hademe Hıdır’a döndü: “Uyuyor muydu bu bizim Emirze Efendi, yoksa içiyor muydu?”  </p>
			<p class="paragraf">“Yatakta bastırdık, beyim, biz bu Tatar Ağası’nı... Kan uykusunda bastırdık!”  </p>
			<p class="paragraf">“Öyleyse?”  </p>
			<p class="paragraf">“Seksen bin de az ya... Şimdilik seksen bin.”  </p>
			<p class="paragraf">“Aklını başına devşir efendi... İkimizi de mahkemeye verir Bulgaristan’dan gelir gelmez, birader!”  </p>
			<p class="paragraf">“Hakkı Tarık Bey mi? Versin! Sorumluluk benim boynuma!”  </p>
			<p class="paragraf">“Sapıtma! Otuz bin basalım... İstanbul’a yetmezse... Ayrıca...”  </p>
			<p class="paragraf">“Otuz bini Anadolu’ya salacağım, ne diyorsun Âsım Bey! Haydi senin güzel hatırın için... Yetmiş beş bin...”  </p>
			<p class="paragraf">“Otuz beş...”  </p>
			<p class="paragraf">“Ben diyorum yetmiş beş, sen diyorsun otuz beş... Otuz beşi, kırkı İstanbul’da satacağız Allah’ın izniyle...”  </p>
			<p class="paragraf">“Peki kırk olsun! Kaldı mı diyeceğin...”  </p>
			<p class="paragraf">“Yetmiş bin basmaya basarız ya... Gerisini bilmem naparız!”  </p>
			<p class="paragraf">“Kudurdun mu? Tatar yağması mı bu? Vallah billah ödetir sana birader!”  </p>
			<p class="paragraf">“Ödetsin! Bak Âsım Bey... Buna bıldırcın curnatası derler! Tavında davranmadık mı, yanarız kıyamete kadar! Torbamızın ağzını açıp tutacağız! Parayla dolduracağız. Uyumayalım, furyadır bu, furyadır. Furyayı sezinleyip gereğini yapmazsan, parsayı toplayamazsam, Âsım Bey, başdağıtıcı defterinden beni sil, avanak defterine yaz! Biz bu furyayı bir kez Nizamettin Nazif Bey’in <span class="CharOverride-2">Karadut</span> romanında gördük, aklında mı? Ne fayda ki, adı üstünde, Deli Nizam Bey coştu azdı, kendini tutamadı, Karadut zibidisine, Fatih Sultan Mehmet Efendi’mizi tokatlattı. Tokatlattı da n’oldu? Araba yükleriyle satmaya yetiştiremediğimiz gazete... Ertesi gün baktım ki araba yükleriyle olduğu gibi geri gelmiş... Kapının önüne yığılmış... İçeri taşımaya yeterince hamal bulamadıydık da akşamlara kadar Babıâli’ye maskara olduyduktu, aklında mı?”  </p>
			<p class="paragraf">“Hiç unutulur mu? İşte ondan korkmaktayım ya ben...”  </p>
			<p class="paragraf">“Bu kez hiç korkma Âsım Bey’im... Bu kez mesele başka... Ah n’olaydı olaydı, şu yeni harf belası çıkmayaydı. Bak bakalım, yüz bin baskıdan aşağı hiç iner miydim! Yahu, nerden çıktı bu yeni harf ki, okuma bilenleri cahil etti, bilmeyenler hiç öğrenemedi... Ne akıldır ki, fukara Türk’ü boş böğründen vurmuştur.”  </p>
			<p class="paragraf">Bu sırada mürettiphaneden yeni fırka haberinin ilk yazılarıyla başlığı getirdiler.  </p>
			<p class="paragraf">Gazetenin eni, başlıkta ancak <span class="CharOverride-2">“YENİ MUHALEFET FIRKASI”</span> kelimelerini alabilmişti. Daha küçük başlıklar şöyleydi:  </p>
			<p class="paragraf">“Fethi Bey sefirlikten çekilip Muhalefet Fırkasının lideri olacak.”  </p>
			<p class="paragraf">“Bu hadise genç Türk Cumhuriyeti’nin siyasi semasında yeni ve uğurlu bir ufuk açıyor.”  </p>
			<p class="paragraf">“Reisicumhur Hazretleri bu kuruluşu Cumhuriyet’in sağlamlık belirtisi saymaktadırlar.”  </p>
			<p class="paragraf"><span class="CharOverride-2">“İlk üye: Ağaoğlu Ahmet Bey.”</span>  </p>
			<p class="paragraf">Bunları patron motorda hesapla hazırlamıştı. Yüksek sesle okumaya başlayınca, başdağıtıcı Tatar Emirze her başlıkta bir kez hoplayıp, “Vallah aşağı olmaz, billah aşağı olmaz!” diye kafasını yumruklamaktaydı. Sonunda üçten dokuza şart ederek kestirip attı:  </p>
			<p class="paragraf">“Altmış binden eksik olsa, Âsım Bey, gazete burda kalır! Ben giderim, yarından tezi yok, at pazarında cambazlığa başlarım!”  </p>
			<p class="paragraf">“Yahu Emirze Efendi... Burda olsa birader...”  </p>
			<p class="paragraf">“Yahu birader de neymiş... Ben canımdan usandım! Bana bak Âsım Bey! Gazete mi satacağız, yoksa kızmabirader mi oynayacağız! Altmış bin basılacaktır. İadesiz alıyorum, var mı buna bir sözün? Altmış binden birini geri getirmek yok! Para peşin! Burada olsa, birader buna ne diyebilir? Altmış bin...”  </p>
			<p class="paragraf">“İadesizse belki...”  </p>
			<p class="paragraf">“Vayy... Buna da belki dedin mi? Yahu Âsım Bey, sen adamı kan tutmasından öldürürsün!”  </p>
			<p class="paragraf">“Sonunda oyunbozanlık istemem! Bak bu kadar tanık...”   </p>
			<p class="paragraf">Tam bu sırada, başmakinist içeri girip Âsım Bey’i etekledi:”  </p>
			<p class="paragraf">“Başlığı renkli yapayım mı beyim!”  </p>
			<p class="paragraf">Çoruh Mebusu Âsım Bey iadesiz altmış bini düşündüğü, iyice de bunaldığı için bir şey anlamamıştı. İrkilerek sordu:  </p>
			<p class="paragraf">“Ne renklisi! Hangi başlık?”  </p>
			<p class="paragraf">“Gazetemizin yarınki başlığı... Denemedik şimdiye kadar renkli başlık basmayı... Fırsatını düşüremedik!”  </p>
			<p class="paragraf">“Olur mu renkli! Nasıl olur?”  </p>
			<p class="paragraf">“Basbayağı... Paşa gönlün dilerse renkli yaparız ki, baş harfleri kırmızı... gerisini mavi yaparız! Dilersen baş harfler mavi, gerisi kırmızı... Dilersen bir harf kırmızı... bir harf mavi...”  </p>
			<p class="paragraf">“İyi olur mu? Berbat etmeyelim!”  </p>
			<p class="paragraf">“Berbatı neymiş! Denemesi bedava! Bana kalırsa kıyak olur ki, gayetle şenlikli olur!”  </p>
			<p class="paragraf">Âsım Bey’in “Evet” demesine fırsat kalmadı. Tatar Emirze şapkasını yere çalıp zıp zıp zıplamaya başladı:  </p>
			<p class="paragraf">“Şenlikli olsun! Şenlikli isterim! Şenlikli oldu mu altmış bin hiç idare etmez Âsım Bey... Yetmiş bin basılacak bu gazete... Töbe, hayır! Seksen bin basılacak... Çünkü bu seksen bin ilk aklıma gelendir. Tanrı’nın dediğidir.”  </p>
			<p class="paragraf">“Aman... Aman Emirze Efendi, rica ederim!”  </p>
			<p class="paragraf">“Asıl ricayı ben sana ederim ki... Hele şu akıl kutusu başmakiniste bahşişini vereyim, gör nasıl teşekkür ederim!”  </p>
			<p class="paragraf">Cebinden bir deste banknot çıkardı. İki beşlik ayırıp makiniste uzattı. Adam şaşırıp almazlanınca, tepinerek bağırdı:  </p>
			<p class="paragraf">“Al herif... Daha bu yarısı... Yarın seksen bini say... On lira daha al! Saymaz da almazsan bak hele neler olur! Hele bir tek noksan çıkmalı ki, ben sana Tatar şamarının tadını tattırmalıyım!”  </p>
			<p class="paragraf">Murat, renkli başlığı önlemek istemişti, ama gürültüden kimseye lakırdı anlatamamıştı.  </p>
			<p class="paragraf">Böylece, 9 Ağustos 1930 Cumartesi gününün <span class="CharOverride-2">Vakit</span> gazetesi şenlikli başlığıyla tam seksen bin basıldı ve Tatar Emirze Efendi’nin kestirimine uygun olarak bire kadar da kapışıldı.  </p>
		</div>
	</body>
</html>