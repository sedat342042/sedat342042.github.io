<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title/>
  <link href="../Styles/mute.css" type="text/css" rel="stylesheet"/>
</head>

<body>
  <h1>İKİNCİ BÖLÜM</h1>

  <h2 id="sigil_toc_id_5">I</h2>

  <p>Kral Zogo’nun adını ilanda gördüğüm zaman bir an hatırladığım dünya şimdi yaşadığım dünyadan o kadar farklıydı ki, benim şimdi veya geçmişte oraya ait olduğuma inanmakta zorlanabilirsiniz.</p>

  <p>Artık sanırım gözünüzde beni canlandırabiliyorsunuz -takma dişleri ve kırmızı suratı olan orta yaşlı şişman bir herif- ve içten içe, beşikteyken bile yine öyle olduğumu sanıyorsunuzdur. Fakat kırk beş yıl uzun bir süre; ayrıca bazıları nasıl hiç değişmiyor ve gelişmiyorsa da bazıları değişiyor. Ben değişenlerdenim; iyi zamanlarım da oldu kötü zamanlarım da ama çoğunlukla iyi. İnanması zor gelebilir ama babam şimdiki halimle bile büyük bir ihtimalle bayağı gurur duyardı. Öz oğlunun bir otomobil ve banyolu bir ev sahibi olmasının harika olduğunu düşünürdü. Şimdi bile aile geçmişimize kıyasla biraz yukarıda sayılırım; ayrıca zaman zaman savaştan önceki eski günlerde asla hayalini kuramayacağımız çıtalara erişmişliğim de var.</p>

  <p>Savaştan önce! Bu ifadeyi daha ne kadar kullanabileceğiz acaba? “Hangi savaş?” diye sormamız gereken zamana ne kaldı? Benim örneğimde, “savaştan önce” dendiğinde insanların aklına gelen imkânsızlıklar diyarı neredeyse Boer Savaşı<a id="k6" href="../Text/dipnotlar.xhtml#a6"><sup>[6]</sup></a> bile olabilir. Ben doksan üçte doğmuşum ve babamla Ezekiel Amca’nın tutuştukları birinci sınıf kavga sayesinde o savaşın patlak vermesini gayet iyi hatırlıyorum. Ama ona bakarsanız, ondan aşağı yukarı bir yıl öncesine ait başka anılarım da var.</p>

  <p>Hatırladığım ilk şey korunga samanının kokusu. Mutfaktan dükkâna giden taş geçidi çıkınca yol boyu o koku giderek keskinleşirdi. Joe ve ben (Joe ağabeyimdi) dükkâna girmeyelim diye annem oradaki aralığa tahta parmaklıklı bir kapı uydurmuştu. Burnumda geçide ait nemli sıva kokusuyla karışık korunganın rayihası, o parmaklıklara tutunarak orada dikildiğimi hâlâ hatırlayabiliyorum. Kimsenin olmadığı bir saatte bir şekilde kapıyı kırıp dükkâna girmeyi başarmam için daha yılların geçmesi gerekecekti. Yiyecek kutularından birine dadanan bir fare bir anda olduğu yerden şimşek gibi fırlayıp koşarak ayaklarımın arasından geçmişti. O sıralar herhalde altı yaşındaydım.</p>

  <p>Henüz çok küçükken uzun süredir burnunuzun dibinde olup da sanki bir anda farkına vardığınız şeyler olur. Çevrenizdeki bu şeyler uykudan uyandığınızda olduğu gibi ayrı ayrı zihninizde yüzer. Sözgelimi, bir köpeğimizin olduğunu neredeyse dört yaşındayken ansızın fark etmiştim. Adı Çivici’ydi ve bugünlerde cinsi pek bulunmayan yaşlı beyaz bir İngiliz teriyeriydi. Onunla mutfak masasının altında karşılaşmıştım ve her nedense, onun bize ait olduğu ve adının Çivici olduğu o vakit kafama dank etmişti. Ondan kısa bir süre önce, parmaklıklı kapının ilerisindeki geçidin ucunda korunga kokusunun geldiği bir yer olduğunu da aynı şekilde keşfetmiştim. Dükkânın kendisine gelince; koca terazileri, ahşap ölçekleri ve teneke küreği, penceresindeki beyaz yazısı ve kafesindeki şakrak kuşuyla -pencere her daim kirli olduğu için kaldırımdan bile onu doğru dürüst göremezdiniz- her şey bir yapbozun parçaları gibi birer birer yerlerine oturuyordu.</p>

  <p>Zaman geçer, ayakta daha da güçlenirsiniz ve coğrafya algısı giderek kökleşmeye başlar. Sanırım Aşağı Binfield’in de iki bin nüfuslu öbür pazar kasabalarından bir farkı yoktu. Oxfordshire vilayetinde, Thames Irmağı’ndan sekiz kilometre kadar uzaktaydı - dikkat ederseniz, oralar hâlâ yerinde durduğu halde <i>idi</i> diyorum. Vadimsi bir yerde kuruluydu ve kasabanın kendisiyle Thames’in arasında tepeler, arkadaysa daha yüksek tepeler vardı. Tepelerin doruklarında silik mavi kütleler halinde bir orman, ormanın içinde de revaklı büyük beyaz bir ev görülüyordu. Bu Binfield Eviydi (herkes “Konak” derdi) ve tepenin en üst kesimine de, yüz küsur yıldır ortada bir köy olmamasına rağmen Yukarı Binfield denirdi. Binfield Evi’nin varlığını fark ettiğimde hemen hemen yedi olmalıydım. Çok küçükken insan uzaklara bakmaz. Ama artık o yaşıma kadar, ortada bir çarşısı olan, kabaca bir haç biçiminde yayılan kasabayı karış karış öğrenmiştim. Bizim dükkânımız High Caddesi’nde, çarşıya varmadan az önceydi ve köşede, yarım peniye bir şeker alabildiğiniz Mrs. Wheeler’ın şekerlemecisi vardı. Wheeler Ana yaşlı pis bir cadıydı ve hiç kanıtlanmamış olmasına rağmen, karamelli şekerleri emip sonra kavanoza geri koyduğundan şüpheleniliyordu. Daha ileride Abdulla sigaralarının reklamı olan -üstünde Mısırlı bir asker olan o reklam tuhaf şekilde hâlâ kullanılıyor- ve içinden defne romuyla Türk tütününe ait zengin tiryaki kokular yayılan berber vardı. Evlerin arkasında bira fabrikasının bacası görülebilirdi. Çarşının ortasında atlar için taştan bir yalak vardı ve suyun yüzeyinde her daim ince şeffaf bir toz ve saman tabakası olurdu.</p>

  <p>Savaştan önce, özellikle de Boer Savaşı’ndan önce yıl boyu yazdı. Gerçi bunun asılsız olduğunun çok iyi farkındayım. Ben sadece o günlerin hafızamda nasıl tekrar canlandığını anlatmaya çalışıyorum. Gözlerimi kapatıp sözgelimi, sekiz yaşımdan önceki herhangi bir zamanda Aşağı Binfield’i düşündüğümde aklıma gelen şey hep yaz havası. Ya akşam yemeği saatinde çarşıdayım, her şeyin üstüne uykulu, tozlu bir sessizlik çökmüş ve nakliyecinin atı burnunu yem torbasına iyice gömerek ha babam çiğniyor, ya kasabanın çevresindeki engin taze yeşil çayırlarda sıcak bir öğle sonrası ya da kiralık bostanların arkasındaki dar yolda alacakaranlık olmuş ve çitin arasından pipo tütünüyle şebboyların kokuları süzülüyor. Ama bir bakıma farklı mevsimleri seziyorum; çünkü bütün anılarım yiyeceklerle ilişkili ve onlar da yılın zamanına göre değişiklik gösteriyor. Özellikle de çitlerden topladığımız yemişler söz konusu olduğunda. Temmuzda diken dutu olurdu ama çok az; böğürtlenler de yenecek kadar kızarırdı. Eylülde çakalerikleri ve fındıklar olurdu. En iyi fındıklar hep uzanamadığımız yerlerde biterdi. Onların ardından kayın ağacının yemişi ve yaban elması gelirdi. Sonra bir de daha iyisini bulamadığımızda idare ettiğimiz ufak tefek şeyler olurdu. Akçın meyvesiyle -pek iyi değildir- tüylerini aldığınızda güzel keskin bir tadı olan kuşburnu. Melekotu yaz başında, özellikle susadığınızda iyidir ve aynısı bazı otların sapları için de geçerlidir. Sonra bir de ekmek ve tereyağıyla güzel giden kuzukulağı, Amerikan cevizi ve keskin tadı olan ekşi yoncaya benzer bir şey var. Evden uzaktaysanız ve karnınız çok açsa kuzu dilinin tohumları bile hiç yoktan iyidir.</p>

  <p>Joe benden iki yaş büyüktü. Biz çok küçükken annem öğleden sonraları bizi yürüyüşe çıkarsın diye Katie’ye on sekiz peni haftalık verirdi. Katie’nin babası bira fabrikasında çalışırdı ve on dört çocuğu vardı; o yüzden onların ailesi ufak tefek işlere karşı her zaman tetikte olurdu. Joe yedi ben de beşken Katie daha topu topu on iki yaşındaydı ve akli düzeyi bizimkilerden pek de farklı değildi. Kolumdan sürükleyerek bana, “Bebeğim,” der ve at arabalarının altında kalmamamıza veya boğalar tarafından kovalanmamamıza ancak yetecek kadar bize söz geçirebilirdi; konuşma bakımındansa durumumuz neredeyse eşitti. Kiralık bostanların oradaki yoldan uzun yürüyüşlere çıkar, yolda daima bir şeyler toplayıp yer, Roper Otlağı’nı aşarak göletinde su keleri ve minik sazanların olduğu Mili Çiftliği’ne iner (biraz daha büyüdüğümüzde Joe’yla ben oraya balık tutmaya gidecektik), Yukarı Binfield Yolu’ndan da kasabanın kıyısındaki şekerlemecinin önünden geçecek şekilde dönerdik. O şekerlemeci dükkânında nasıl bir lanet varsa her devralan orayı batırıyordu ve bildiğim kadarıyla aynı yer üç kez şekerlemeci, bir kez bakkal ve bir kez de bisiklet tamircisi olmuş ve ona rağmen çocuklar için büyüleyiciliğini hiçbir zaman yitirmemişti. Paramız olmadığında bile burnumuzu vitrinine yapıştırıyorduk. Katie metelik değerinde şekerlemeyi bile paylaşmaya yanaşmaz ve kendi payı için kavga ederdi. Tabii o günlerde bir meteliğe alabileceğiniz şeyler vardı. Şekerlemelerin çoğunun yüz küsur gramı; Cennet Karışımı denen, farklı kavanozlardaki kırık şekerlemelerden oluşan malzemenin de yüz elli gramı bir peniydi. Ondan başka neredeyse bir metre boyunda olan ve yarım saatte bitmeyen Ebedî Çeyreklikler vardı. Şeker fareler ve şeker domuzcukların iki yüz gramıyla meyankökü tabancalar bir peni, mısır patlağının büyük bir torbası yarım peni, içinde altın renkli bir yüzük, bazen de bir düdük olan karışık şekerli hediyeli paket de bir peniydi. Bugünlerde hediyeli paketlere pek rastlanmıyor. O günlerde yediğimiz şekerlemelerin çoğu artık kalmadı. Üstünde özlü sözler yazılı yassı beyaz şeyler vardı; oval bir kibrit kutusunda, yanında minik teneke bir kaşık olan yarım penilik yapışkan pembe bir malzeme de. Onların ikisi de şimdi yok. Caraway Comfit, pipo çikolatalar ve şeker kibritler için de aynısı geçerli; rengârenk şeker topları bile neredeyse kalmadı. Bir meteliğiniz olduğunda o şeker topları hayat kurtarırdı. Ya Peni Canavarları? Bugünlerde hiç Peni Canavarları gören var mı? Çeyrek galondan fazla gazlı limonatası olan o kocaman şişe hepi topu bir peniye satılırdı. Savaşın bir daha dirilmemek üzere yok ettiği şeylerden bir tanesi de o.</p>

  <p>Geriye dönüp baktığımda sanki hep yaz. Çevremde boyum kadar otları ve yeryüzünden yükselen sıcağı hissedebiliyorum. Arka yoldaki tozu ve fındık dallarının arasından yeşile çalarak süzülen sıcak ışığı. Üç kişi çitlerden bir şeyler atıştıra atıştıra, sallana sallana, Katie beni kolumdan çekiştirerek, “Hadi, bebeğim!” diyerek ve bazen Joe’ya, “Joe! Hemen yanıma gelmezsen gününü görürsün!" diye bağırarak yürüyüşümüzü görebiliyorum. Joe iri ve ağır kafasıyla devasa baldırları olan cüsseli, daima tehlikeli şeyler yapan bir çocuktu. Yedisinde kısa pantolon giymeye başlamıştı bile ve dizlerinin üstüne kadar çektiği kalın siyah çoraplarla o günlerde oğlanların giymek zorunda olduğu kocaman ağır postalları da kuşanıyordu. Bense hâlâ tulum -annemin bana yaptığı patiska iş tulumuna benzer şeyler- giyiniyordum. Katie’nin üstünde, ailesinde abladan kardeşe geçen paçavraya dönmüş gülünç bir yetişkin elbisesi olurdu. İki örgü halindeki saçlarını örten feci derecede büyük bir şapkası, yerlerde sürünen kirli uzun bir eteği ve topukları aşınmış düğmeli çizmeleri vardı. Joe’dan pek uzun olmayan ufak tefek bir şeydi Katie ama çocuklara “göz kulak” olmakta fena değildi. Öyle bir ailede her çocuk sütten kesilir kesilmez başka çocuklara “göz kulak” olur zaten. Bazen bir yetişkin ve bir hanım gibi davranmaya çalışır ve insanın sözünü, aklınca karşılık verilmemesi gereken bir özdeyişle keserdi. Sözgelimi, “Bana ne,” diyecek olursanız hemen cevabı yapıştırırdı:</p>

  <div>
    <br/>
  </div>

  <p class="i2">Bana ne diyene ne olmuş?</p>

  <p class="i2">Önce tutup asmışlar,</p>

  <p class="i2">Sonra tencereye atmış</p>

  <p class="i2">Ve işi bitene kadar kaynatmışlar.</p>

  <div>
    <br/>
  </div>

  <p>Ya da ona küfredecek olsanız, “Ağır söz kemik kırmaz,” böbürlenirseniz, “Gururun sonu yeri öpmektir,” derdi. Nitekim bir gün asker edasıyla kasıla kasıla yürürken bir sığır pisliğinin içine düşmüştüm. Katie’nin ailesi bira fabrikasının arkasındaki gecekondu sokağında sıçan yuvası gibi kirli bir yerde yaşıyordu. Ortalık böcek gibi çocuk kaynıyordu. Koca aile, o günlerde pek de zor olmayan bir şekilde okulu asmayı becermişti; onun yerine yürümeyi öğrenir öğrenmez ayak işlerine koşuyor veya başka ufak tefek işler yapıyorlardı. Ağabeylerden biri turp çalmaktan bir ay yemişti. Bir yıl sonra Joe sekiz yaşına gelip de bir kızın baş edemeyeceği kadar büyüyünce Katie bizi yürüyüşe çıkarmayı bıraktı. Joe onların beş kişi bir yatakta yattıklarını öğrenmiş ve canından bezdirene kadar Katie’ye sataşmıştı.</p>

  <p>Zavallı Katie! On beşinde ilk çocuğunu doğurdu. Kimse babasının kim olduğunu bilmiyordu ve muhtemelen Katie de bundan pek emin değildi. İnsanların çoğu ağabeylerinden biri olduğunu tahmin ediyordu. Bebeği yetiştirme yurduna aldılar, Katie de Walton’da bir eve hizmetçi gitti. Bir süre sonra bir tenekeciyle evlendi ki, kendi ailesinin ölçüleriyle bile bu bir mevki kaybıydı. Onu en son 1913’te gördüm. Walton’dan bisikletle geçiyordum ve demiryolunun kenarında, polisin göz yumduğu yılın bazı zamanlarında Çingenelerin konak kurdukları yerde fıçı kaburgalarıyla çevrili birkaç sersefil tahta baraka vardı. Saçları isli yüzüne düşmüş, en az ellisinde görünen buruş buruş bir kocakarı kulübelerin birinden çıkıp bir paspas bezini silkelemeye girişmişti. Bu Katie’ydi ve o zamanlarda herhalde yirmi yaşındaydı.</p>

  <h2 id="sigil_toc_id_6">II</h2>

  <p>Perşembeleri pazar kurulurdu. Kabak gibi kırmızı tostoparlak suratlı, kirli tulum giymiş, kocaman çizmelerine sığır pisliği bulaşıp kurumuş adamlar ellerinde uzun fındık dallarıyla sabahın erken saatinde yük hayvanlarını çarşıya sürerlerdi. Saatler boyunca olağanüstü bir curcuna yaşanırdı: Köpekler havlar, domuzlar ciyaklar, ticari araçlarıyla o hengâmenin içinden geçmeye çalışanlar kırbaçlarını şaklatarak küfürler savurur, sığırlarla işi olan herkes sopalarını sallayarak bağırıp çağırırdı. Hele pazara büyük bir boğa geldi mi gürültü tam doruğa çıkardı. Daha o yaşta bile çoğu boğanın ahırda asayişin sağlanmasından başka bir şey istemeyen uysal ve zararsız hayvanlar oldukları dikkatimi çekmişti ama kasabanın yarısı seyre gelip onu kovalamadıkça boğaya boğa denmiyordu işte. Bazen ürkmüş bir sığır -bu genelde genç bir düve olurdu- ipini koparıp bir ara sokağa dalar ve o sırada biri orada olursa yolun ortasında dikilip ellerini bir yel değirmeninin kanatları gibi geriye doğru sallayarak, “Hoop! Hoop!" diye bağırırdı. Bunun hayvanlar üstünde sözde hipnotize edici bir etkisi olması gerekirdi ve onları korkuttuğuna şüphe yoktu.</p>

  <p>Sabahın ilerleyen saatlerinde bazı çiftçiler dükkâna gelip tohum numunelerini parmaklarının arasından geçirerek yoklarlardı. Aslında nakliye aracı olmadığından ve uzun vadeli veresiyeye gücü yetmediğinden babamın çiftçilerle fazla işi olmazdı. O bakımdan çoğunlukla küçük çaplı bir ticaret yürütürdü; kümes hayvanlarına, tüccarların atlarına yem vesaire tedarik ederdi. Kırlaşmış keçisakallı cimri pezevengin teki olan Mili Çiftliği’ndeki ihtiyar Brewer orada yarım saat dikilip ellediği tavuk darısını güya dalgın bir edayla cebine indirir, sonra da tabii hiçbir şey almadan nihayet uzaklaşırdı. Akşamları birahaneler sarhoştan geçilmezdi. O günlerde biranın büyük bardağı iki peniye satılırdı ve bugünkü örneklerin aksine biralar öyle uyduruk olmazdı. Askere yazma çavuşu Boer Savaşı boyunca her perşembe ve cumartesi akşamı ucuzcu George Birahanesi’ne iki dirhem bir çekirdek ve parasını cömertçe harcayarak kurulurdu. Ertesi sabah da bazen onu kırmızı koyun suratlı bir köylü delikanlısını götürürken görürdünüz; burnunun ucunu göremeyecek kadar sarhoşken orduya girmeyi kabul eden oğlan sabah olunca bunun ona pahalıya patlayacağını anlardı. İnsanlar kapı önlerinde durup geçişlerine bakarken bir cenaze alayı görmüş gibi başlarını sallarlardı. “Hele şuna bakın! Askere gidecek! Yazık! Böyle güçlü ve genç bir delikanlı!” İnsanları dehşete düşürürdü bu. Onların gözünde askere alınmak bir kızın sokağa düşmesinden farksızdı. Savaşa ve orduya bakışları çok değişikti. Üniformalıların iflah olmaz bir ayaktakımı olduğu şeklindeki köklü İngiliz bakışına sahip olduklarından, orduya katılan herkes onların gözünde içkiden ölüp doğruca cehennemi boylardı; fakat bu onların iyi birer vatansever olmadığı anlamına gelmez, hepsi de pencerelerine milli bayrağı yapıştırır ve İngilizlerin savaşta hiç yenilmediği ve yenilmesinin mümkün olmadığı inancına sıkı sıkıya tutunurdu. O sıralar herkes, gelenek karşıtları bile ince kırmızı hat<a id="k7" href="../Text/dipnotlar.xhtml#a7"><sup>[7]</sup></a> ve yurdundan uzaktaki savaş meydanında ölen genç asker hakkında duygusal şarkılar söylerdi. Hatırladığıma göre bu genç askerler daima “havada kurşunlar ve gülleler uçuşurken” ölürlerdi. Çocukken bundan bayağı kafam karışırdı. Kurşunu anlayabiliyordum ama havada top güllelerinin uçuşmasını hayalimde canlandırınca ortaya tuhaf bir tablo çıkıyordu. Mafeking Kuşatması kalktığında insanlar sevinç çığlıklarıyla her yeri inletmişlerdi ve Boer’ların bebekleri havaya fırlatıp süngülerine geçirdikleri hikâyelerine zaman zaman sahiden inanıyorlardı. İhtiyar Brewer çocukların ona, “Krooger” diye sataşmasından o kadar bezmişti ki, savaşın bitimine doğru artık sakalını kesmişti.<a id="k8" href="../Text/dipnotlar.xhtml#a8"><sup>[8]</sup></a> İnsanların hükümete karşı tavırları da aslında bundan farklı değildi. Hepsi safkan İngilizler gibi Vicky’nin<a id="k9" href="../Text/dipnotlar.xhtml#a9"><sup>[9]</sup></a> gelmiş geçmiş en iyi kraliçe olduğuna ve yabancıların pislik olduğuna kalıbını basıyor ama sıra vergi vermeye geldiğinde elleri ceplerine gitmiyor ve bir yolu varsa bundan mutlaka kaçıyorlardı.</p>

  <p>Savaştan önce de sonra da Aşağı Binfield liberallere oy veriyordu. Savaş sırasındaki bir ara seçimdeyse muhafazakârlar kazandı. Bütün bunların anlamını kavrayamayacak kadar küçüktüm henüz ama sırf mavi flamaları kırmızılardan daha çok sevdiğim için muhafazakâr olduğumu iyi biliyorum ve bunu hatırlamamın başlıca sebebi, George Birahanesi’nde bir sarhoşun burun üstü kaldırıma düşmesiydi. İnsanları saran heyecan dalgasından kimse bunu fark etmemişti ve adam kızgın güneşte saatlerce baygın yatmış, kanı yerde kurumuş ve kurudukça mora çalmıştı. 1906 seçimleri yapıldığında artık her şeyi az çok anlayacak kadar büyümüştüm ve bu sefer herkes gibi ben de liberaldim, insanlar muhafazakâr adayı neredeyse bir kilometre boyunca kovalamış ve ardından sumercimeğiyle dolu bir gölete atmışlardı. O günlerde politika bayağı ciddiye alınırdı. Bir seçimden haftalar önce çürük yumurta biriktirmeye başlanırdı.</p>

  <p>Boer Savaşı’nın başladığı zaman babamla Ezekiel Amcamın tutuştuğu büyük kavgayı çok küçük olmama rağmen hatırlıyorum. Amcamın High Caddesi’ne çıkan sokaklardan birinde küçük bir çizmeci dükkânı vardı ama aynı zamanda denk düştükçe ayakkabı tamiri de yapardı. İşler zaten kesattı ve daha da kötülüyor ama evli olmadığı için amcam bunu pek dert etmiyordu. Üvey kardeşi olan babamdan çok daha -en az yirmi yaş- büyüktü ve onu tanıdığım on beş sene boyunca görünüşü hiç değişmemişti. Ak saçlı ve gördüğüm sakalların hepsinden daha beyaz sakalı olan -karahindibanın top halindeki tohumları kadar beyaz- boyluca, yakışıklı bir ihtiyardı. Kendine has bir tarzda ellerini meşin önlüğüne vurup dimdik gerinir -çizme kalıbın üstüne kapanmaktan gelen bir tepki sanırım- ve düşüncesini dosdoğru insanın yüzüne karşı söyleyerek sözünü soluk soluğa bir gıdaklamayla bitirirdi. Tam bir 19. yüzyıl liberaliydi; size Gladstone’un<a id="k10" href="../Text/dipnotlar.xhtml#a10"><sup>[10]</sup></a> 1878’de ne söylediğini sormakla yetinmeyip cevabını da veren, savaş boyunca Aşağı Binfield’de fikrini hiç değiştirmemiş sayılı liberallerden yani. “Sosyete haşaratı” dediği Joe Chamberlain ve benzerlerine durmadan verip veriştirirdi. Babamla giriştiği tartışmalarda sesini hâlâ duyar gibiyim. “Onlar da, enginlere uzanan imparatorlukları da benden uzak olsun! He he he!” Sonra babamın sakin, endişeli, vicdanlı sesi ona beyaz adamın sorumluluğu ve Boer’ların utanç verici bir muameleyi reva gördüğü zavallı siyahlara karşı görevimizi hatırlatmıştı. Bir hafta kadar sonra Ezekiel Amcam aslında bir Boer yanlısı ve yayılma karşıtı olduğunu açık etti ve babamın onunla konuşmaya yeltenmemesini söyledi. Sonra canavarlık hikâyeleri başlayınca tekrar ağız dalaşına girdiler. Babam duyduğu şeylerden büyük bir kaygıya kapılıyor ve Ezekiel Amcamı bunun için sıkıştırıyordu. Yayılma karşıtı veya değil, Boer’ların bebeleri havaya atıp süngülerine geçirmelerini -bebeler zenci <i>olsa</i> bile- onaylayacak değildi ya? Ama Ezekiel Amcam babamın yüzüne karşı güldü. Babamın hiçbir şeyi anlamadığını söyledi. Bebeleri havaya atanlar Boer’lar değil, İngiliz askerleriydi! Örnek vermek için de beni yakaladı - o sırada beş yaşında olmalıydım. “Sana söylüyorum, onları havaya atıp kurbağalar gibi şişliyorlar! Şu çocuğu havaya atabileceğim gibi!” Sonra beni tutup fırlatmıştı ve az daha bırakıyordu; havada uçup hışırt diye bir süngünün ucuna indiğimi basbayağı canlandırabilmiştim.</p>

  <p>Babam Ezekiel Amcamdan çok farklı biriydi. Ben doğmadan öldükleri için dede ve ninemi tanımıyorum ama babamın babası kundura tamircisiymiş ve ahir ömründe bir tohumcunun dul karısıyla evlenmiş, tohumcu dükkânı da bize öyle geçmiş. İşin mahiyeti ona hiç uymasa da babam mesleğinin bütün ayrıntılarını biliyor ve her daim çalışıyordu. Pazarları ve çok nadir olarak da hafta içinde bazı akşamlar hariç, ellerinin üstünde, yüzünün çizgilerinde ve kalan üç-beş tel saçında kaba un artığının olmadığı bir günü hatırlamıyorum. Otuzlarında evlenmiş babam; onu hatırlamaya başladığımda neredeyse kırk yaşındaydı. Ufak tefek bir adamdı, boz renkli ve sessiz biri; daima gömlekli ve beyaz önlüklü, üstü başı elenmemiş undan daima tozluymuş gibi görünürdü. Yuvarlak bir kafası, küt bir burnu, gürce bir bıyığı, gözlüğü, çoğu dökülmüş ve her zaman unlu olması dışında benimkiyle aynı tereyağı renkli saçları vardı. Dedem şu tohumcunun dul karısıyla evlenerek iyi bir iş yapmış ve babamı çiftçilerle hali vakti yerinde esnafın oğullarını yolladıkları Walton Gramer Okulu’nda<a id="k11" href="../Text/dipnotlar.xhtml#a11"><sup>[11]</sup></a> okutmuş; Ezekiel Amcamsa hayatında hiç okula gitmemekle, mesai saatlerinden sonra bir yağ lambasının ışığında okumayı öğrenmiş olmakla övünürdü. Fakat amcam babamdan daha akıllıydı; herkese kafa tutabilir ve Carlyle ile Spencer’dan bol bol alıntılar yapardı. Babamın kafası daha yavaş işlerdi; kendi deyişiyle, “kitabi bilgiye” pek yatkın değildi ve İngilizcesi iyi sayılmazdı. Gerçekten gevşediğini söyleyebileceğim tek zaman olan pazar öğle sonraları oturma odasındaki şöminenin yanına kurulur ve pazar gazetesini, yine kendi demesiyle, “şöyle bir güzel” okumaya girişirdi. En çok <i>The People</i>’ı okurdu babam; annemse daha çok cinayet haberi içerdiğini söylediği <i>News of the World'ü.</i> tercih ederdi. Onları şimdi gözümde canlandırabiliyorum. Bir pazar öğle sonrası -yaz tabii, her zaman yaz- fırında domuzun kokusu geliyor ve yeşilliğin rayihaları hâlâ havada süzülüyor; annem şöminenin bir yanında son cinayet haberini okumaya başlıyor ama yavaş yavaş ağzı açık uykuya dalıyor, ayağında terlikleri ve gözünde gözlüğüyle babam da öbür yanda, is bulaşığı gibi duran matbu harflerin arasında ağır ağır ilerliyor. Bir de her yeri saran yazın yumuşaklığı, penceredeki sardunya, bir yerlerde çığırtkanlık yapan bir sığırcık ve <i>BOP</i> dergisiyle ben, çadır olarak hayal ettiğim masa örtüsünün altındayım. Çay içtiğimiz daha sonraki bir saatte babam, bir yandan kırmızı turp ve taze soğan kemirirken öbür yandan da okuduğu şeyler hakkında, sözgelimi yangınlar, deniz kazaları ve yüksek sosyetedeki rezaletler hakkında, bilmem hangi yeni uçan makineler ve Kızıldeniz’de bir balina tarafından yutulup üç gün sonra canlı ama balığın mide salgıları yüzünden ağarmış olarak çıkan biri (bu adamın bugüne kadar pazar gazetelerinde yılda kabaca üç kere boy gösterdiği dikkatimden kaçmıyor) hakkında düşünceli bir edayla konuşurdu. Bu son hikâyeye de, yeni uçan makineler hakkındaki habere de biraz şüpheyle bakar ama onun dışında okuduğu her şeye inanırdı. Aşağı Binfield’de 1909’a kadar zaten kimse insanoğlunun uçabileceğine inanmadı. Resmî öğreti, Tanrı bizlerin uçmasını isteseydi kanat verirdi, şeklindeydi. Ezekiel Amca, Tanrı bizlerin araba kullanmasını isteseydi tekerlek de vereceğini söylemeden edemiyor, yine de yeni uçan makinelere o bile inanmıyordu.</p>

  <p>Babam ancak pazar öğle sonraları, onun dışındaki günlerde de belki haftada bir akşam küçük bir bira içmeyi aklına getirir ve bunun için George Birahanesi’ne uğrardı. Başka zamanlarda kendini daha çok işe verirdi. Yapacak fazla bir şeyi olduğundan değil ama her zaman meşgul görünür, ya avlunun gerisindeki samanlıkta çuvallar ve balyalarla uğraşır, ya da dükkânda tezgâhın gerisindeki tozlu küçük deliğinde bir kurşunkalem artığıyla bir deftere rakamlar işlerdi. Çok dürüst ve yardıma çok hazır bir adamdı babam; malın iyisini vermek ve kimseye kazık atmamak konusunda, o günlerde bile ticareti geliştirmek için iyi bir yol olmamasına rağmen, çok hassastı. Tam küçük memuriyetlerin adamıydı, sözgelimi postane müdürlüğü veya taşrada istasyon şefliği için biçilmiş kaftandı. Ama ya borç para alıp işi büyütecek cüret veya girişkenliği yoktu, ya da ürün yelpazesini genişletecek hayal gücünden yoksundu. Gösterdiği yegâne yaratıcılık örneğinin, kafes kuşları için bulduğu yeni bir tohum karışımının (buna Bowling Harmanı deniyordu ve yaklaşık sekiz kilometre çapındaki bir alanda ünlenmişti) aslında Ezekiel Amca sayesinde olması bir tesadüf değildi. Ezekiel Amcam kuşlara bayağı meraklıydı ve küçük karanlık dükkânında kim bilir kaç sakası vardı. Kendi kuramına göre kafes kuşları, beslenmelerindeki çeşitlilik azalınca renklerini kaybediyordu. Babamsa dükkânın arkasındaki avluda, üstüne tel kafes gerdiği küçük bir alanda yirmi kadar ot yetiştirir ve onları kurutup tohumlarını sıradan kanarya yemlerine karıştırırdı. Dükkânın penceresinden sarkan şakrak Jackie işte bu Bowling Harmanı’nın bir reklamı mahiyetindeydi. Nitekim kafese konan çoğu şakrağın tersine Jackie’nin rengi hiçbir zaman siyaha dönmedi.</p>

  <p>Annem ben bildim bileli şişmandı. Hipofiz bezimdeki kusuru veya insanı şişmanlatan neyse onu ondan miras aldığım su götürmez.</p>

  <p>İrice bir kadındı annem; babamdan biraz daha uzun, saçları onunkinden epey daha açık renkliydi ve siyah giymeyi severdi. Pazarları hariç onu önlüksüz hiç hatırlamıyorum. Yemek pişirmediği bir zaman sanki hiç yoktu; abartıyorum tabii ama yine de bunda bir gerçeklik payı var. Yeterince uzak bir zamana dönüp baktığınızda insanlar sanki hep onlara tahsis edilmiş bir yere ve belirli bir tavra sıkışmış gibidirler. Size hep aynı şeyi yapıyorlarmış gibi gelir. Nasıl ki babamı hep tezgâhın gerisinde saçı başı un içinde oturur, dudaklarında nemlendirdiği bir kurşunkalem artığıyla hesaplar yaparken ve hayalete benzer beyaz sakalıyla Ezekiel Amcamı gerinip ellerini meşin önlüğüne vururken hatırlıyorsam, aynı şekilde annemi de mutfak masasında, kolları dirseğine kadar una bulanmış olarak bir hamur parçasını yoğururken düşünüyorum.</p>

  <p>O günlerde mutfakların nasıl olduğunu bilirsiniz. Karanlık ve alçak tavanlı geniş yerlerdir buraları ve tavanda bir kiriş irisi, aşağıda kiler vardır ve zemin taştır. Çocuk olduğumdan mı bana öyle gelirdi bilinmez ama her şey devasaydı. Musluğu değil, demir bir pompası olan taş eviye, duvarın birini kaplayıp ta tavana kadar çıkan bir dolap, ayda bir ton odun yiyen ve grafitle kaplanması Tanrı bilir ne kadar süren kocaman ocak. Masada iri bir hamur parçasını açan annem. Yerde emekleyerek çıra demetleriyle, kömür parçalarıyla, teneke böcek tuzaklarıyla (onları her köşeye koyar ve yem olarak içlerine bira bırakırdık) oynayan ve arada bir masaya çıkıp bir parça yiyecek aşırmaya çalışan ben. Annem öğünler arasında yemeyi “onaylamaz” ve hep aynı cevabı verirdi: "Hadi oradan! Akşam yemeğini berbat etmene izin vermeyeceğim. Senin gözün aç, miden değil.” Yine de, çok nadiren bile olsa, şekerleme yaptığı portakal kabuğundan ince bir parça kesip bana verirdi.</p>

  <p>Annemin hamur açmasını izlemekten hoşlanırdım. Birinin iyi bildiği bir işle uğraşmasını, mesela bir kadının -mutfak işlerinden gerçekten anlayan bir kadının- hamur açmasını izlemekte her zaman büyülü bir yan vardır. O sırada, kutsal bir törenin kutlamasını yapan bir rahibe gibi kendine özgü, ağırbaşlı, içine kapanık ve tatminkâr bir hali vardır onun. Kendi kafasının içinde de kendisi aynen öyledir tabii. Annemin kalın, pembe ve güçlü kolları genelde unla beneklenmiş olurdu. Yemek yaptığında her hareketi mükemmel derecede kesin ve kendinden emindi. Yumurta çırpıcılarıyla kıyma makineleri ve oklavalar onun ellerinde tam yapmaları gereken şeyi yapardı. Onu yemek yaparken gördüğünüzde ait olduğu dünyanın orası olduğunu, sahiden anladığı şeylerin arasında bulunduğunu bilirdiniz. Okuduğu pazar gazeteleri ve arada bir yaptığı dedikodular haricinde dış dünya diye bir şey onun için aslında yoktu. Okuması babamdan daha iyi olmasına ve onun aksine, gazeteler kadar kısa romanları da eline almasına rağmen inanılmaz derecede cahildi annem. Daha on yaşındayken bile bunu fark etmiştim. İrlanda’nın İngiltere’nin doğusunda mı batısında mı olduğunu size söyleyemezdi mesela; Cihan Harbi’nin patlak vermesine kadar başbakanın kim olduğunu da bildiğinden şüpheliyim. Dahası, böyle şeyleri öğrenmeye en küçük bir heves göstermiyordu. Sonraları çokeşliliğin olduğu ve kadınların onlara bekçilik eden siyah hadımlarla gözlerden ırak haremlere kapatıldığı Şark ülkeleri hakkında kitaplar okumaya başladığımda annemin bunları duysa ne kadar şaşıracağını düşünürdüm. Şimdi düşününce de sesini duyar gibi oluyorum: “Bak hele! Karılarını öyle kapatmak da ne oluyormuş? Ne <i>kepazelik!</i>” Hadımın ne olduğunu bileceğinden değil tabii. Oysa gerçekte onun yaşadığı hayat da ortalama bir Hint ya da Acem haremindeki kadar dar ve mahrem bir alanda geçiyordu. Kendi evimizde bile hiç ayak basmadığı yerler vardı. Sözgelimi, avlunun gerisindeki samanlığa hiç gitmez, dükkâna da çok seyrek uğrardı. Onun bir müşteriyle ilgilendiğini hiç hatırlamıyorum. Malların hiçbirinin yerini bilmediğine eminim ve değirmende öğütülene kadar buğdayla yulafı da herhalde ayırt edemezdi. Neden bilsindi ki zaten? Dükkân babamın işiydi, “erkek işi”ydi ve konunun parasal boyutunu bile pek merak etmezdi. Kendi işi, yani “kadın işi” de eve bakmak, yemeklerle, çamaşırlarla ve çocuklarla ilgilenmekti. Babamın veya erkek cinsinden herhangi birinin kendi başına bir düğme dikmeye çalıştığını görse baygınlık geçirirdi.</p>

  <p>Yemek gibi faaliyetler söz konusu olduğunda bizim ev de her şeyin tıkır tıkır işlediği öbür evlerden farksızdı. Tıkır tıkır derken, mekanik bir şeyi kastetmiyorum. Bu daha çok doğal bir süreç gibiydi. Yani yarın nasıl güneşin doğacağını biliyorsanız sabah da masada kahvaltı olacağını bilirdiniz. Annem hayatı boyunca dokuzda yatağa girdi ve beşte kalktı; geç saatlere kadar uyumak onun için fena -yoz, yabancı ve aristokratça- bir şeydi. Katie Simmons’a Joe’yla beni yürüyüşe götürmesi için parayı gözden çıkarsa da bir kadının ev işlerinde ona yardım etmesinin düşüncesine bile katlanamazdı. Ev işleri için tutulan bir kadın ona göre mutlaka pisliği dolap altına süpürürdü. Öğünlerimiz saati geldi mi daima hazır olurdu. Dev öğünlerdi bunlar -haşlanmış dana eti ve mantı, dana rosto ve Yorkshire pudingi, haşlanmış kuzu eti ve kapari, domuz kelle, elmalı turta, kuru üzümlü kek ve dürmeli pasta- ve yemeğin başında da sonunda da dua edilirdi. Çocuk yetiştirmeyle ilgili eski fikirler hâlâ geçerli olsa da sonları yalandı. Kâğıt üstünde çocuklar hâlâ dayak yediği, kuru ekmek ve suyla yatağa gönderildiği gibi, eğer ola ki gürültülü yer, yemeği boğazınıza kaçırır, “size yarayacak” bir şeye itiraz eder veya “cevap verirseniz” masadan uzaklaştırılma ihtimaliniz de olurdu. Gelgelelim, bizim aile uygulamada fazla disiplinli değildi ve babama göre annem bizi çok daha sıkardı. Babam sürekli olarak, “Oğlundan değneği esirgeyen onu sevmiyor demektir,” dese bile bize, özellikle de başından beri zor bir vaka olan Joe’ya karşı zayıftı. Joe’yu güya hep güzelce bir pataklayacağından söz eder ve şimdi artık yalan olduğuna inandığım, kendi babasının deri bir kayışla onu nasıl dehşetli dövdüğüne ait hikâyeler anlatır ama sonuçta hiçbir şey olmazdı. Joe on ikisine bastığında artık annemin dizine yatıramayacağı kadar güçlenmişti ve ondan sonra da kimse onu tutamadı.</p>

  <p>O zamanlar ebeveynlerin çocuklarına sabah akşam “yapma, etme” demeleri hâlâ münasip karşılanıyordu. Oğullarını sigara içer, elma çalar veya bir kuşun yuvasını yağmalarken yakalayan babaların onları “analarından emdikleri sütün burunlarından gelene kadar dövdükleriyle” övündüklerini sık sık işitebilirdiniz. Şu bizim saraç Lovegrove on altı ve on beş yaşındaki kazık kadar iki oğlunu bahçedeki kömürlükte sigara içerken yakalamıştı da attığı dayağı bütün kasaba dinlemişti. Oysa adamın kendisi iflah olmaz bir tiryakiydi. Zaten dayakların da belli ki hiçbir faydası olmuyordu: bütün oğlanlar yine elma çalıyor, kuşların yuvalarını yağmalıyor ve er ya da geç sigaraya alışıyorlar ama çocuklara sert davranılması gerektiği inancı yine de rafa kalkmıyordu. Yapmaya değer neredeyse her şey, en azından kâğıt üstünde, yasaktı. Anneme göre erkek çocukların yapmak istediği her şey "tehlikeli” idi. Yüzmek tehlikeliydi, ağaca çıkmak tehlikeliydi ve aynı şey kızakla kaymak, kar topu oynamak, arabaların arkasına takılmak, sapan ve sopa kullanmak, hatta balık tutmak için de geçerliydi. Çivici, iki kedi ve şakrak kuşu Jackie hariç tüm hayvanlar tehlikeliydi. Hepsinin size saldırmak için özel ve bilinir yöntemleri vardı. Atlar sizi ısırır, yarasalar saçınıza girer, kulağakaçanlar kulağınıza kaçar, boğalar size toslar ve yılanlar sizi “sokar” idi. Anneme göre bütün yılanlar sokardı; ben ansiklopediden okuduklarımı yılanların sokmak yerine ısırdığı mealinde aktarınca da cevap vermememi söylerdi. Kertenkeleler, babaköşler, tosbağalar, kurbağalar ve su kelerleri sokardı. Sinekler ve karafatmalar haricinde bütün böcekler de sokardı. Sofrada yenen yemekler hariç, neredeyse bütün gıdalar ya zehirli ya da “size zararlı” idi. Çiğ patates bakkaldan alınmayan mantarlar kadar öldürücüydü. Çiğ bektaşiüzümü karnınızı ağrıtır, çiğ ahududu da ciltte kaşıntı yapardı. Yemekten sonra yıkanırsanız kramptan ölür, başparmakla işaretparmağınızın arasını keserseniz tetanos olur, yumurtaların kaynatıldığı suda ellerinizi yıkarsanız siğil çıkarırdınız. Dükkândaki hemen her şey zehirliydi ve annem geçitteki kapıyı da o yüzden oraya koydurmuştu. Pirinç unundan pandispanyalar da tavuk darısı kadar zehirliydi ve aynı şey hardal tohumuyla Karswood marka baharatlı tavuk yemi için de geçerliydi. Şekerli yemek zararlıydı, öğünler arasında yemek zararlıydı ama tuhaf şekilde, iki yemek arasında annem bazen kimi atıştırmalıklara izin verirdi. Erik reçeli yaptığında üstten sıyırdığı koyu şurubu yememize müsaade ederdi mesela ve biz de midemiz bulanana kadar ondan tıkınırdık. Dünyadaki hemen her şey tehlikeli veya zehirli olduğu halde bazı şeylerin her nasılsa esrarengiz faydaları oluyordu. Sözgelimi, çiğ soğan bin derde devaydı. Boynunuza bağlayacağınız bir çorap ağrıyan boğazınıza iyi gelirdi. Köpeğin içme suyuna katılan kükürdün zindeleştirici bir etkisi olurdu ve arka kapının gerisinde duran Çivici’nin kabında da bu yüzden daima bir parça kükürt bulunur, yıllar geçse de o asla erimezdi.</p>

  <p>Çayımızı altıda içerdik. Dörde kadar annem ev işlerini genelde bitirir ve o saatten altıya kadar sessizce bir fincan çayını içer ve kendi deyişiyle, “gazetesini okurdu”. Ama aslında pazarları hariç pek de sık gazete okumazdı. Öbür günlerin gazetelerinde sadece günün haberleri olurdu ve onlarda da nadiren cinayetler yer alırdı. Oysa pazar gazetelerinin yayıncıları cinayetlerin güncel olup olmadığına insanların aldırmadığını anlamışlardı ve yeni bir öldürme hadisesi yoksa eskilerden birini gündeme taşıyor, bazen işi Dr. Palmer’la Mrs. Manning’e kadar vardırıyorlardı. Sanırım annem Aşağı Binfield haricindeki dış dünyayı daha çok cinayetlerin işlendiği bir yer olarak görüyordu. Cinayetler onu adeta büyülüyor; çünkü kendisinin de sık sık söylediği üzere, insanların <i>nasıl o</i> kadar alçalabileceklerine bir türlü aklı ermiyordu. Karılarının gırtlağını kesenler mi, babalarını gömüp üstüne beton dökenler mi, bebekleri kuyulara atanlar mı? İnsan böyle şeyleri <i>nasıl</i> yapabilirdi? Karındeşen Jack aşağı yukarı annemle babamın evlendiği sıralar dehşet saçmış ve dükkânın büyük ahşap kepenkleri ondan sonra her gece kapanmaya başlamıştı. Kepenklerin modası geçiyordu ve High Caddesi’ndekilerin çoğunda öyle şeylerden yoktu artık ama annem onların arkasında kendini güvende hissediyordu. Dediğine göre başından beri Karındeşen Jack’in Aşağı Binfield’de saklandığı yollu uğursuz bir sezgisi vardı. Nitekim Crippen vakası -gerçi o, yıllar sonra, ben neredeyse bir yetişkinken olmuştu- onu fena etkilemişti. Sesi şimdi bile kulağımda çınlıyor. "Zavallı karısının bağırsaklarını döküp sonra da onu kömürlüğe gömmüş! Ne <i>kepazelik</i>! Ah o adamı bir elime geçirsem!” İlginçtir, karısını parçalara ayıran -ve yanlış hatırlamıyorsam bunu da çok düzgün yapan; bütün kemikleri çıkarıp başını da denize atan- o ufak tefek Amerikalı doktorun yaptığı kötülüğü düşündüğü zaman gözlerine sahiden yaşlar hücum ediyordu.</p>

  <p>Annemin hafta içinde okuduğu şey daha çok <i>Hilda’nın Ev Rehberi’</i>ydi. O günlerde bizimki gibi evlerin olağan demirbaşlarından biriydi bu; aslına bakarsanız bugün bile hâlâ basılıyor ama savaştan beri çıkan kadınlara özel yayınların gölgesinde kaldı. Geçen gün bir nüshasına göz attım. Değişmiş ama çoğu şeyden daha az. Altı ay süren upuzun tefrikaları (hepsi de en sonunda düğün sahneleriyle biter) ve Ev İçin İpuçları köşesi hâlâ aynı; dikiş makinelerinin ve bacak rahatsızlıklarına yönelik ilaçların reklamları da öyle. Değişen şey daha çok baskısı ve çizgi resimleri. O günlerde kadın kahramanlar kum saati gibi görünmek zorundaydılar, şimdi silindir gibi. Annem yavaş bir okuyucuydu ve <i>Hilda’nın Ev Rehberi’ne</i> harcadığı üç peninin hakkını vermek gerektiğine inanırdı. Şöminenin yanındaki eski sarı koltukta oturur, ayaklarını demir siperin üstüne uzatır ve çay ocak ızgarasının üstünde demlenirken yazı dizisine, iki kısa öyküye, Ev İçin İpuçları’na, Zam-Buk reklamlarına ve mektup yazanlara verilen cevaplara kadar gazeteyi baştan sona azimle okurdu. <i>Hilda’nın Ev Rehberi</i> genelde bütün haftasını doldurur, bazı haftalar fazla bile gelirdi. Bazen şöminedeki ateşin sıcağı veya yaz ikindilerindeki kurt sineklerinin vızıltısı onu uyuklatır ama öyleyken bile altıya çeyrek kala sularında şiddetle irkilerek yerinden fırlar, şömine rafının üstündeki saate bir göz atar ve gecikmesin diye çayı demlerdi. Çay asla gecikmezdi.</p>

  <p>O günlerde -kesin bir tarih vermek gerekirse, 1909’a kadar- durumu bir çırak tutmaya yeten babam dükkânı ona bırakır ve ellerinin üstü kaba unla kaplı olarak eve öyle gelirdi. Annem o sırada ekmeği dilimlemeye kısa bir ara vererek, “Bizim için bir dua okusan, evin babası,” der ve babam, hepimiz başımızı göğsümüze eğerken saygıyla, “Verdiğin nimetler için Tanrım sana yürekten minnettarız, âmin,” diye mırıldanırdı. Joe’nun biraz daha büyüdüğü ileriki yıllarda, "Bugün duamızı sen yap, Joe,” denirdi ve o zaman da iş ona düşerdi. Annem sofrada hiç dua okumazdı: duayı yapanın erkek cinsinden olması gerekirdi.</p>

  <p>Yaz ikindilerinde kurt sinekleri durmadan vızıldardı. Bizim evde sıhhi tesisat yoktu; zaten Aşağı Binfield’de tesisat olan evler sayılıydı. Kasabada galiba beş yüz kadar ev vardı ve onların olsa olsa onunda banyo, ellisinde de bugün tuvalet dediğimiz şeyler olmalıydı. Yazın arkadaki avlu daima çöp kokardı. Bütün evlerde de böcek olurdu. Duvar kaplamalarında karafatmalarınız, mutfaktaki ocağın gerisinde bir yerde de cırcırböceklerimiz vardı; tabii dükkândaki un kurtları da cabası. O günlerde annem gibi bir kadının bile karafatmalara bir itirazı olmazdı. Onlar dolap veya oklava kadar mutfağın bir parçasıydı. Ama her yer böcek, her yer böcekti. Bira fabrikasının arkasındaki şu fena sokakta bulunan, Katie Simmons’un da yaşadığı evler insanları ısıran haşerelerden geçilmezdi. O haşereler annemin veya dükkân sahiplerinden birisinin karısının evinde olsa utançlarından ölürlerdi. Doğrusunu isterseniz, ısıran haşerelerden görseniz bile onları tanımadığınızı söylemek bir terbiye meselesiydi.</p>

  <p>O iri mavi sinekler süzüle süzüle domuz yağına dalar ve etlerin üstündeki tel örtülere hasretle konardı, insanlar, "Hay şu sinekler!” diye söylenirlerdi ama onlar da Yaradan’ın bir eseriydi ve şu tel örtüler veya sinek kâğıtları dışında yapabileceğiniz fazla bir şey yoktu. Biraz önce hatırladığım ilk şeyin korunga samanının kokusu olduğunu söylemiştim ama çöp kutularının kokusuyla ilgili anılarım da epey eskilere gider. Taş zemini, böcek tuzakları, çelik siperli ve grafit kaplı ocağıyla annemin mutfağını düşününce kulağıma kurt sineklerinin vızıltısı, burnuma çöp kutularının kokusu geliyor; ama bayağı keskin bir köpek kokusu yayan bizim Çivici’nin de hakkını vermeliyim. Tanrı bilir daha ne kadar fena kokular ve sesler vardır? Ayrıca hangisinin seslerini yakında duymaya başlayacağız: Kurt sinekleri mi, bombardıman uçakları mı?</p>

  <h2 id="sigil_toc_id_7">III</h2>

  <p>Joe, Walton’daki Gramer Okulu’na benden iki yıl önce başladı. İkimiz de oraya dokuz yaşından önce gönderilmedik. Walton’a gitmek, o günlerde çok az otomobilin işlediği trafiğe çıkmamızdan annemin ödü kopmasına rağmen, sabah akşam altışar kilometre bisiklet yolculuğu yapmak demekti.</p>

  <p>Birkaç yıl boyunca bizim Mrs. Howlett’ın özel okuluna gitmiştik. Çoğu esnaf çocuğu, Howlett Ana’nın ihtiyar bir sahtekâr ve öğretmen olarak işe yaramaz biri olduğunu herkesin bilmesine rağmen, bölge okullarına devam etmenin utancına ve itibarsızlığına düşmemek için oraya başlardı. Kadın yetmişin üstünde fazlasıyla sağır biriydi ve gözlükle bile doğru dürüst göremiyor, malzeme olarak da okulunda birer sopa, karatahta, eski püskü birkaç gramer kitabıyla birkaç düzine kötü kokulu küçük yazı tahtasından başka bir şey bulunmuyordu. Kızları güçlükle zapt ediyor, erkeklerse ona gülüp geçiyor ve canları çektikçe okulu kırıyorlardı. Bir keresinde bir oğlan elini bir kızın elbisesinden içeriye atmıştı da büyük bir rezalet yaşanmış ama o zaman buna bir anlam verememiştim. Gerçi Howlett Ana olayı örtbas etmeyi başarmıştı. Birisi büyük bir ayıp işlediğinde çözümü “babana söylerim” idi ve çok seyrek de olsa dediğini yapardı. Öte yandan biz de kadının bu yola fazla başvuramayacağını görecek kadar akıllıydık ve bize sopasıyla vurmaya kalksa bile, epey yaşlı ve hantal olduğundan, dayaktan kolayca kaçabiliyorduk.</p>

  <p>Joe kendilerine Kara El diyen ve haşin oğlanlardan oluşan bir sokak çetesine katıldığında henüz sekizindeydi. Çetenin başında saracın küçük oğlu olan on üç yaşındaki Sid Lovegrove vardı ve onun dışında iki esnaf çocuğu daha, bira fabrikasında çalışan bir çırak ile bazen çiftlikteki işi asmayı başarıp çeteyle birkaç saat vakit geçirebilen iki köylü delikanlıydı. Köylü çocuklar kadife pantolonlarına sığmayan, ağır aksanları olan ve öbürlerine aslında tepeden bakan ama hayvanlardan iki kat daha iyi anladıkları için çete tarafından kendilerine tahammül edilen çam yarmalarıydı. Onlardan Kızıl lakaplı olanı çıplak elleriyle bazen tavşan bile yakalardı. Otlarda bir tanesini görse bir kartal gibi kollarını bacaklarını açarak kendini üstüne atardı. Esnaf çocuklarıyla işçi çocukları ve çiftçi çıraklarının arasında büyük bir toplumsal ayrım olmasına rağmen yörenin oğlanları on altılarına kadar buna pek aldırmazlardı. Gizli bir parolası ve parmağını kesmekle solucan yemeyi de kapsayan bir “imtihan”ı olan çete kendisine ürkütücü haydut havası veriyordu. Nitekim epey can sıkmayı da başarıyorlardı; pencere camlarını kırıyor, inekleri kovalıyor, kapı tokmaklarını söküyor ve yüklü miktarlarda meyve çalıyorlardı. Kışın bazen birkaç gelincik ödünç almayı başarıyor ve çiftçiler müsaade ederse fare avlıyorlardı. Hepsinin sapan ve sopaları vardı ve hepsi de o günlerde beş şiline satılan Flobert tabancalarından almak için para biriktiriyor ama tasarrufları asla üç peninin üstüne çıkamıyordu. Yazları balığa ve kuş yuvalamadan yumurta çalmaya gidiyorlardı. Mrs. Howlett’a giderken haftada en az bir kere dersi asan Joe, Gramer Okulu’na başladığında bile iki haftada bir kadar kaytarmayı beceriyordu. Müzayedecinin oğlu da aynı okulda okuyor ve her tür elyazısını taklit edebiliyor, bir peni karşılığında, annenizin ağzından dün hasta olduğunuzu yazan bir mektup düzebiliyordu. Tabii ben Kara El’e katılmak için can atıyordum ama Joe beni hep savuşturuyor, ayaklarının altında çocuk istemediklerini söylüyordu.</p>

  <p>Bana asıl cazip gelen balık tutma fikriydi. Sekiz yaşıma kadar, bazen dikenli balıkları yakalayabildiğim file dışında hiç balık tutmamıştım. Annem suya yaklaşmamızdan hep korkardı. O günlerde ebeveynlerin her şeyi “yasak” etmeleri gibi o da balık tutmayı “yasakladı”; bense yetişkinlerin bazı şeyleri göremediklerini henüz anlamıyordum. Oysa balık tutmanın düşüncesi bile heyecandan elimi ayağımı titretmeye yetiyordu. Mili Çiftliği’ndeki göletin kenarından defalarca geçmiş ve su yüzüne yakın dolaşan küçük sazanları izlemiştim; hatta bazen köşedeki söğüt ağacının altında, bana devasa görünen -herhalde on beş santim vardı- elmas biçimli bir sazan ansızın suyun üstüne çıkar, bir kurtçuğu yutar ve tekrar dibe inerdi. High Caddesi’nde balıkçılık malzemeleriyle silah ve bisikletlerin satıldığı Wallace adındaki mağazanın vitrinine burnumu yapıştırarak saatlerimi geçiriyordum. Yaz sabahları uyandığımda Joe’nun balık tutmayla ilgili anlattıklarını, ekmek lapasının hazırlanışını, mantarın sallanıp suya gömülmesini ve oltanın ucunun bükülüp balığın misinaya asılmasının verdiği hissi düşünürdüm. Bunun hakkında -balık tutmanın ve balıkçılık malzemelerinin çocuk gözünde nasıl büyülü bir ışığa büründüğü hakkında- ne söylenebilir ki? Bazı çocuklar silaha ve atış yapmaya, bazıları motosiklet, uçak ve atlara karşı aynı şeyleri hissederler. Bu açıklanacak veya mantığa büründürülecek bir şey değil; katıksız büyü bu. Bir sabah -hazirandı ve sekiz yaşında olmalıydım- Joe’nun okulu asıp balığa gideceğini biliyordum ve ben de onun peşinden gitmeye karar verdim. Joe bir şekilde aklımdan geçenleri anlamış olmalı ki, ikimiz de giyinirken benimle uğraşmaya başladı.</p>

  <p>“Bak sana ne diyeceğim, küçük George! Bugün çeteyle gelebileceğini düşünmüyorsun, değil mi? Bugün kuzu kuzu evde oturacaksın.”</p>

  <p>“Öyle bir şeyi aklımdan bile geçirmedim. Nereden çıkarıyorsun?”</p>

  <p>“Geçirdin! Çeteyle gelebileceğini sanıyorsun.” “Hayır, bunu hiç düşünmedim!”</p>

  <p>“Düşündün!”</p>

  <p>“Düşünmedim!”</p>

  <p>“Düşündün! Ama evde kalacaksın. Peşimizde lanet çoluk çocuk istemiyoruz.”</p>

  <p>Joe “lanet” lafını yeni öğrenmiş, dilinden düşürmüyordu. Babam buna bir kez kulak misafiri olmuş ve Joe’nun canına okuyacağına ant içmiş ama her zamanki gibi hiçbir şey yapmamıştı. Kahvaltıdan sonra Joe okul çantasını ve kepini aldı, okulu kırmaya niyetlendiği her seferinde olduğu gibi normalden beş dakika erken bisikletine atladı; ben de Howlett Ana’ya gitme zamanım geldiğinde çıktım ve bostanların arkasındaki dar yolda saklandım. Çetenin Mili Çiftliği’ndeki gölete gideceğini biliyordum ve beni öldürseler bile peşlerine düşecektim. Büyük bir ihtimalle sopa yiyecek, büyük bir ihtimalle evde öğle yemeğine gecikecek ve okulu kırdığımı anlayacağından annemden bir sopa daha yiyecektim; ama umurumda değildi. Çeteyle balığa gitmeyi o kadar çok istiyordum. Fakat aynı zamanda cingözdüm. Joe’ya bol bol vakit tanımıştım ki, bir daire çizip dolanabilsin ve Mili Çifdiği’ne araç yolundan gidebilsin; ben de böylece saklandığım yoldan çayırları sıyırır ve çitin öbür yanından çeteye görünmeksizin gölete iyice yaklaşabilirdim. Nefis bir haziran sabahıydı. Düğünçiçekleri dizlerime varıyordu. Karaağaçların tepelerini ancak ürpertecek kadar hafif bir yel vardı ve kocaman yeşil yaprak bulutları ipek gibi pofuduk ve gürdü. Saat sabah dokuzdu ve ben sekiz yaşındaydım; yaban güllerinin hâlâ çiçekte olduğu dolaşık dev çitleriyle, havada dolaşan ufak tefek bembeyaz yumuşak bulutlarıyla, uzaktaki alçak tepeler ve Yukarı Binfield’i çeviren mavimsi orman kütleleriyle her şey yazın yeni başladığını belli ediyordu. Ama ben bunların hiçbirine aldırmıyordum. Tek düşünebildiğim yeşil gölet, sazan ve iğneleri, misinaları ve ekmek lapalarıyla çetenin kendisiydi. Onlar orada cennetteydiler ve benim onlara mutlaka katılmam gerekiyordu. Nitekim çok geçmeden gizlice yaklaştım; dört kişiydiler: Joe, Sid Lovegrove, çırak ve adı galiba Harry Barnes olan esnaf çocuklarından biri.</p>

  <p>Joe arkasını dönünce beni gördü. "Tanrım!” dedi. “Çocuk gelmiş.” Kavgaya tutuşacak bir erkek kedi gibi üstüme doğru gelmeye başladı. “Bak ‘ele! Sana ne demiştim? ‘Emen eve dönüyorsun.”</p>

  <p>O da ben de biraz heyecanlandık mı h’leri yutmaya başlardık. Joe’dan uzaklaşarak geri çekildim.</p>

  <p>“Ben eve meve dönmüyorum.”</p>

  <p>“Dönüyorsun.”</p>

  <p>Sid, “Şunun suratına bir tane patlat, Joe,” dedi. “Ortalıkta çoluk çocuk istemiyoruz.”</p>

  <p>Joe, “Eve <i>dönüyor</i> musun, <i>dönmüyor</i> musun?”</p>

  <p>“Dönmüyorum.”</p>

  <p>“İşte şimdi başın dertte, oğlum! Şimdi başın <i>dertte</i>!”</p>

  <p>Yine üstüme gelmeye başladı. Az sonra beni kovalıyor, her adımda bana daha da yaklaşıyordu. Ama göletin oradan uzaklaşmadım. Çevresinde daireler çizdim. Fakat Joe’nun beni yakalayıp aşağı indirmesi çok sürmedi, derken üst kollarıma çöküp benim en dayanamadığım ama onun en sevdiği işkence yöntemi olarak, kulaklarıma parmaklarını batırmaya başladı. Artık ben hıçkırarak ağlıyor, yine de boyun eğip eve dönmeye söz vermiyordum. Kalıp çeteyle birlikte balık tutmak istiyordum. Sonra birdenbire öbürleri benden yana taraf değiştirip Joe’ya üstümden kalkmasını ve istiyorsam kalmamı söylediler. Böylece sonunda benim istediğim oldu.</p>

  <p>Çetedekiler yanlarında olta iğneleri, misinalar, mantarlar ve bir paçavraya sarılı bir parça ekmek lapası getirmişlerdi; hepimiz göletin köşesindeki söğütten kendimize ince birer dal kestik. Çiftlik evi topu topu iki yüz metre kadar uzağımızdaydı ve ihtiyar Brewer balık tutanlara fena halde sinir olduğundan gözüne görünmememiz gerekiyordu. Ona bir zararı olduğundan değil; sonuçta göleti sadece sığırlarına su vermek için kullanıyordu ama oğlanlara gıcıktı işte. Öbürleri beni hâlâ kıskanıyor; ayaklarına dolanmamamı, daha çocuk olduğumu ve balık tutmaktan ne anladığımı söyleyip duruyorlardı. Onların yarısı kadar bile ses çıkarmadığım halde gürültüden balıkları kaçırdığımı söylüyorlardı. Sonunda beni yanlarında istemediler ve suyun sığ olduğu, gölgenin de pek olmadığı göletin başka bir yanına gönderdiler. Dediklerine göre benim gibi bir çocuk ister istemez suyu sıçratıp balıkları ürkütürmüş. Göletin sevimsiz bir ucuydu burası; normalde balıkların gelmeyeceği bir yerdi. O kadarını biliyordum. Balıkların nerede olacağını sanki içgüdüsel olarak seziyordum. Yine de sonunda balık tutuyordum ya. Elimde olta, çevremde sineklerin vızıltısı, insanı bayıltacak kadar keskin yabani nane kokusuyla göletin çimenlik kıyısında oturmuş, yeşil suda kırmızı mantarı izliyor, yüzüm gözüm yaşla toza toprağa bulanmış olduğu halde mutluluktan havalarda uçuyordum.</p>

  <p>Tanrı bilir orada ne kadar oturduk. Sabah uzadıkça uzadı, güneş yükseldikçe yükseldi ve kimsenin oltasına bir şey takılmadı. Sıcak, durgun bir gündü; balık tutmak için fazla berraktı. Mantarlar suda kıpırtısızca duruyordu. Koyu yeşil bir camdan içeri bakıyormuş gibi suyun derinlikleri görülebiliyordu. Göletin ortasında balıkların hemen yüzeye yakın durup güneşlendikleri seçilebiliyordu ve arada bir, kenardaki sazların orada bir su keleri süzülerek bir dalın üstüne çıkıyor, parmaklarıyla tutunarak burnunu sudan şöyle bir dışarı uzatıyordu. Fakat hiçbir balığın oltaya geldiği yoktu. Öbürleri oltaya vurdu diye yaygara koparıp duruyorlardı ama yalan. Bu arada zaman uzadıkça uzuyor, hava ısındıkça ısınıyor, sinekler insanı diri diri yiyor ve gölet kıyısındaki yabani naneler Wheeler Ana’nın şekerleme dükkânı gibi kokuyordu. Karnım giderek acıkıyor ve o gün nerede ne yiyeceğimi bilememek açlığımı daha da koyultuyordu.Ona rağmen bir fare kadar sessizce oturarak gözlerimi yine de mantardan ayırmadım. Öbürleri bana misket büyüklüğünde bir parça yem vermiş, bunun bana yeteceğini söylemişlerdi ama uzun süre oltamdaki yemi tazelemeye cesaret edemedim; çünkü ne zaman misinayı çekecek olsam on kilometre mesafedeki bütün balıkları kaçıracak kadar gürültü yaptım diye bana sövüp sayıyorlardı.</p>

  <p>Herhalde iki saattir orada oturuyorduk ki, mantarım bir anda titreşiverdi. Bunun bir balık olduğunu biliyordum. Kazara oradan geçen bir tanesi oltamdaki yemi görmüş olmalıydı. Bir balık oltaya gerçekten vurduğunda bunu kaçırmanız mümkün değildir. Misinaya kazara dokunduğunuzda hissettiğiniz şey çok daha farklıdır. Hemen ardından mantar aniden neredeyse tamamen battı. Artık kendimi tutamıyordum. Öbürlerine bağırdım:</p>

  <p>“Benimkine balık vurdu!”</p>

  <p>Sid Lovegrove ânında, “Sıçanlardır!” diye karşılık verdi.</p>

  <p>Fakat daha saniyesinde mantar basbayağı kaybolunca hiç şüphem kalmadı; bulanık bir kırmızı halinde suyun altında onu görebiliyor ve elimdeki oltanın gerildiğini hissedebiliyordum. Tanrım, o his! Misinanın seğirip zorlanması ve ucundaki balık! Öbürleri oltamın büküldüğünü görünce kendilerinkini fırlatıverip yanıma doğru koştular. O sırada muhteşem bir hamleyle oltama asıldım ve balık -dana gibi kocaman gümüş bir yaratık- havada süzülmeye başladı. Derken, hepimizden aynı anda acılı bir feryat yükseldi. İğneden kurtulan balık altımızdaki nanelerin arasına düştü. Fakat su sığdı ve hayvan dönüp kurtulamıyordu; belki bir saniye boyunca orada çaresizce yan yattı. Sonra Joe hepimizi ıslatarak kendini suya attı ve balığı iki eliyle kavradı. "Onu yakaladım!” diye bağırdı. Aynı anda balığı çimlere doğru fırlattı ve hepimiz hayvanın etrafında çömeldik. Nasıl bir sevinçti o! Can çekişen zavallı yaratık kendini oradan oraya pat pat atıyor, pulları gökkuşağının bütün renkleriyle ışıldıyordu. Sazan iriydi, en az yirmi dört santim boyundaydı ve ağırlığı herhalde yüz on-yüz on beş gram kadardı. Onu görmek için nasıl bağırıyorduk! Fakat sonra üstümüze bir gölge kapanır gibi oldu. Başımızı kaldırdık ki, ihtiyar Brewer yüksek melon şapkası -o günlerde yaygın olan silindir şapkayla melon şapka arasında bir şey- sığır derisinden tozlukları ve elinde kalın bir fındık sopasıyla orada dikiliyordu.</p>

  <p>Tepelerinde doğan dönen keklikler gibi pustuk kaldık. Brewer, içimizden bir ona bir buna bakıyordu. İhtiyar şeytanın ağzında diş yoktu ve sakal tıraşı da olduğundan çenesi bir ceviz kıracağını andırıyordu.</p>

  <p>“Siz çocuklar ne yapıyorsunuz burada?” diye sordu.</p>

  <p>Ne yaptığımız gün gibi ortadaydı. Kimseden cevap çıkmadı.</p>

  <p>Derken, “Size benim göletimde balık tutmak neymiş göstereceğim!” diye gürledi ve üstümüze çöküp sopasını dört bir yana savurmaya başladı.</p>

  <p>Kara El çil yavrusu gibi kaçışıp dağıldı. Hepimiz oltaları da balığı da oldukları yerde bıraktık. İhtiyar Brewer çayırı yarılayana kadar bizi kovaladı. Bacakları esnek olmadığından hızlı hareket edemiyordu ama biz menzilinden çıkana kadar birkaç sağlam sopa yemiştik. Onu çayırın ortasında bıraktığımızda da arkamızdan, hepimizin adını bildiğini ve bizi babalarımıza şikâyet edeceğini söyledi. En geride ben vardım ve sopaların çoğunu ben yemiştim. Çitin öbür yanına geçip baktığımda baldırlarımda kamçı izi gibi pis kızartılar olduğunu gördüm.</p>

  <p>Günün kalanını çeteyle birlikte geçirdim. Üye olup olmadığıma henüz karar vermemiş, beni şimdilik idare ediyorlardı. Yalandan bir bahaneyle sabah izinli olan çırağın bira fabrikasına dönmesi gerekiyordu. Kalanlarımız, bütün gün evden uzak kalacakları ve özellikle de buna izinsiz oldukları zamanlarda erkek çocuklarının çıktığı türden dolambaçlı, uzun bir yürüyüşe çıkarak orada burada eşelendik. Benim için ilk gerçek erkek yürüyüşüydü bu ve Katie Simmons’la çıktıklarımızdan bayağı farklıydı. Karnımızı kasabanın kıyısında, paslı kutular ve yabani rezenelerle dolu kum bir hendekte doyurduk. Öbürleri bana kendi öğünlerinden küçük birer parça verdiler; Sid Lovegrove’da bir peni vardı ve birimiz onunla aramızda paylaştığımız bir Peni Canavarı almaya gitti. Hava çok sıcaktı, rezeneler keskin bir koku yayıyordu ve Peni Canavarı’nın gazı bizi geğirtiyordu. Sonra Yukarı Binfield’e giden tozlu beyaz yola çıktık; kayın ormanından geçen ve dökülmüş yapraklardan bir halının serili olduğu, iri pürüzsüz gövdelerin ta göğe kadar ağdığı ve üst dallardaki kuşların küçük birer nokta gibi göründüğü o yolda herhalde ilk yürüyüşüm olacaktı. O günlerde ormanda istediğiniz yere gidebilirdiniz. Binfield Evi kapalıydı, sülünlere artık bakmıyorlardı ve en kötü ihtimalle odun taşıyan bir arabacıya rastlardınız. Bir yerde testereyle kesilmiş bir ağaç vardı ve gövdeye ait tamburlar aynı hedef tahtasına benzediği için onlara taşlarla nişan aldık. Sonra öbürleri sapanlarıyla kuşlara nişan aldılar ve Sid Lovegrove yeminle, bir ispinoz vurduğunu ve kuşun bir dalın çatalına takıldığını söyledi. Joe yalan söylediğini iddia etti, tartıştılar ve neredeyse kavgaya tutuştular. Sonra dökülmüş yapraklarla dolu bir kireçtaşı çöküntüsüne indik ve sesimizin yankısını işitmek için bağırdık. Biri ayıp bir söz bağırınca hepimiz bildiğimiz ne küfür varsa sayıp dökmeye başladık, ben sadece üç tane bildiğim için öbürleri benimle alay ettiler. Sid Lovegrove bebeklerin nasıl doğduğunu bildiğini ve tıpkı tavşanlardaki gibi olduğunu söyledi; tek fark insan yavrusunun annenin göbeğinden çıkmasıymış. Harry Barnes ... sözcüğünü bir kayın ağacına kazımaya başladı ama iki harf sonra canı sıkıldı. Sonra Binfield Evi’ndeki kapıcı kulübesinin oradan geçtik. Arazide kocaman balıkları olan bir göletle ilgili söylentiler vardı ama kimse içeri girmeye cesaret edemiyordu; çünkü bakıcılık da yapan yaşlı kapıcı Hodges erkek çocuklarına acayip sinir oluyordu. Biz geçerken adam kulübenin oradaki bostanda toprağı belliyordu. Tel örgünün üstünden ona sataşınca adam bizi kovaladı; sonra Walton Yolu’na inip kamçılarıyla bize yetişemesinler diye çitin arkasında kalmayı ihmal etmeyerek, oradan geçen arabacılara sataştık. Walton Yolu’nun kenarında eskiden taşocağı olarak kullanılan, sonra çöplük haline getirilen, ondan sonra da üstünü böğürtlen çalılarının kapladığı bir yer vardı. Paslanmış eski teneke kutuları, bisiklet kadroları, delik deşik tavalar, her yanı yosun tutmuş kırık şişelerden koca tümseklerde neredeyse bir saat geçirdik ve Harry Barnes, Aşağı Binfield’deki demircinin elli kilo hurda demire altı peni ödediğine yemin edince çit kazıklarını yerlerinden sökeceğiz diye baştan aşağı pisliğe bulaştık. Sonra Joe bir böğürtlen çalısında, mevsim geçmiş olmasına rağmen içinde henüz tam tüylenmemiş yavruları olan bir karatavuk yuvası buldu. Ne yapacağımızla ilgili uzun tartışmalardan sonra yavruları aldık ve onlara taş attık, en sonunda da üstlerine bastık. Dört yavru vardı ve her birimize bir tane düşmüştü. Artık çay saati yaklaşıyordu. İhtiyar Brewer’ın sözüne sadık kalacağını ve döndüğümüzde bizi iyi bir sopanın beklediğini biliyorduk ama uzun süre daha dışarıda dolaşamayacak kadar acıkmıştık. Böylece nihayet evin yolunu tutmuşken giderayak son bir hadise daha yaşadık: kiralık bostanların oradan geçerken bir sıçan gördük ve onu sopalarla kovaladık; her akşam bostanıyla uğraşan ve bununla büyük gurur duyan istasyon şefi Bennet da soğan yatağını ezdik diye çılgın bir öfkeyle bizi kovaladı.</p>

  <p>On beş kilometre yol teptiğim halde yorgun değildim. Bütün gün çetenin peşinden yürümüştüm; benimle uğraşmak için ellerinden geleni yapmış, bana “çocuk” demiş ve her fırsatta beni aşağılamışlardı ama ben durumu bayağı idare etmiştim. İçimde olağanüstü bir his vardı, aynısını yaşamadıkça bilemeyeceğiniz bir his - öte yandan yetişkin bir erkekseniz benzer bir duyguya mutlaka aşinasınızdır. Artık çocuk olmadığımı biliyordum; sonunda delikanlılığa adım atmıştım. Çocukluktan çıkmak olağanüstü bir duygudur: büyüklerin sizi yakalamayacakları yerlerde dolanmak, sıçan kovalayıp kuşları öldürmek, taş atıp arabacılara sataşmak ve küfürler savurmak. İnsanı kudretli hissettiren güçlü bir duygu, her şeyi bilip hiçbir şeyden korkmamanın getirdiği bir duygu ve bunların hepsi kuralları çiğneyip bir şeyleri öldürmekle ilişkili. Tozlu beyaz yollar, giysilerin verdiği terli sıcak his, rezene ve yabani nane kokusu, ayıp sözler, çöplüğün ekşi kokusu, gazlı limonatanın tadı ve insanı geğirtmesi, yavru kuşları ayaklarımızla ezmek, oltaya takılan balığın verdiği his... hepsi bunun bir parçasıydı. Tanrı’ya şükür erkeğim; hiçbir kadın bunu yaşamamıştır çünkü.</p>

  <p>İhtiyar Brewer’ın devriye gezip herkese haber saldığına şüphe yoktu. Asık suratlı görünen babam dükkândan bir kayış kapıp Joe’nun "canına okuyacağım” söyledi. Fakat Joe karşı koyup bağırış çağırış tekmeler savurunca babam birkaç hamleden fazlasını getiremedi. Ama ertesi gün Joe okulun müdüründen sopayla dayak yedi. Ben de karşı koymaya çabaladım ama annemin beni dizine yatırıp kayışla vurmasına engel olacak kadar büyümemiştim. Böylece o gün yediğim dayaklar üçe çıktı: biri Joe’dan, öbürü ihtiyar Brewer’dan, sonuncusu annemden. Ertesi gün çete benim henüz gerçek bir üye olmadığıma ve “imtihan”dan (bu sözcüğü Kızılderili Masallarından almışlardı) geçmem gerektiğine karar verdi. Solucanı yutmadan önce ısırmam için ısrar ettiler ve kesinlikle geri adım atmadılar. Üstelik hepsinden küçük olmama rağmen herhangi bir şey yakalayan ilk üye olduğum için beni kıskandılar ve tuttuğum balığın aslında o kadar da büyük olmadığı yalanını uydurdular. İnsanlar böyle şeylerden konuştuklarında balıklar genelde büyüme eğilimindedir ama benimki giderek küçüldü ve sonunda çetedekilerin dilinde yem olarak oltaya takılan minik bir gol-yandan ibaret kaldı.</p>

  <p>Bunun bir önemi yoktu elbette. Balığı tutan bendim. Mantarın suya battığını görmüş, balığın oltaya vurduğunu hissetmiştim ve istedikleri kadar yalan uydursunlar, bunu benden alamazlardı.</p>

  <h2 id="sigil_toc_id_8">IV</h2>

  <p>Bunu izleyen yedi yılla, yani sekiz yaşımdan on beş yaşıma kadar olan dönemle ilgili en çok balık tutmayı hatırlıyorum.</p>

  <p>Başka bir şey yapmadığımı sanmayın. Sadece aradan uzun bir zaman geçtikten sonra geriye baktığınızda bazı şeyler öbürlerini gölgede bırakacak kadar büyüyor. Howlett Ana’yı bırakıp deri okul çantası ve sarı çizgili siyah kepimle Gramer Okulu’na gittim, ilk bisikletimi aldım ve bundan epey sonra da ilk uzun pantolonuma sahip oldum. İlk bisikletim kontra pedaldı - pedalları serbest dönen bisikletler o günlerde çok pahalıydı. Yokuş aşağı indiğinizde ayaklarınızı ön tekerlekteki desteklere dayar ve pedalları vızır vızır dönmeye bırakırdınız. Bin dokuz yüzlerin başlarındaki tipik görüntülerden biridir bu: başı arkada ve ayakları havada yokuş aşağı süzülen bir oğlan çocuğu. Joe’nun müdür Whiskers<a id="k12" href="../Text/dipnotlar.xhtml#a12"><sup>[12]</sup></a> (gerçek adı Wicksey’di) hakkındaki dehşet öyküleri yüzünden okula korku ve titremeyle başlamıştım; adam sahiden de kurt suratlı ufak tefek, ürkütücü biriydi ve büyük salonun ucundaki cam dolapta arada bir çıkarıp havada ıslık öttürerek salladığı ve korku saldığı sopaları vardı. Fakat kendim de hayrete düşerek gayet başarılı gidiyordum. Benden iki yaş büyük olan ve yürümeye başladığından beri bana kabadayılık taslayan Joe’dan daha zeki olabileceğim hiç aklıma gelmezdi. Fakat aslında ağabeyim tam bir alıktı, haftada bir sopa yerdi ve on altısına kadar öğrenciler arasında neredeyse hep en dipte kaldı. İkinci dönemimde hem aritmetikten, hem de daha çok kurutulmuş çiçeklerle ilgili görünen ve adına Fen denen tuhaf bir dersten üstün başarı ödülü aldım; ve on dördüme geldiğimde Whiskers burslardan, Reading Üniversitesi’nden söz etmeye başladı. O günlerde Joe’yla benim için büyük planları olan babam “yüksekokul”a gitmem konusunda son derece hevesliydi. Benim okul öğretmeni olmam, Joe’nun da müzayedeci olmasıyla ilgili şeyler konuşuluyordu.</p>

  <p>Fakat okulla ilgili çok fazla anım yok. Savaşta olduğu gibi üst sınıflardan birileriyle kaynaştığımda, devlet okullarında yaşadıkları korkutucu deneyimleri asla geride bırakamadıkları gerçeğine hep şaşırmışımdır. Ya bu durum akıllarını başlarından alıp onları aptallaştırıyor, ya da hayatlarının geri kalanında bununla hep çatışıyorlar. Bizim sınıfımızdaki oğlanlar, yani esnaf ve çiftçi çocukları öyle miydi ya? Biz Gramer Okulu’na gittik mi sırf proleter olmadığımızı göstermek için bile olsa on altımıza kadar oraya devam ederdik; ama onun dışında okul esas olarak uzak durulacak bir şeydi. Ona karşı bir bağlılık hissetmez, kadim gri taşlara <i>(kadim</i> derken abartmıyorum; okul Kardinal Wolsey tarafından kurulmuştu) budalaca duygular beslemezdik; zaten öyle kurumsal bir kravat, hatta okul marşımız bile yoktu. Maçlara katılma mecburiyeti olmadığından ve olsa da onları sık sık ektiğimizden, yarım gün ders yapılan zamanlarda vaktimiz bize kalırdı. Futbolu askılı pantolonla oynardık, krikette de kuşak takmak makbul karşılanmakla birlikte biz normal gömlek pantolonla sahaya çıkardık. Gerçekten önemsediğim tek oyun çakıllı bahçede kasa tahtalarından uydurduğumuz sopa ve kompozit topla teneffüs vakti oynadığımız kriketti.</p>

  <p>Fakat okuldaki büyük salonun mürekkep, toz ve çizme karışımı kokusunu, vaktiyle binek taşı olup şimdi bıçak bilemekte kullanılan bahçedeki büyük taşı ve bugünkülerin iki katı büyüklüğünde kuşüzümlü bir çöreği Lardy Busters adıyla yarım peniye satan karşıdaki fırını iyi hatırlıyorum. Okulda herkesin yaptığı şeyleri ben de yaptım. Sıraya adımı kazıyınca sopa yedim - yakalandığınızda bunun için daima sopa yerdiniz ama isminizi kazımamak da adaba aykırıydı. Parmaklarım mürekkepliydi; tırnaklarımı yer, kalemliklerden dart oku yapar, atkestaneleriyle oyun oynar ve ayıp hikâyeler anlatırdım; mastürbasyon yapmayı öğrendim, İngilizce öğretmeni Blowers’la dalga geçtim ve yarım akıllı olan, anlattığınız her şeye inanan müteahhidin oğlu Willy Simeon’un kabadayılıkla canına okudum. En gözde yöntemimiz onu var olmayan bir şeyler almak için dükkânlara göndermekti. Bütün bildik numaraları -yarım penilik pul, kauçuk çekiç, solak tornavidası, bir kova çizgili boya- yutardı zavallı Willy. Bir öğleden sonra evlere şenlik bir şaka yapmış, onu bir küvete sokup kulplardan tutarak kendini kaldırmasını söylemiştik. Sonunda akıl hastanesine düştü zavallı Willy. Ama insan yaşadığını asıl tatillerde anlıyordu.</p>

  <p>O günlerde yapacak güzel şeyler vardı. Kışın birkaç gelincik ödünç alıp -annem Joe’yla benim “o pis kokulu yaratıkları” evde tutmamıza hayatta izin vermezdi- çiftlikleri dolaşır ve sıçan yakalamak için izin isterdik. Bazen bize müsaade ederlerdi, bazen de uzamamızı söyler, bizim sıçanlardan beter olduğumuzdan yakınırlardı. Kışın sonlarına doğru patozların ardına takılır, ekin demetlerinin üstünde düven sürülürken sıçanların öldürülmelerine yardım ederdik. Bir kış, 1908 olmalı, Thames Irmağı taştı, sonra dondu ve biz haftalar boyu paten yaptık; Harry Bones buzda köprücükkemiğini kırdı. Bahar başında da sopalarla sincapların peşine düşer, ardından kuş yuvalarına dadanırdık. Kuşların sayı saymasını bilmediği ve geriye yumurta bırakmakta bir sakınca olmadığı şeklinde bir teorimiz vardı ama tabii bu küçük adi canavarlar olduğumuz gerçeğini değiştirmiyor ve bazen bütün yuvayı indirip yumurtaları veya civcivleri ezmemize engel olmuyordu. Tosbağaların üreme zamanında da bir başka oyunumuz vardı. Onları yakalar, bisiklet pompalarının ucunu arkalarından sokar ve hayvanları patlatana kadar şişirirdik. Neden bilmem ama oğlan çocukları böyle oluyor işte. Yazları bisikletle Burford Bendi’ne kadar gidip yüzerdik. Sid’in küçük kuzeni olan Wally Lovegrove 1906’da boğuldu. Dipteki yosunlara dolandı ve kancayla cesedini çıkardıklarında yüzü kapkaraydı.</p>

  <p>Ama benim asıl eğlencem balık tutmaktı. İhtiyar Brewer’in göletine sık sık gider, küçük sazanlar ve kadife balıkları yakalardık; bir keresinde ele avuca gelmez bir yılanbalığı tutmuştuk; yürüme mesafesinde olan ve cumartesi öğle sonraları gittiğimiz, sığırların su içtiği başka balıklı göletler de vardı. Fakat bisikletlerimiz olduktan sonra Thames Irmağı’nda Burford Bendi’nin aşağısına gitmeye başladık. Böylesi sığır göletlerinde balık tutmaktan daha erkekçeydi. Sizi kovalayan çiftçiler olmadığı gibi ırmakta kocaman balıklar da vardı - bildiğim kadarıyla kimsenin öyle bir şey yakaladığı görülmemiş ama olsun.</p>

  <p>Balık tutmanın bendeki duygusu tuhaftır; aslında hâlâ öyleyim. Kendime balıkçı diyemem gerçi. Hayatımda üç karış boyunda bir balık hiç yakalamadım ve otuz yıldır elime olta bile almadım. Ama ona rağmen sekizimden on beşime kadar çocukluğuma dönüp baktığımda her şey balığa gittiğimiz günlerin çevresinde dönüyor. Bütün ayrıntılar apaçık hafızama kazınmış. Günleri ve tuttuğumuz balıkları tek tek hatırlıyorum; gözlerimi kapatıp düşündüğümde, hayalimde canlandıramadığım bir gölet veya su birikintisi yok. Balık tutma tekniklerinin kitabını bile yazabilirim. Biz çocukken takım taklavat cinsinden fazla bir şeyimiz yoktu; hem pahalı geldiklerinden, hem de haftalık üç penimizin (o günlerdeki olağan cep harçlığımız o kadardı) çoğunu şekerlemelere ve Lardy Busters çöreklerine harcadığımızdan. Küçük çocuklar genelde bükülmüş çivilerle balık tutarlar ve bunlar pek de işe yaramayacak kadar kördür; ama mum alevinde bir penseyle bükeceğiniz bir iğneden, ucundaki şu tırtığı olmasa bile, gayet iyi bir olta çıkar. Köylü çocuklar at kılını neredeyse bağırsak tel kadar işe yarayacak şekilde örmesini biliyor, küçük balıklar da zaten tek bir at kılıyla bile tutulabiliyordu. Sonradan iki şilinlik oltalar, hatta makaralar alabilmeye başladık. Tanrım, Wallace’ın camından içeri bakarak kaç saatimi geçirmişimdir! 0.410’luk tüfekler ve Flobert tabancalar bile beni olta takımları kadar heyecanlandırmıyordu. Bir yerden, herhalde bir çöplükten bulduğum Gamage katalogunu da Kutsal Kitap gibi hatmetmiştim! Şimdi bile bağırsak tel yerine kullanılabilecek malzemeler ve kaytan, Limerick iğneleri, balıklara vurmaya yarayan küçük sopalar, iğne çıkarıcılar, Nottingham makaraları ve daha neler neler hakkında bütün ayrıntıları size verebilirim.</p>

  <p>Bir de yem meselesi vardı. Bizim dükkânda bolca bulunan un kurtları iyiydi ama çok da iyi değil. Sinek kurtları daha çok iş görüyordu. Onları da kasap Gravitt’ten dilenmek zorunda kalıyorduk; çete bunun için ya kura çekiyor ya da o-piti-piti yapıyor ve kimin istemeye gideceğine öyle karar veriyor; çünkü Gravitt genelde bunu o kadar hoş karşılamıyordu. Mastı köpekler gibi sesi olan kaba suratlı, şeytan gibi bir çam yarmasıydı Gravitt ve havladığı zaman -erkek çocuklarıyla konuştuğunda genelde havlardı- mavi önlüğündeki bütün bıçak ve çelikler şıngırdardı. Elimizde küçük bir madenî kutuyla girer, bütün müşteriler çıkana kadar bekler, sonra olanca alçakgönüllülüğümüzle sorardık:</p>

  <p>“Mr. Gravitt, bugün hiç sinek kurdunuz var mı?”</p>

  <p>Genellikle gürlerdi Gravitt: “Ne? Sinek kurdu mu? Hem de benim dükkânımda! Yıllardır görmedim öyle bir şey. Benim dükkânımda et sineği mi olduğunu sanıyorsun?”</p>

  <p>Tabii ki sinek oluyordu. Hem de her yerde. Bir çubuğun ucuna tutturduğu ve inanılmaz uzaklara yetişebildiği bir kayışla onların hakkından geliyor, hayvanların pestilini çıkarıyordu. Bazen elimiz boş dönerdik oradan ama kural olarak tam çıkmak üzereyken arkamızdan seslenirdi:</p>

  <p>“Baksana! Arkaya dolaş da bir göz at. Belki dikkatle bakarsan birkaç tane bulursun.”</p>

  <p>Küçük topaklar halinde her yerde olurlardı. Gravitt’in arka avlusu savaş meydanı gibi kokardı. Kasapların o günlerde buzdolapları yoktu. Sinek kurtları da talaşın içinde tutarsanız daha uzun yaşar.</p>

  <p>Eşekarılarının larvaları da iyidir ama kavurmadıkça onları iğneye tutturmak zordur. Birimiz bir eşekarısı yuvası bulduğunda akşam gidip içine terebentin döker ve yuvanın ağzını çamurla kapatırdı. Ertesi gün arıların hepsi ölmüş olurdu ve yuvayı açıp larvaları toplayabilirdik. Bir keresinde bir terslik olmuştu; terebentin yuvayı ıskalamış mı ne - ve girişi açtığımızda bütün gece kapalı kalan eşekarıları uğultuyla topluca dışarı uğradı. Çok kötü sokmadılar gerçi ama orada kronometre tutan birinin olmaması yazıktı. Özellikle kefal söz konusu olunca bulunabilecek en iyi yemlerden biri çekirgedir. Onları iğneye geçirirsiniz ama oltayı fırlatmaz, suyun yüzünde ileri geri şöyle bir hareket ettirirsiniz - buna “sektirme” derler. Ama bir kerede iki-üç çekirgeden fazlasını bulamazsınız. Yakalaması kök söktürecek kadar zor olan yeşil kurt sinekleri de özellikle güneşli günlerde akbalık için en iyisidir. Onları canlıyken iğneye geçirmek gerekir ki kıpırdansınlar. Kefaller eşekarılarını bile yer ama onları iğneye canlı geçirmek her babayiğidin harcı değildir.</p>

  <p>Bunlardan başka nice yemler daha vardı. Ekmek lapası için bir beze sarılı beyaz ekmek ıslatılıp sıkılırdı. Sonra peynir lapası, bal lapası ve anasonlu lapa vardı. Haşlanmış buğday kızılkanat için fena değildir. Kırmızı solucanlar kayabalığı için iyidir. Onları bayağı eski gübre yığınlarının içinde bulursunuz. Bir de çizgili olup kulağakaçanlar gibi kokan ve tatlı su levrekleri için harika bir yem olan başka bir solucan türü daha var. Sıradan yer solucanları da tatlı su levrekleri için iyidir. Taze ve canlı kalmaları için onları yosunda tutmak gerek. Toprakta saklarsanız ölürler. Sığır tersinde gördüğünüz sinekler kızılkanatlarda bayağı işe yarar. Kefalleri kirazla bile avlarsınız derler; ayrıca kızılkanatların keklerdeki kuru üzümle de yakalandığını gördüm.</p>

  <p>O günlerde Haziran’ın 16’sından kış ortasına kadar ceplerimde bir kutu solucan veya kurt olmadan pek dolaşmazdım. Annemle bu konuda birkaç kere kavga ettikten sonra kadın nihayet razı geldi ve balık tutmak böylece yasaklar listesinden çıkarıldı, hatta babam 1903 Noel’inde bana iki şilinlik bir olta hediye etti. Joe kızların peşine düşmeye başladığında on beşine ancak basmıştı ve ondan sonra da çocuk oyunu diye küçümseyerek nadiren balığa çıktı. Ama benim gibi bu işin hastası olan altı-yedi oğlan daha vardı. Tanrım, ne günlerdi! Sıramın üstüne yayıldığım derslikteki sıcak, yapışkan öğle sonralarında Blowers kulak tırmalayan sesiyle yüklemleri, dilek kiplerini ve ilgi cümleciklerini anlatırken aklım fikrim Burford Bendi’nin oradaki sığlıkta ve akbalıkların sağa sola süzüldüğü söğütlerin altındaki derin, yeşil suda olurdu. Çay saatinin ardından da dillere destan bir tezcanlılıkla bisiklete atlar, karanlıktan önce bir saat balık tutabilmek için Chamford Tepesi’ne çıkıp oradan ırmağa inerdim. Yaz mevsiminin sakin akşamüstleri, bentten inen suyun belli belirsiz uğultusu, balıkların yükseldiği yerlerdeki su halkaları, sizi diri diri yiyen küçük sinekler, iğnenizin çevresine doluşan ama asla ısırmayan akbalık sürüleri. Ve o siyah sırtlı balık sürülerini izlerken kapıldığınız tutku, içlerinden biri karanlık çökmeden fikrini değiştirip yemi kapsın umuduyla edilen dualar (evet, basbayağı dua ederdim). Derken hep, “Hadi beş dakika daha,” sonra yine, “bir beş dakika daha,” deyip sonunda bisiklet elde yürüyerek kasabaya dönmeniz gerekirdi; çünkü polis Towler etrafta gezinir ve ışıksız dolaşıyorsunuz diye sizi “enseleyebilirdi”. Yaz tatillerinde de haşlanmış yumurta, ekmek, tereyağı ve bir şişe limonatayla günü geçirmek üzere dışarı çıkıp balık tutar, yüzer, sonra yine balık tutar ve bazen bir şeyler yakalardık. Akşam vakti kirli ellerle eve dönene kadar öyle acıkırdık ki, ekmek lapasından artanı yemiş fakat mendilimize de üç-dört kokmuş akbalığı sarmış olurduk. Annem eve getirdiğim balıkları pişirmeye hiçbir zaman yanaşmazdı. Alabalık ve somon dışındaki tatlı su balıklarından hiçbirinin yenebilir olduğunu kabul etmiyordu. “Pis çamurlu şeyler,” derdi onlar için. En iyi hatırladığım balıklar yakalayamadıklarımdı. Özellikle pazar öğle sonraları yedekçi yolunda her zaman devasa balıklar görülür ama yanınızda asla olta olmazdı. Balık tutulmazdı pazar günleri; Thames Irmağı Koruma Kurulu bile buna müsaade etmiyordu. Pazarları kalın siyah takım elbise ve kellemi kopartan tırtıklı beyaz yakayla “güzel bir yürüyüşe” çıkmamız gerekiyordu. Kıyıya yakın bir metre uzunluğunda bir turna gördüğümde ve onu taşla neredeyse hakladığımda pazardı. Bazen de yeşil sığlıkların kenarındaki sazlarda iri bir alabalığın süzüle süzüle geçtiği görülürdü. Thames alabalıkları büyük boyutlara ulaşır ama neredeyse hiç yakalanamaz. Gerçek ırmak balıkçıları olan ve yılın dört mevsimi paltolarına sarınarak ellerinde yedi metre uzunluğundaki kızılkanat oltalarıyla kamp iskemlelerine kurulan şu şişe burunlu yaşlı heriflerin bir Thames alabalığını yakalamak için hayatlarının bir yılını seve seve feda edecekleri söylenir. Onları suçlamıyorum, sebebini çok iyi anlıyorum; üstelik o zamanlar daha da iyi anlıyordum.</p>

  <p>Tabii başka şeyler de oldu. Yılda sekiz santim uzadım, bana uzun pantolon aldılar, okulda birkaç ödül kazandım, ilmihal derslerine gittim, ayıp hikâyeler anlattım, okuma alışkanlığı edindim ve beyaz farelere, oyma işlerine ve posta pullarına büyük bir merak sardım. Gelgelelim hatırladığım şey hep balık. Yaz günleri, dümdüz sulak çayırlarla uzaktaki mavi tepeler, bendin yukarısındaki söğütlerle onların altında derin yeşil bir cama benzeyen durgun sular. Yaz ikindileri, suyu titreten balıklar, tepenizde dönüp duran çobanaldatanlar, şebboy ve tütün kokuları. Söylediklerimi yanlış anlamayın. Çocuk şiirlerindeki mesajları vermeye çalışmıyorum. Onların saçmalık olduğunu biliyorum. Bizim Porteous (emekli okul müdürü olan bir arkadaşım; onu daha sonra anlatırım) çocuk şiirlerini iyi bilir. Bazen bana kitaplardan örnekler okur. Wordsworth. Lucy Gray. Geçmiş zaman olur ki çayırlar, korular vesaire. Kendisinin çocuğu olmadığını söylememe gerek yoktur herhalde. Gerçek şu ki, çocukların şiirsel hiçbir yanı yok; onlar vahşi küçük birer hayvan ama hayvanlar tabii onların dörtte biri kadar bile bencil olamaz. Bir erkek çocuğu çayırlara, korulara vesaire meraklı değildir. Bir manzaraya asla bakmaz, çiçekleri zerre kadar umursamaz ve hayatını bir şekilde etkilemediği, sözgelimi yenilir yutulur bir şey olmadığı sürece bir bitkiyi öbüründen ayırt edemez. Bir şeyleri öldürmek - işte bir oğlan çocuğu için şiire en yakın şey budur. Ama öte yandan, çocuklarda şu garip duygu yoğunluğu vardır, büyüdüğünüzde erişilmesi mümkün olmayan bir şiddetle bir şeylere özlem duyarsınız, zamanın önünüzde uzadıkça uzadığını ve ne yaparsanız yapın, sonsuza dek böyle devam edebileceğinizi hissedersiniz.</p>

  <p>Küçükken epey çirkin bir oğlandım ve tereyağı renkli saçım öndeki bir tutam hariç hep kısacık kırpılırdı. Çocukluğumu yüceltmiyorum ve birçok insanın aksine, tekrar küçüklüğüme dönmek istemiyorum. O zamanlar önemsediğim şeylerin çoğuna artık hiç mi hiç aldırmıyorum. Bir kriket topunu bir daha hiç görmesem umurumda olmayacağı gibi bir çuval dolusu şekerlemeye de üç peni bile vermem. Ama balığa olan şu acayip hissiyatım hiç değişmedi. Bunu gayet aptalca bulacağınıza kalıbımı basarım ama kırk beş yaşıma gelip şişmanladığım, iki çocuğum ve banliyöde bir evimin olduğu şu halimle şimdi bile balık tutmayı içten içe arzuluyorum. Niçin? Çünkü deyim yerindeyse çocukluğuma hâlâ <i>duygusal</i> bakıyorum - kendi çocukluğuma değil aslında, içinde büyüdüğüm ve artık son nefesini vermek üzere olduğunu zannettiğim uygarlığa. Balık tutmak her nasılsa o uygarlığın tam bir temsili gibi duruyor. Balık tutmayı düşündüğünüzde aklınıza ilk gelenler modern dünyaya ait olmayan şeyler. Sakin bir göletin yanındaki bir söğüt ağacının altında bütün gün oturmanın -ve yanında oturacak sakin bir gölet bulmanın- fikri bile savaştan önceki, radyodan önceki, uçaklardan önceki, Hitler’den önceki bir çağa ait. Amatör balıkçılıktaki balık adları bile bir sükûneti çağrıştırıyor. Kızılkanat, akbalık, incibalığı, bıyıklıbalık, tilapia, kayabalığı, turna, kefal, sazan, kadifebalığı. Tok isimler. Bu isimleri koyan insanlar makineli tüfek sesi duymamışlar, işten kovulmanın korkusuyla yaşamamış, aspirin yiyerek vakit geçirmemişler, sinemaya gitmemiş ve toplama kamplarından nasıl uzak dururuz diye düşünmemişler.</p>

  <p>Bugünlerde kimse balığa gidiyor mu acaba? Londra’ya yüz elli kilometre mesafedeki hiçbir yerde tutacak balık kalmadı. Birkaç sefil balıkçılık kulübü kanal kıyılarında sıralar halinde kuruluyor, milyonerler İskoç otellerinin özel arazilerindeki sularda alabalık avlıyor; ama elde yetiştirilen balıkları yapma sineklerle yakalama cinsinden züppece bir oyun olarak. Peki fabrika derelerinde, hendeklerde veya ineklerin su içtiği göletlerde balık tutan kimse kaldı mı? İngiltere’nin amatör olarak avlanan balıkları nerede? Ben çocukken her gölet ve derede balık olurdu. Şimdi göletlerin hepsi kurudu, dereler de kimyasallarla zehirlenmediyse bile paslı teneke kutuları ve motosiklet lastikleriyle doldu.</p>

  <p>Balık tutmayla ilgili en iyi anılarımın asla yakalayamadıklarım hakkında olduğunu söylemiştim. Sanırım bunun normal olduğu da teslim edilecektir.</p>

  <p>Ben on dördümdeyken babam Hodges’a, hani Binfield Evi’nin bakıcısına bir iyilik yapmıştı. Konunun ne olduğunu unuttum ama herhalde kümes hayvanlarını kurtlardan filan kurtaran bir ilaç mı vermişti ne. Hodges aksi yaşlı şeytanın teki olsa bile yapılan iyilikleri unutmazdı. Tavuk darısı almak için dükkâna geldiği bir gün kapının dışında bana rastlamış ve kendi huysuz tarzınca beni durdurmuştu. Suratı kök gibi bir malzemeden oyulmuşa benziyordu ve ağzında koyu kahverengi upuzun iki diş kalmıştı.</p>

  <p>“Baksana, delikanlı! Sen balıkçısın, değil mi?”</p>

  <p>“Evet.”</p>

  <p>“Ben de öyle düşünmüştüm. Dinle madem. İstersen oltanı alıp Konağın arkasındaki gölette avlanabilirsin. Orada tilapia ve küçük turna boldur. Ama sana dediklerimi kimseye söyleme. Ve sakın öbür genç itleri getireyim deme, yoksa derilerini yüzerim.”</p>

  <p>Bunları söyledikten sonra, bu kadarcıkla bile fazla konuşmuş gibi, omzuna attığı darı çuvalıyla aksaya aksaya uzaklaştı. O cumartesi öğleden sonra ceplerim kurt ve solucanla dolu olarak bisikletime atlayıp Binfield Evi’ne çıktım ve kapıcı kulübesinde yaşlı Hodges’u arandım. Konak artık on-yirmi yıldır boştu. Sahibi olan Mr. Farrel orada yaşamaya güç yetiremiyor ama başkasına da ya veremiyor ya da vermiyordu. Çiftliklerinin geliriyle Londra’da kirada yaşıyor ve eviyle arazisinin köhnemesine göz yumuyordu. Tel örgülerin hepsi çürüyüp paslanıyordu; yeşil alanları ısırganlar bürümüş, ekili alanlar ormana dönmüş, bahçeler bile eski çayır haline kavuşmuş ve vaktiyle çiçek yataklarının olduğu yerlerde boğulup sıkışmış üç-beş gül ağacı kalmıştı. Fakat özellikle uzaktan bakınca evin kendisi çok güzeldi. Sütunları ve yüksek pencereleriyle kocaman beyaz saray sanırım İtalya’ya seyahat eden biri tarafından Kraliçe Anne döneminde yapılmıştı. Oraya şimdi gitsem etrafı saran genel bakımsızlık ve vaktiyle oralarda yaşanan hayatı, güzel günlerin hep süreceğini sanarak böyle yerler inşa eden insanları düşünmek beni epey eğlendirir. Ama o yaşlarda ne eve ne de araziye dönüp bakmadım bile. Yemeğini yeni bitiren ve biraz huysuzlanan Hodges’u yerinden kaldırıp göletin yolunu gösterttim. Evin birkaç yüz metre gerisinde, kayın ormanının tamamen içinde kalıyordu gölet ama bayağı büyük, neredeyse bir göl kadardı ve karşıdan karşıya herhalde yüz elli metre vardı. Reading’den yirmi, Londra’dan da yetmiş kilometre uzakta böyle bir ıssızlık şaşırtıcıydı; o zaman bile buna şaşırmıştım. Amazon kıyısında olsanız ancak o kadar yalnız kalabilirdiniz. Göletin tamamı devasa kayınlarla çevriliydi ve bir yerde tam kıyıya kadar inen ağaçların yansıması suya vuruyordu. Öbür yandaki çimenlikte yabani nane yataklarının olduğu bir çöküntü, göletin bir ucundaki sazlıkların arasında çürüyen eski bir kayıkhane görülüyordu.</p>

  <p>Gölet on-on beş santim boyundaki tilapialarla kaynıyordu. Arada bir, bir tanesi hafif yan dönerek suyun içinde kızıl kahverengi ışıldıyordu. Suda turnalar da vardı ve aralarında irileri de olmalıydı. Kendini hiç belli etmiyordu bunlar ama bazen otların arasında güneşlenen bir tanesi yan dönüp hamle yapınca suya tuğla düşmüş gibi çalkantı yapıyordu. Onları yakalamaya çalışmanın bir anlamı yoktu tabii ama her gittiğimde yine de denemeden edemiyordum. Thames’te yakaladığım ve bir reçel kavanozunda beslediğim akbalık ve golyanları yem olarak kullanıyordum; hatta bir keresinde bir teneke parçasından yaptığım bir zoka kullanmıştım. Ama balıkla tıka basa doyduklarından yeme gelmiyor, gelseler de zaten hangi oltam olursa olsun, hepsini koparacaklarından şüphe duymuyordum. Oradaki göletten en az on-on iki küçük tilapia avlamadan dönmezdim. Yaz tatillerinde bazı günler oltam ve <i>Chums</i> veya <i>Union Jack</i> dergisinin bir sayısı ya da ona benzer bir şey, artı annemin benim için denk yaptığı bir parça peynir ekmekle sabahtan akşama kadar orada kalırdım. Saatlerce balık tutar, ardından çimenlikteki şu çukur yerde yatıp <i>Union Jack'i</i> okur, sonra ekmek lapasının kokusuyla bir yerde hoplayan bir balığın sesinden tekrar heyecanlanır, suyun başına geçip bir daha şansımı dener ve bir yaz gününü baştan sona böyle geçirirdim. En güzeli de yola dört yüz metre bile olmamasına rağmen yalnız ama yapayalnız kalabilmemdi. Arada bir kendi başıma olmanın iyi geldiğini bilecek kadar büyümüştüm artık. Çevrede onca ağaçla göletin bana ait olduğunu hissederdim ve suyu halkalandıran balıklarla yukarıdan geçen güvercinler dışında hiçbir şey asla kıpırdamazdı. Öte yandan, orada balık tuttuğum iki yıl içinde gerçekten kaç defa gidebildim, ondan da emin değilim. Bazen başka uğraşlar çıkardı, bazen de gitmek istediğim halde yağmur yağardı. Bu işler nasıl olur bilirsiniz.</p>

  <p>Bir öğle sonrasında balıklar oltaya vurmayınca göletin Binfield Evi’ne göre en uzaktaki ucunu keşfe koyulmuştum. Su kenarlardan taşmış gibiydi ve zemin bataklığı andırıyordu; böğürtlen çalılarıyla ağaçlardan kopup çürüyen küçük dallardan bir cengelde güçlükle ilerleyebiliyordum. Elli metre kadar zorbela ilerledikten sonra bir anda bir açıklık belirdi ve varlığını hiç bilmediğim bir başka gölete ulaştım. Genişliği yirmi metre bile olmayan küçük bir göletti bu ve ağaç dallarının üstünü kapatması yüzünden epey de loştu. Fakat su çok berraktı ve müthiş derindi. Üç-beş metre dibini bile görebiliyordum. Ortamın nemini, bataklığın çürük kokusunu bir oğlanın yapacağı biçimde içime çekerek orada bir süre oyalandım. Derken aklımı başımdan alan bir şey gördüm.</p>

  <p>Devasa bir balık. Devasa derken abartmıyorum. Neredeyse kolum kadar vardı. Göletin derinliğinde süzülüyor, kâh bir gölge halinde belirip kâh karşı taraftaki karanlık sularda kayboluyordu. İçime bir kılıç saplanmış gibiydi. Ölü ya da diri, hayatımda gördüğüm en büyük balıktı. Orada soluksuz dikilirken az sonra bir başka iri, kalın gölge geçti sudan, derken bir tane daha, sonra iki balık yan yana. Gölet onlarla kaynıyordu. Sanırım sazandılar. Belki tilapia veya kadife balıklarıydı ama daha büyük bir ihtimalle sazan. Öbürleri o kadar büyümezdi. Nasıl olduğunu kestirebiliyordum. Vaktiyle bu gölet öbürüyle bağlantılıydı, sonra aradaki dere kurumuş, küçük göleti orman sarmış ve varlığını insanlar unutmuştu. Arada bir olan şeylerdir. Bir gölet bir şekilde unutulur, uzun yıllar kimse balık tutmaz ve içindeki canlılar korkunç boyutlara ulaşır. Orada seyrettiğim canavarlar belki yüz yaşındaydı. Ve dünyada onları benden başka bir Allah’ın kulu bilmiyordu. Gölete muhtemelen yirmi yıldır kimse gelip bakmamıştı ve herhalde yaşlı Hodges ile Mr. Farrel’ın kâhyası bile buranın varlığını unutmuştu.</p>

  <p>Eh, nasıl bir duygu içinde olduğumu tahmin edersiniz. Bir süre sonra izlemenin içimi gıdıklayan heyecanına bile dayanamadım ve pılımı pırtımı toplamak için aceleyle öbür gölete seğirttim. O devleri bendeki oltayla yakalamaya çalışmanın bir anlamı yoktu. Hayvanlar misinayı bir saç teli gibi kopartırdı. Ama onların burada olduğunu bile bile öbür küçük tilapiaları da avlayamazdım. Koca sazanların görüntüsü midemde içimi kaldırır gibi his uyandırmıştı. Bisikletime atlayıp yokuşu hızla inerek eve vardım. Bir oğlan çocuğu için olağanüstü sayılabilecek bir sırrım olmuştu. Ormanda saklı loş bir gölet ve içinde yüzen canavar gibi balıklar - asla olta atılmamış ve onlara vereceğiniz ilk yeme atlayacak balıklar. Bütün mesele kopmayacak kadar kuvvetli bir misina bulmaktı. Kafamda her şeyi kurmuştum bile. Kasadan para çalmam gerekse de o olta takımını alacaktım. Tanrı bilir nasıl ama bir şekilde beş şilin bulacak ve onunla ipek somon misinası, kalın bir bağırsak tel veya kaytan ile 5 numara iğneler alıp peynir ve sinek kurtlarıyla, lapa ve un kurtlarıyla, solucan ve çekirgelerle, bir sazanın dönüp bakacağı akla gelebilecek her çeşit yemle dönecektim. Hemen ertesi cumartesi dönecek ve onları yakalamayı deneyecektim.</p>

  <p>Gelgelelim, oraya bir daha hiç gitmedim. Gidemedim. Ne kasadan parayı çaldım, ne somon misinasını aldım, ne de şu sazanları tutmayı denedim. O gün oradan ayrıldıktan neredeyse hemen sonra içimde bir şey bana engel oldu; ama o olmasa bile başka bir şey çıkardı. Bu işler böyle oluyor.</p>

  <p>Tabii o balıkların boyunu abarttığımı sanıyorsunuz, biliyorum. İçinizden muhtemelen o balıkların orta boy (otuz santim diyelim) yaratıklar olduğunu ve onları hayalimde büyüttükçe büyüttüğümü geçiriyorsunuz. Ama öyle değil. İnsanlar yakaladıkları balıklar hakkında yalan söylerler, oltaya takılan ama sonra kaçanlar hakkında daha da yalan söylerler; bense onları yakalamadığım gibi yakalamaya da çalışmadım ve yalan söylemek için bir sebebim yok. Ve size onların devasa olduğunu söylüyorum.</p>

  <h2 id="sigil_toc_id_9">V</h2>

  <p>Balık tutmak!</p>

  <p>Burada bir itirafta bulunacağım, daha doğrusu iki itirafta. Birincisi, hayatıma dönüp baktığımda bana balığa çıkmak kadar zevk veren başka bir şey hiç olmadı. Öbür şeyler, hatta kadınlar bile onun yanında sönük kaldı. Kadın peşinde epey zaman geçirdim gerçi ve şimdi bile fırsat olsa yine yaparım. Fakat bana istediğiniz ama istediğiniz kadını seçme hakkı tanıyın, karşısına da beş kiloluk bir sazanı koyun, her defasında sazan kazanır. Öbür itirafıma gelince, on altı yaşımdan sonra bir daha hiç balığa çıkmadım.</p>

  <p>Niçin? Çünkü bu işler böyledir. Çünkü sürdüğümüz şu hayatta -genel olarak insan hayatını değil, şu çağda ve şu ülkedeki hayatı kastediyorum- yapmak istediğimiz şeyleri yapmıyoruz. Hep çalıştığımız için değil. Çiftlik ırgatlarının veya Yahudi terzilerin bile çalışmadıkları zamanlar vardır. Sebep bizi sonu gelmez aptallıklara koşan içimizdeki şeytan. Her şeye vakit vardır ama yapmaya değer şeyler hariç. Sahiden önemsediğiniz bir şeyi düşünün. Sonra sadece ona harcadığınız zamanı saat saat toplayın ve hayatınızın ne kadarcık bir bölümünü kapladığını hesaplayın. Sonra bir de tıraş olmak, otobüslerde gidip gelmek, tren istasyonlarında ve kavşaklarda beklemek, edepsiz hikâyeler anlatıp dinlemek ve gazete okumak gibi şeyler için harcadığınız zamanı hesap edin.</p>

  <p>On altı yaşımdan sonra hiç balığa gitmedim. Sanki hiç vakit yoktu. İşteydim, kız peşindeydim, ilk düğmeli çizmelerimi giyiyor ve ilk yüksek yakamı takıyordum (1909’daki yakaları takmak zürafa gibi bir boyun isterdi); satış ve muhasebede yazışma kurslarına gidiyor ve “aklımı geliştiriyordum”. Bu arada Binfield Evi’nin arkasındaki gölette iri balıklar dolaşıp duruyordu. Ve onları benden başka bilen yoktu. Onları aklımın bir köşesine attım; bir gün, belki resmî bir tatil günü oraya gidip onları yakalayacaktım. Ama hiç gitmedim. Sanki ondan başka her şeye zaman var, ona yoktu. Ayrıca tuhaftır, o gün bugündür balık tutmaya çok yaklaştığım tek dönem savaş zamanıydı.</p>

  <p>1916 sonbaharı ben yaralanmadan hemen önceydi. Siperlerden çıkıp hattın gerisindeki bir köye gitmiştik ve daha eylül olmasına rağmen tepeden tırnağa çamur içindeydik. Her zaman olduğu gibi ne kadar kalacağımızı veya sonrasında nereye gideceğimizi bilmiyorduk. Neyse ki komutan biraz bitkindi, belki bronşit gibi bir şey olmuştu ve bizi her zamanki törenlere katılmamız, teçhizat teftişlerinden geçmemiz, cephe gerisinde olduğumuz zamanlarda askerlerin sözüm ona moralini yükseltmesi gereken futbol maçlarını yapmamız için filan ısrar etmiyordu. İlk günü yerleştirildiğimiz ahırlardaki saman yığınlarının üstüne yayılıp dolaklarımızdaki çamuru kazıyarak geçirmiş, akşamında da bazıları köyün ucundaki bir eve yerleştirilen birkaç perişan fahişe için sıraya girmeye başlamıştı. Sabahleyin, köyden çıkmak emirlere aykırı olmasına rağmen bir zamanlar tarla olan dehşetli ıssızlığın çevresinden dolaşıp uzaklaşmayı başardım. Nemli, kış gibi bir sabahtı. Tabii her yerde savaşın pisliği ve çerçöpü, bir meydan dolusu cesetten aslında daha da fena olan şu leş gibi rezilliği vardı. Dalları koparılmış ağaçlar, bombaların açtığı ve kısmen tekrar dolmuş çukurlar, teneke kutular, dışkı, çamur, yabani otlar, arasında yeşilliklerin bittiği paslanmış dolaşık dikenli teller. Cepheden uzaklaştığında insanın kapıldığı duyguyu bilirsiniz. Bütün eklemleriniz katılaşmıştır ve içinizde bir boşluk vardır, bir daha hiçbir şeye ilgi duyamayacağınız şeklinde bir his. Biraz korkudan ve biraz bitkinlikten ama daha çok sıkıntıdan. O günlerde kimse savaşın ebediyen sürmemesi için bir sebep görmüyordu. Bugün, yarın ya da öbür gün cepheye dönecektiniz, sonraki hafta belki bir bomba sizi kıymaya çevirecek ama savaşın sonsuza dek sürmesinin verdiği dehşetli can sıkıntısının yanında bu o kadar da kötü olmayacaktı.</p>

  <p>Bir çitin yanından yürürken bizim birlikten soyadını hatırlamadığım ama lakabı Fiyakalı olan bir çocuğa rastladım. Esmer, hımbıl, Çingene görünüşlü biriydi Fiyakalı, üniformalıyken bile yanında bir-iki çalıntı tavşan taşıdığı izlenimi veren biri. Seyyar satıcıydı ve gerçek bir Doğu Londralıydı ama hayatını Kent ve Essex’te şerbetçiotu toplayarak, kuş yakalayarak, kaçak avlanarak ve meyve çalarak kazanan Doğu Londralılardan. Köpekler, gelincikler, kafes kuşları, dövüş horozları ve ona benzer şeyler üstüne gerçek bir uzmandı. Beni görür görmez bir baş işareti yaptı. Sinsi, şeytani bir konuşma tarzı vardı:</p>

  <p>“Vay, George! (Bana hâlâ George diye seslenirlerdi; o günlerde şişmanlamamıştım daha.) George! Tarlanın karşısındaki şu kavakları görüyor musun?”</p>

  <p>“Evet.”</p>

  <p>“Öbür tarafında bir gölet var ve içi acayip kocaman balıklarla dolu.”</p>

  <p>“Balık mı? Hadi oradan!”</p>

  <p>“Sana acayip dolu diyorum. Tatlı su levrekleri. Gördüğüm en şahane balıklar. Gel gözlerinle gör.”</p>

  <p>Çamura bata çıka birlikte gittik. Fiyakalı sahiden haklıydı. Kavakların öbür yanında kıyısı kumlu, bulanık bir gölet vardı. Belli ki burası vaktiyle bir ocakmış ve sonra suyla dolmuş. Üstelik levrek kaynıyordu. Sırtlarındaki lacivert şeritler suyun hemen altında her yerde süzülüyordu ve bazıları herhalde yarım kilo çekerdi. İki yıldır süren savaşta kimse onlara ilişmediğinden çoğalmaya fırsat bulmuş olmalıydılar. O levrekli manzaranın bende bıraktığı etkiyi tahmin etmeniz zordur. Bir anda hayat bulmuştum adeta. Tabii ikimizin de aklında aynı şey vardı: olta kamışı ve misina.</p>

  <p>“İsa aşkına!” dedim. “Şunlardan birkaçını yakalasak.”</p>

  <p>“Anasını bile belleriz. Hadi köye dönelim de bir olta takımı bulalım.”</p>

  <p>“Tamam. Ama dikkatli olmamız lazım. Çavuş öğrenirse burnumuzdan getirir.”</p>

  <p>“S...et çavuşu. İsterlerse beni asıp, kesip, parçalara ayırsınlar. Ben yine de şu balıklardan yakalayacağım.”</p>

  <p>O balıklar için nasıl çıldırdığımızı bilemezsiniz. Ya da savaşı yaşadıysanız belki bilirsiniz. Savaşın delirten sıkıcılığına ve ne olursa olsun, insanın bir eğlenceye nasıl tutunmak istediğine aşinaysanız. Siperde iki kuruşluk bir dergi için iki kişinin birbirleriyle nasıl kavga ettiğini gördüm ben. Ama sadece bu değildi. Belki koca bir gün savaş ortamından uzaklaşma şansımız vardı. Birlikten uzakta, gürültüden ve üniformaların kokusundan, subaylardan ve selam vermekten, çavuşun sesinden uzakta kavakların altında oturma, levrek tutma şansı! Balık tutmak savaşın zıddıdır. Ama başarabilecek miydik, belli değildi. Ve bunun düşüncesiyle adeta hummaya tutuluyorduk. Çavuş öğrenirse bizi kesin alıkoyar, üstelik hangi subay olsa aynısını yapardı ve en kötüsü de köyde ne kadar kalacağımızı bilmemekti. Bir hafta da kalabilirdik, iki saat sonra yürüyüş emri de gelebilirdi. Ve bu arada ne bir olta takımımız vardı ne de bir iğne veya misina. Sıfırdan başlamamız gerekiyordu. Ve gölet balık kaynıyordu! İlk iş olta kamışıydı. En iyisi söğüt dalından çıkar ama ufuktan bu yana bir söğüt bile yoktu tabii. Fiyakalı, kavaklardan birine çıkıp küçük bir dal kesti; pek matah değildi ama hiç yoktan iyiydi. Sonra onu çakısıyla kamışa benzetene kadar budadı ve ardından aleti gölet kıyısındaki otların arasına saklayıp görünmeden köye dönmeyi başardık.</p>

  <p>Bir sonraki aşama iğne bulup olta iğnesine çevirmekti. Ama kimsede yoktu. Birinde gözeme iğnesi vardı ama kalın olduğu yetmiyormuş gibi bir de kördü. Çavuşun kulağına gider diye kimseye niye iğne aradığımızı söylemedik. Sonunda köyün ucundaki fahişeler aklımıza geldi. Onlarda iğne olacağından emindik. Oraya vardığımızda -çamurlu bir avluyu dolaşıp arka kapıya ulaştığımızda- evin kapısı bacası kapalıydı ve fahişeler hiç şüphesiz hak ettikleri bir uykuyu çekiyorlardı. Çirkin şişko bir kadın sabahlıkla inip bize Fransızca bağırana kadar on dakika boyunca tepinip haykırdık ve kapıya vurduk. Fiyakalı yüksek sesle konuştu:</p>

  <p>“İğne! İğne! Sizde iğne var mı?”</p>

  <p>Kadın tabii neden söz ettiğini anlamıyordu. Sonra Fiyakalı, bir yabancı olarak kadın anlar diye kırık İngilizceyi denedi:</p>

  <p>“Biz istiyor iğne! Giysi dikmek için! Bak böyle!”</p>

  <p>Sözde dikiş dikme hareketleri yaptı. Fahişe onu yanlış anlayıp kapıyı biraz daha araladı ve bizi içeri aldı. Sonunda derdimizi anlatabildik ve kadından iğneyi aldık. Bu arada yemek saati gelmişti.</p>

  <p>Yemekten sonra çavuş angarya yaptıracak adam arayışıyla kaldığımız ahıra geldi. Bir saman yığınının altına tam zamanında saklanarak ondan kurtulduk. Adam çıkınca bir mum yakıp iğneyi kızdırdık ve bir şeye benzeyecek şekilde büktük. Çakıdan başka bir aletimiz olmadığı için de parmaklarımızı fena yaktık. Şimdi sıra misinadaydı. Kimsede kalın malzeme dışında bir şey yoktu ama sonunda bir makara dikiş ipi olan birini bulduk. Adam iplikten vazgeçmek istemediği için ona koca bir paket sigara vermek zorunda kaldık. İplik çok inceydi ama Fiyakalı onu üç kat yapıp duvarda bir çiviye tutturdu ve özenle örmeye başladı. Bu arada ben bütün köyü arayıp tarayıp mantar bulmuş, mantarı ikiye bölmüş ve dik yüzsün diye içinden bir kibrit çöpü geçirmiştim. Artık akşam yaklaşıyor ve hava kararmaya yüz tutuyordu.</p>

  <p>Temel ihtiyaçları tedarik etmiştik ama biraz da bağırsak telimiz olsa fena olmazdı. Nasıl bulacağız diye kara kara düşünürken aklımıza hastanedeki hademe geldi. Cerrahi iplik onun teçhizatı değildi ama belki yine de bir şekilde elinde olabilirdi. Nitekim sorduğumuzda, sırt çantasında koca bir çile varmış. Hastanenin birinde çalışırken hoşuna gitmiş ve onu aşırıvermiş. Böylece on parça bağırsak telini bir başka paket sigarayla takas ettik. İplik lanet derecede gevrek bir malzemeydi ve her parçası on beş santim civarındaydı. Karanlık çöktükten sonra Fiyakalı onları yumuşayana kadar ıslattı ve ardından uç uca bağladı. Artık her şey tamamdı: iğne, kamış, misina, mantar ve bağırsak teli. Solucanları zaten her yerde bulabilirdik. Ve gölet balık kaynıyordu! Gelin bizi alın diye feryat eden çizgili koca koca levrekler! Öyle bir heyecanla uykuya daldık ki, botlarımızı bile çıkarmadık. Yarın! Yarın bize dokunmasalar! Savaş bizi bir günlüğüne unutsa! İçtima yapılır yapılmaz sıvışıp döndüğümüzde bu yüzden bize Bir Numaralı Sahra Cezası’nı<a id="k13" href="../Text/dipnotlar.xhtml#a13"><sup>[13]</sup></a> verseler bile bütün gün orada kalmaya ahdettik.</p>

  <p>Eh, sanırım gerisini tahmin edersiniz. İçtimada bütün teçhizatın toplanıp yirmi dakika içinde yürüyüşe hazır olunması emri verildi. Yoldan aşağı on beş kilometre yürüyüp kamyonlara bindik ve cephenin başka bir yerine yollandık. Kavakların altındaki gölete gelince, orayı bir daha ne gördüm ne de duydum. Herhalde hardal gazıyla zehirlemişlerdir.</p>

  <p>Ondan sonra balık tutmaya da yeltenmedim. Sanki hiç fırsatım olmadı. Anlattığım olayın ardından savaş devam etti, sonra herkes gibi ben de iş peşinde koştum, sonra bir işe kapağı attım, iş de bana kapağı attı. Bir sigorta bürosunda umut vaat eden -Clark Üniversitesi’nin reklamlarında göreceğiniz sağlam çeneli, düzgün görünümlü, hevesli genç işadamlarından birine benzeyen- bir gençken haftada beş-on pound kazanan, uzak banliyölerin yakın kesiminde yarı müstakil bir evde oturan sıradan eziklerden biri olup çıktım. Borsacılar nasıl çuhaçiçeği toplamaya çıkmıyorsa bu tip insanlar da balığa gitmez. Yani uygun düşmez. Onlara başka eğlenceler uygun görülmüştür.</p>

  <p>Her yaz iki haftalık tatilim var elbette. Nasıl bir tatili kastettiğimi anlıyorsunuzdur. Margate, Yarmouth, Eastbourne, Hastings, Bournemouth, Brighton. O yıl ceplerimizin dolu olup olmadığına göre hafif değişiklikler olur. Yanımda Hilda gibi bir kadın olunca tatillerin başlıca özelliği, pansiyon sahibinin bizi ne kadar söğüşlediğine karar vermenin zihinsel matematiği oluyor. Hem bu hem de çocuklara, hayır, yeni bir kum kovası alamayacaklarını söylemek. Birkaç yıl önce Bournemouth’taydık. Güzel bir öğle sonrası uzunluğu herhalde bir kilometreyi bulan mendirekte aylak aylak dolaşıyorduk ve bütün yol boyu insanlar, ucunda küçük ziller olan ve misinaları denize elli metre kadar uzanan güdük kamışlarla balık tutuyorlardı. Sıkıcı türden bir balık tutmadır bu; zaten pek bir şey de yakalayamıyorlardı. Fakat yine de oradaydılar işte. Çocuklar çok geçmeden sıkıldı ve plaja dönmek için sızlanmaya başladılar, Hilda olta iğnesine bir kum kurdunu geçiren birini görünce midesinin bulandığını söyledi ama ben ileri geri dolanmaya devam ettim. Derken zilin birinden müthiş bir şıngırtı geldi ve bir adam oltasının makarasını çevirmeye başladı. Herkes durup izledi. Nitekim az sonra ıslak misinanın ucunda kıvranarak sallanan koca kafalı ve iri yassı gövdeli bir balık (sanırım dilbalığıydı) belirdi. Adam balığı mendireğin tahtaları üstüne bıraktı; siğilli gri sırtı, beyaz karnı ve denizin taze tuzlu kokusuyla balık sırılsıklam, ışıl ışıl oraya buraya zıpladı. O an içimde bir şeylerin kıpırdandığını hissettim.</p>

  <p>Yürüye yürüye uzaklaşırken pek de oralı görünmeden Hilda’nın tepkisini ölçmek istedim:</p>

  <p>“Buraya gelmişken ben de biraz balık tutsam mı diyorum.”</p>

  <p>“Ne? <i>Sen</i> mi balık tutacaksın, George? Nasıl yapıldığını biliyor musun ki?”</p>

  <p>“Öyle deme, eskiden bu işin piriydim ben,” dedim.</p>

  <p>Hilda her zamanki gibi itiraza hazırdı ama konu hakkında öyle ya da böyle hiçbir fikri olmadığı için, benimle gelip şu pis vıcık yaratıkları iğneye takmamı seyretmeyeceği dışında bir şey demedi. Sonra bir anda, bu işe girişecek olursam ihtiyaç duyacağım takım taklavatın, kamış, makara vesairenin aşağı yukarı bir papel kadar tutacağı kafasına dank etti. Sadece olta kamışının fiyatı on şilindi. Bunu anlar anlamaz asabiyeti tuttu. On şilin söz konusu olunca Hilda’nın nasıl söylendiğini görmeliydiniz. Bana patladı:</p>

  <p>“Onca parayı ziyan etmek de <i>neyin nesi</i>? Saçmalık! Ayrıca o aptal küçük kamışlara ne <i>cüretle</i> on şilin isteyebilirler? Rezalet. Ya senin bu yaşta balık tutmak istemene ne demeli? Senin gibi koca bir adamın? <i>Bebekliğine</i> mi dönüyorsun, George?”</p>

  <p>Sonra çocuklar başladı. Lorna bana sokulup şu aptal arsız tarzıyla, “Sen bebek misin, baba?” diye sordu. O sıralar henüz tam konuşamayan küçük Billy de bütün dünyaya, “Baba bebek,” diye ilan etti. Derken ikisi birden kovalarını takırdatmaya başladı ve çevremde oynayarak bir name tutturdular:</p>

  <p>“Baba bebek! Baba bebek!”</p>

  <p>Terbiyesiz piçler!</p>

  <h2 id="sigil_toc_id_10">VI</h2>

  <p>Balık tutmanın yanında okuyordum da.</p>

  <p>Umursadığım <i>yegâne</i> şeyin balık olduğu izlenimini verdiysem abartmışım. Gerçi balığın ilk sırada geldiği kesin ama okumanın ikinciliği de tartışmasızdır. Başladığımda -yani gönüllü olarak okumaya başladığımda- on veya on bir olmalıydım. O yaşta yeni bir dünya keşfetmek gibidir bu. Şimdi bile iyi bir okuyucu sayılırım; hatta birkaç romanı bitirmediğim haftalar sayılıdır. Örnek bir Boots Kitaplığı abonesi olduğumu, günün çoksatarlarına daima atladığımı <i>(The Good Companions, Bengal Lancer, Hatter's Castle</i>.<a id="k14" href="../Text/dipnotlar.xhtml#a14"><sup>[14]</sup></a> Bunların hepsini okumuşumdur) ve son bir senedir filan Sol Kitap Kulübü’ne üye olduğumu söyleyebilirim. 1918’de, yirmi beş yaşındayken bakış açımı bir nevi değiştiren bir okuma düşkünlüğüne tutuldum. Fakat hiçbir şey bir peni karşılığında haftalık bir dergiyi açabileceğinizi, birdenbire kendinizi hırsızların mutfaklarında, Çinlilerin afyonkeş kahvelerinde, Polinezya adalarında ve Brezilya ormanlarında bulabileceğinizi ansızın keşfettiğiniz ilk yıllar gibi değildir.<sup/></p>

  <p>Okumaktan en büyük zevki on birden on altı yaşıma kadar aldım. Başta hep haftalık çocuk yayınları -berbat bir baskısı ve kapakta üç renkli çizimleri olan küçük ince mecmualar- okurken kısa bir süre sonra kitaplara döndüm. <i>Sherlock Holmes, Dr. Nikola, The Iron Pirate, Dracula, Raffles.</i><a id="k15" href="../Text/dipnotlar.xhtml#a15"><sup>[15]</sup></a> Ayrıca Nat Gould, Ranger Gull ve Nat Gould’un yarış hikâyeleri yazdığı kadar hızla boks hikâyeleri yazan adını unuttuğum bir başka yazarın kitapları. Ailem biraz daha eğitimli olsaydı “iyi” kitapları, Dickens, Thackeray vesaireyi bana herhalde yuttururlardı; nitekim okulda bize <i>Quentin Dunuard</i><a id="k16" href="../Text/dipnotlar.xhtml#a16"><sup>[16]</sup></a> romanını okuttular, Ezekiel Amcam da beni bazen Ruskin ve Carlyle okumaya teşvik etti. Gelgelelim, evimizde kitap yok gibiydi. Babam İncil ve Smiles’ın <i>Self Help</i>’i<a id="k17" href="../Text/dipnotlar.xhtml#a17"><sup>[17]</sup></a> dışında hayatında hiç kitap okumamıştı, benim de kendi marifetimle “iyi” kitaplar okumam çok daha sonralarına rastlayacaktı. Gerçi böyle olduğuna üzülmüyorum. Sonuçta okumak istediklerimi okuyordum ve onlardan öğrendiklerim okulda öğrendiklerime göre çok daha fazlaydı.</p>

  <p>Şu bir peni değerindeki eski rezillikler ben çocukken bile artık kalkmak üzereydi ve onları zar zor hatırlıyorum; ama onların dışında bugün bile hâlâ istikrarla çıkan haftalık çocuk dergileri vardı. Buffalo Bill öyküleri herhalde kalmadı ve Nat Gould’u da muhtemelen artık kimse okumuyor; ama Nick Carter’la Sexton Blake sanki hâlâ aynen devam ediyor. Yanlış hatırlamıyorsam <i>Gem</i> ve <i>Magnet</i> dergileri 1905 civarında çıkmaya başladı. O günlerde <i>B.O.P.</i> eski usul basılıyordu ama 1903’te çıkmış olması gereken <i>Chums</i> mükemmeldi. Bir de fasikül halinde çıkan bir ansiklopedi vardı, adını tam hatırlamıyorum ama okuldan bir çocuk bazen eski sayılarını dağıtırdı. Bugün Mississippi Irmağı’nın uzunluğunu, ahtapotla mürekkepbalığı arasındaki farkı veya çanların madenî bileşimini biliyorsam o ansiklopedinin sayesindedir.</p>

  <p>Joe hiç okumazdı. Yıllar süren öğrencilik hayatından sonra bile art arda on satır okumayı beceremeyen oğlanlardan biriydi o. Matbuatın görüntüsü bile midesini bulandırmaya yeterdi. Bendeki <i>Chums</i> dergisinin bir sayısını alıp bir-iki paragraf okuyacak olsa bayat saman kokusu almış at gibi tiksintiyle başını çevirirdi. Joe beni okumaktan vazgeçirmeye çalıştı ama ailedeki “akıllı”nın ben olduğuma kanaat getiren annemle babam bana arka çıktılar. "Kitabi bilgi” diye tabir ettikleri şeye heves etmemden epey gurur duyuyorlardı. Öte yandan, ikisi de <i>Chums</i> ve <i>Union Jack</i> gibi şeyleri okumama belli belirsiz sinirleniyor, “faydalı” şeyler okumam gerektiğini düşünüyor ama hangilerinin “faydalı” olduğunu bilecek kadar kitapları tanımıyorlardı. Sonunda annem Foxe’un ikinci el <i>Book of Martyrs’i</i> (Şehitler Kitabı) buldu; onu okumadım ama içindeki çizimlerin fena olmadığını söylemem gerek.</p>

  <p>Bütün 1905 kışı boyunca <i>Chums’a</i> her hafta bir peni harcadım. Dergideki “Korkusuz Donovan” diye bir tefrika hikâyeyi takip ediyordum. Korkusuz Donovan, yeryüzünün değişik köşelerinden kimi sıra dışı nesneleri bulup getirmesi için Amerikalı bir milyonerin tuttuğu bir kâşifti. Bu nesneler kâh Afrika’daki yanardağların kraterlerinden golf topu büyüklüğünde elmaslar kâh Sibirya’daki buz kaplı ormanlardan taşlaşmış mamut dişleri, kâh Peru’nun kayıp şehirlerindeki yeraltına gömülü İnka hâzineleri oluyordu. Donovan her hafta yeni bir yolculuğa çıkıyor ve hepsinde amacına ulaşıyordu. Okumak için en çok tercih ettiğim yer avlunun gerisindeki samanlıktı. Babamın yeni tahıl çuvallarını çıkardığı zamanlar dışında samanlık, evin en sakin köşesiydi. Üstünde yatmaya koca çuvallar, havada korungayla karışık sıva kokusu, bütün köşelerde öbek öbek örümcek ağları olurdu ve yattığım yerin tam üstündeki tavanda, oradaki sıvadan bir çıtanın dışarı uğradığı bir delik vardı. Şimdi bile aynı duyguyu hissedebiliyorum. Kış soğuğunda üşümemek için kıpırtısız uzanıyorum. Yüzüstü yatarken önümde <i>Chums</i> dergisini açmışım. Bir fare çuvalın birine kurmalı oyuncak gibi yandan tırmanıyor, sonra ansızın ölü gibi duruyor ve boncuk gibi küçük kapkara gözleriyle beni süzüyor. On iki yaşındayım ve Korkusuz Donovan benim. Amazon Irmağı’ndan üç bin kilometre içeri girip çadırımı henüz kurdum ve yüz yılda bir açan esrarlı orkidenin kökleri kamp yatağımın altındaki teneke kutuda güvende. Beni kuşatan ormanlarda dişlerini kızıla boyayıp beyazların derisini diri diri yüzen Hopi Hopi Kızılderilileri savaş davullarını çalıyor. Ben fareyi süzüyorum, fare beni; tozun, korunganın, serin sıvanın kokusunu alabiliyorum; Amazonlardayım ve saadet içinde, katıksız bir saadet içinde yüzüyorum.</p>

  <h2 id="sigil_toc_id_11">VII</h2>

  <p>Gerçekten hepsi bu.</p>

  <p>Savaştan önceki dünyayı, afişte Kral Zogo’nun adını gördüğümde hayalimde canlanan dünyayı anlatmaya çalıştım ve muhtemel ki, bu anlattıklarım size hiçbir şey ifade etmiyor. Yani zaten ya savaştan öncesini hatırlıyorsunuzdur ve kimsenin size bir şey anlatmasına ihtiyacınız yok ya da o günleri hatırlamıyorsunuzdur ve dolayısıyla benim bir şey anlatmamın bir faydası yok. Buraya kadar on altı yaşımdan önce başımdan geçen bazı şeyleri açıkladım sadece. O zamana dek ailemin durumu bayağı iyi sayılırdı. “Gerçek hayat” denen ve tatsızlıkların kastedildiği şeyleri yaşamaya başlamamsa on altıncı doğum günümden biraz öncesine denk gelir.</p>

  <p>Binfield Evi’ndeki iri sazanları gördükten üç gün kadar sonra babam son derece kaygılı ve üstü başı her zamankinden daha boz, daha unlu olarak çaya geldi. Çay saatinde ciddiyetle yer ve normalde pek konuşmazdı. O günlerde epey dalgın bir tarzda yiyor ve üç-beş dişi kaldığı için bıyığı yanlamasına bir hareketle yukarı aşağı işliyordu. Ben tam masadan kalkarken beni geri çağırdı.</p>

  <p>“George oğlum, bir dakika bekle. Sana bir diyeceğim var. Bir dakika otur. Annesi, dün akşam sana konuyu açmıştım.”</p>

  <p>Büyük kahverengi çaydanlığın arkasındaki annem ağırbaşlı bir edayla ellerini kucağında kavuşturmuştu. Babam gayet ciddi ama azıdişlerinden geriye kalanların arasında bir yerde sıkışmış bir kırıntıyla uğraşacağım diye bu etkiyi fena halde bozarak sözünü sürdürdü:</p>

  <p>“George oğlum, sana söyleyeceklerimi tekrar tekrar düşündüm ve artık okulu bırakma zamanının geldiğine karar verdim. Maalesef artık işe başlaman ve bir şeyler kazanıp eve, annene getirmen gerekiyor. Geçen akşam Mr. Wicksey’e seni okuldan almak zorunda olduğumu yazdım.”</p>

  <p>Teamüle tamamen uygun bir durumdu bu tabii -yani benden önce Mr. Wicksey’e haber vermesini kastediyorum. O günlerde ebeveynlerin her şeyi çocuklarına danışmadan halletmeleri doğaldı.</p>

  <p>Babam endişeli mırıltılarla açıklamaya koyuldu. “Son zamanlarda bazı sıkıntılar” baş göstermiş, işler “zora girmiş” ve bunun sonucunda Joe’nun da benim de kendi geçimimizi sağlamamız gerekiyormuş. O zamanlar dükkânın sahiden kötü durumda olduğunu ya bilmiyor ya da ciddiye almıyordum. İşlerin neden “zora girdiğini” anlayacak ticari içgüdülerim bile yeterli düzeyde değildi. Açıkçası, babamı rekabet vurmuştu. Londra’yı çevreleyen ilçelerin hepsinde şubeleri olan büyük tohumculuk zinciri Sarazinler bir kolunu da Aşağı Binfield’e uzatmıştı. Altı ay önce çarşıda bir dükkân tutmuş, yüz metre öteden dikkati çekecek kadar parlak yeşil boya ve yaldızlı harflerle, allı yeşilli bahçıvan gereçleri ve koca ıtırşahi reklamlarıyla onu süslemişlerdi. Çiçek tohumları da satan Sarazinler kendilerini “dünyanın kümes hayvanı ve canlı hayvan tedarikçileri” olarak tanıtıyordu ve buğday, yulaf vesairenin yanında kümes hayvanları için patentli karışım, gösterişli ambalajlarda kuşyemi, türlü biçim ve renklerde köpek maması, ilaç, merhem, pudra işine de girmiş ama onun dışında fare kapanları, köpek tasmaları, kuluçka makineleri, sıhhi yumurtalar, kuş yuvalarından yumurta aşırmaya yarayan aletler, ampuller, otkıranlar, böcek ilaçları, hatta bazı şubelerdeki "canlı hayvan bölümünde” tavşan ve bir günlük civcivler de pazarlıyorlardı. Tozlu köhne dükkânında yeni ürün satmaya yanaşmayan babam öyle bir işletmeyle ne rekabet edebilir ne de zaten bunu isterdi. Nakliye işlerinde at kullanan esnaf ve tohumu perakende alan köylü Sarazinler’den uzak dursa bile, at arabaları ve dolayısıyla da atları olan yerel eşraf altı ay içinde mağazaya alışmıştı. Babam ve öbür darı tüccarı Winkle için büyük bir iş kaybı demekti bu. Fakat o zamanlar bunların hiçbirine aklım ermiyordu. Hepsine bir çocuğun kafasıyla yaklaşıyordum. Dükkândaki işlere hiçbir zaman merak duymamıştım. Dükkânda çalışmışlığım hiç yoktu ya da çok azdı; babamın beni getir götür işlerine koştuğu veya bir şeye yardım etmemi istediği, sözgelimi tahıl çuvallarını samanlığa kaldırmamı veya oradan indirmemi söylediği nadir zamanlarda da mümkünse hep işten kaytarıyordum. Bizim sınıfımızın erkek çocukları özel okul öğrencileri gibi pek hanım evladı sayılmazlar, işin iş olduğunu, üç-beş peniye değer vermeyi bilirler; gelgelelim, bir oğlan çocuğunun baba mesleğini can sıkıcı olarak görmesi kadar doğal bir şey de yoktur. Dolayısıyla o güne kadar oltalar, bisikletler, gazlı limonatalar vesaire bana yetişkinlerin dünyasında olan bitenlerden çok daha gerçek görünüyordu.</p>

  <p>Babam yanına akıllı bir delikanlı isteyen ve beni dükkânında derhal işe başlatmaya hazır olan bakkal Grimmett’la konuşmuştu bile. Bu arada çırağına yol verecek, okulu bıraktığı bir süre öncesinden beri aylaklıktan başka bir şey yapmayan Joe da evde duracak ve düzenli bir iş bulana kadar babama yardımcı olacaktı. Babam birkaç kere Joe’yu bira fabrikasının muhasebe bölümüne “aldırmaktan” söz etmiş, hatta daha öncesinde onu müzayedeci yapmaya niyetlenmişti. Fakat iki iş de on yedisinde yazmayı ancak bir köylü kadar bilen ve çarpım tablosu ezberinde olmayan Joe’ya uygun değildi. O sıralar Joe, Walton dışındaki büyük bir bisikletçide güya “alaylı olarak yetişiyordu”. Yarım akıllıların çoğu gibi tamirat ve alet edevat işlerine bir miktar yatkınlığı olan Joe için bisikletçilik uygun bir uğraş olsa bile o düzenli çalışmaktan basbayağı âcizdi ve onun yerine bütün vaktini yağlı önlüğüyle boş boş dolaşarak geçiriyor, Woodbine sigarası tüttürüyor, kavgalara bulaşıyor, içiyor (ona çoktan başlamıştı bile), farklı farklı kızlarla “dile düşüyor” ve para için babamın eteğine yapışıyordu. Babam kaygılı, şaşkın ve hafiften sitemkârdı. Kulaklarının üstündeki kır saçlar dışında kel kalan kafasındaki elenmemiş unla, gözlüğü ve kır bıyığıyla onu şimdi bile gözümde canlandırabiliyorum. Olanlara bir anlam veremiyordu. Yıllarca kârı istikrarlı bir şekilde yavaş yavaş artmış, bir yıl on pound’u, ertesi yıl yirmi pound’u bulmuş ama şimdi küt diye baş aşağı gitmişti. Anlamıyordu. İşini babasından miras almış, dürüst çalışmış, çok emek harcamış, nitelikli mal satmış, kimseye kazık atmamıştı - ve ona rağmen kârı düşüyordu. Kırıntıları çıkarmak için dişlerini emerken, kötü bir zamandan geçtiğimizi, işlerin çok durgun gittiğini, insanlara ne olduğunu anlayamadığını, atların yemekten vazgeçecek halleri olmadığını birkaç kez tekrar etmişti. Sonunda otomobillerden olması gerektiğine karar verdi. Annem, “Pis kokulu şeyler!” diye katıldı. O da biraz endişeliydi ve aslında daha fazla dertlenmesi gerektiğini biliyordu. Babam konuşurken bir-iki kere gözlerinin uzaklara daldığını ve dudaklarının titrediğini fark etmiştim. Ertesi gün havuçlu dana eti mi, yoksa yine koyun butu mu yapması gerektiğine karar vermeye çalışıyordu. Keten kumaş veya tencere tava almak gibi kendi kalemi olan konulardaki öngörüsü sayılmazsa, ertesi günkü yemeklerin ötesinde pek bir şeye aklı ermiyordu annemin. Dükkânda sorun vardı ve baba kaygı duyuyordu; onun görebildiği bundan ibaretti. Ama doğrusu hiçbirimiz neler olduğunu kavrayamıyorduk. Babam kötü bir yıl geçirmiş ve zarar etmişti; peki gelecekten sahiden korkuyor muydu? Sanmıyorum. Unutmayın, daha 1909’daydık. Olan biteni bilmiyordu, Sarazin denen adamların dampingle onu yöntemli bir şekilde yıkacağını, yiyip bitireceğini öngöremiyordu. Nasıl görsündü? Gençliğinde öyle şeyler olmuyordu ki. Tek bildiği kötü bir zamandan geçtikleri, işlerin çok “durgun”, çok “kesat” olduğuydu (aynı kelimeleri tekrar edip duruyordu); “çok geçmeden durumun düzeleceğini” varsayıyordu.</p>

  <p>Zor zamanlarında babama büyük yardımım dokunduğunu, birdenbire bir erkek olduğumu kanıtladığımı ve kimsenin benden ummadığı vasıfları geliştirdiğimi -otuz yıl önceki iyimser romanlarda okuyacağınıza benzer şeyleri filan- söyleyebilsem güzel olurdu. Ya da tersi, bilgi ve eğitim için can atan hevesli genç dimağımla okuldan ayrılmak zorunda kalmaktan ötürü kahrolduğumu, beni mecbur bıraktıkları ruhsuz mekanik işin kanımı dondurduğunu -ve bugünün iyimser romanlarında okuyacağınıza benzer şeyleri filan- söyleyebilsem. Ama ikisi de palavra olurdu. Doğrusu, işe başlama fikri hoşuma gitmiş ve beni heyecanlandırmıştı; özellikle de Grimmett’ın bana haftada on iki şilin olmak üzere gerçek bir ücret ödeyeceğini ve bunun dördünü kendime ayırabileceğimi öğrenince. Üç gün önce aklımdan çıkaramadığım Binfield Evi’nin oradaki iri sazanları ânında unuttum. Okuldan birkaç dönem erken ayrılmaya bir itirazım yoktu. Bizim okulumuzdaki çocuklara genelde hep aynısı olurdu. Bir oğlan her zaman “mutlaka” ya Reading Üniversitesi’ne gidecek, ya mühendislik okuyacak ya Londra’da “ticarete atılacak” ya da ailesinden ayrılıp denizci olacak iken iki gün sonra her nasılsa okuldan kaybolur, iki hafta sonra da bisikletle sebze dağıtırken görülürdü. Babamın bana haberi vermesinin beş dakika ardından işte giymem gereken yeni takımı düşünüyordum. Daha o an, o günlerde moda olan ve sanırım “kuyruklu” denen ceketiyle “yetişkin kıyafeti” istemeye başlamıştım. Tabii annem babam bunu son derece ayıp buldu ve “böyle bir şeyi hayatlarında görmediklerini” söylediler. O günlerde ebeveynler hiçbir zaman tam olarak anlayamadığım nedenlerle çocuklarının yetişkinler gibi giyinmesini olabildiğince ertelemeye çalışırlardı. Her ailede bir oğlan çocuğu ilk dik yakasını alana veya bir kız çocuğu saçını yapana kadar mutlaka kıyasıya bir kavga yaşanırdı.</p>

  <p>Böylece babamın işle ilgili sorunlarını bırakıp uzun, can sıkıcı bir tartışmaya giriştik ve babam gitgide öfkeye kapılarak -ve arada h’leri yutarak- “‘Ayatta olmaz, alamazsın. Bunu aklına yaz: alamazsın!" diye yineleyip durdu. Sonuç olarak ben “kuyruklu”mu alamadım ve onun yerine, hazır bir siyah takım elbise ve beni yaşıma göre iri bir köylü gibi gösteren geniş bir yakayla işe gittim. Konuyla ilgili bütün hoşnutsuzluğum aslında bundan ibaretti. Joe’ya gelince, o daha da bencildi. Bisikletçiden alınması onu küplere bindirdi; evde kaldığı kısa süre boyunca sadece boş boş gezindi, başa bela oldu ve babama hiçbir şekilde yardım etmedi.</p>

  <p>Grimmett’ın dükkânında neredeyse altı yıl çalıştım. Düzgün görünümlü, dik duruşlu, ak bıyıklı bir ihtiyardı Grimmett; Ezekiel Amcamın daha sağlam yapılı hali gibiydi ve yine onun gibi iyi bir liberaldi. Fakat amcamdan farklı olarak o kadar çıngar çıkarmazdı ve kasabada daha çok saygı görürdü. Boer Savaşı’nda fikirlerini modaya uydurmuştu, sendikaların azılı düşmanıydı ve Keir Hardie’nin fotoğrafını taşıyor diye bir yardımcısını işten kovmuştu; benim ailem “kiliseli” ve Ezekiel Amcam gayet inançsızken o “şapelci” idi - hatta yörede Teneke Tavan diye bilinen Vaftizci Şapeli’nde kelimenin gerçek anlamıyla önde gelen seslerdendi. Belediye meclisinde ve Liberal Parti’nin ilçe teşkilatındaydı. Ak bıyıkları, vicdan hürriyeti ve Gladstone’la ilgili diplomatik konuşmaları, yüklü banka hesabı ve Teneke Tavan’ın oradan geçerken giriştiğini duyduğunuz doğaçlama dualarıyla öyküdeki efsanevi gelenek karşıtı bakkalları sanki biraz hatırlatıyordu. Siz de duymuşsunuzdur:</p>

  <p>“James!”</p>

  <p>“Evet efe’m?”</p>

  <p>“Şekere kum kattın mı?”</p>

  <p>“Evet efe’m!”</p>

  <p>“Pekmezi sulandırdın mı?”</p>

  <p>“Evet efe’m!”</p>

  <p>“O halde duaya gel.”</p>

  <p>Dükkânda o öykünün fısıldandığını kaç kere işitmişimdir. Aslına bakarsanız güne, kepenkleri açmadan evvel okuduğumuz bir duayla başlardık. Grimmett şekere kum kattığından değil gerçi. Bundan kârlı çıkmayacağının farkındaydı. Ama adam ticareti iyi bilirdi, Aşağı Binfield ve taşrasının bütün kaliteli bakkaliye işini o yürütürdü ve ayak işlerini yapan çırağın, arabacının, kasiyer olarak çalışan kendi kızının (duldu) dışında üç de tezgâhtarı vardı. İlk altı ay ben de çıraklık yapmıştım. Sonra tezgâhtarlardan biri Reading’de “iş kurmak” için ayrıldı ve bu sefer ilk kez beyaz önlüğü giyerek dükkâna ben kuruldum. Koli bağlamayı, kuşüzümünü ambalajlamayı, kahve öğütmeyi, pastırma dilimleme makinesini kullanmayı, jambon kesmeyi, bıçak bilemeyi, yeri süpürmeyi, kırmadan yumurtaların tozunu almayı, kalitesiz bir malı kaliteli diye yutturmayı, cam temizlemeyi, bir bakışla peynirin yarım kilo geldiğini anlamayı, ambalaj açmayı, bir tereyağı yığınına şekil vermeyi ve -hepsine göre epey daha zor olan- stoktaki malların yerini hatırlamayı öğrendim. Bakkallığa ait hatıralarım balık tutmakla ilgili olanlar kadar ayrıntılı değil ama yine de az anım yok. Bugün bile hâlâ bir parça sicimi parmaklarımla nasıl koparacağımı bilirim. Beni bir pastırma dilimleme makinesinin önüne koyun, onu daktilodan daha iyi kullanırım. Çin çayının çeşitleri hakkında size gayet teknik bilgiler aktarabilir, margarin yağının neden yapıldığını, yumurtanın ortalama ağırlığını ve binerli kese kâğıtların fiyatını söyleyebilirim.</p>

  <p>Anlayacağınız, beş yıldan uzun bir süre böyle gitti -yuvarlak, pembe, züppemsi suratı ve tereyağı rengi saçlarıyla (artık kısa kesim değil, insanların o zamanlar “yağdanlık” dedikleri, özenle parlatılıp geriye yapıştırılmış saçlar), beyaz önlüğü ve kulağının arkasındaki kurşunkalemiyle tezgâhın gerisinde oradan oraya seğirten, kahve paketlerini şimşek hızıyla bağlayan, Cockney aksanından hafif izler taşıyan bir sesle, "Evet, han’fendi! Kesinlikle han’fendi! <i>Sıradaki</i> siparişiniz, han’fendi!” diye müşterinin gönlünü okşayan uyanık bir genç olarak. Perşembe ve pazarları hariç on bir saatlik mesai ve kâbus gibi geçen Noel haftasıyla Grimmett bizi bayağı sıkı çalıştırırdı. Geriye dönüp bakması güzel zamanlar. İhtiraslarımın olmadığını sanmayın. Hep bakkal tezgâhtarı kalmayacağımı biliyordum; sadece “mesleği öğreniyordum”. Zamanı gelince şu veya bu şekilde ben de kendi “işimi kuracak”tım. O günlerde insanlar öyle düşünüyorlardı. Savaştan önce yani; ve işlerin kesatlaşmasından, insanların sosyal yardımlara muhtaç olmasından önce. Dünya herkese yetecek kadar büyüktü. Herkes “mesleğinde iş kurabilir’di, yeni bir dükkâna her zaman yer vardı. Ve bu arada yıllar geçiyordu. 1909, 1910, 1911. Kral Edward ölünce gazeteler siyah kenarlı sayfalarla çıktı. Walton’da iki sinema açıldı. Yollarda otomobiller çoğaldı ve şehirlerarası otobüsler çalışmaya başladı. Aşağı Binfield’in hemen üstünden bir uçak -ortasındaki koltuğa benzer bir şeyde bir adamın oturduğu derme çatma görünümlü eğreti bir alet- geçince bütün kasaba evlerinden uğrayıp bağırdı çağırdı. İnsanlar Alman imparatorunun kabına sığmaz hale geldiğini ve "olay”ın (yani Almanya’yla savaşın) "kapıda olduğunu” ima eden yorumlar yapıyorlardı. Ücretim azar azar artarak sonunda, yani savaştan hemen önce, haftalık yirmi sekiz şiline ulaştı. Yeme içme masraflarım için anneme haftada on şilin, şartlar ağırlaşınca on beş şilin ödüyor ama o bile şimdiye dek hiç olmadığı kadar beni zengin hissettiriyordu. Biraz daha uzadım, bıyığım terlemeye başladı, düğmeli çizmeler giydim ve dört parmak yüksekliğinde yakalar taktım. Pazarları kilisede koyu gri renkli şık takım elbisemle, yanımdaki sıraya koyduğum melon şapka ve siyah köpek derisi eldivenlerimle kusursuz bir beyefendi gibi görünüyordum ve annem benimle nasıl gurur duyduğunu saklayamıyordu. Perşembeleri işten erken çıktığım zamanlarda, giyim kuşamı ya da kızları düşünürken içimdeki hırsı zapt edemez, Lever veya William Whiteley gibi büyük bir işadamına dönüştüğümü hayal ederdim. On altı yaşımdan on sekizime kadar “aklımı geliştirmek” ve kendimi bir kariyere hazırlamak için ciddi çaba sarf ettim. H’leri yutma hastalığımı tedavi ettiğim gibi Cockney aksanımdan da büyük ölçüde kurtuldum. (Thames Vadisi’nde yerel aksanlar artık tarihe karışıyordu. Köylü gençler hariç, 1890’dan sonra doğan neredeyse herkes Cockney ağzıyla konuşuyordu.) Littleburns Ticaret Akademisi’nde yazışma kursuna gittim, muhasebe ve ticari İngilizce öğrendim, <i>Satış Sanatı</i> diye dehşetli palavralarla dolu bir kitabı ciddiyetle okudum ve matematiğimi, hatta elyazımı geliştirdim. On yedimdeyken dilim ağzımdan sarkarak akşam geç saatlere kadar oturuyor, yatak odasındaki sehpada duran küçük yağ lambasının ışığında güzel yazı alıştırmaları yapıyordum. Genelde polisiye ve macera öyküleri, bazen de dükkândaki elemanların “ateşli” diye el altından dolaştırdıkları kapağı kaplanmış kitaplar (bunlar Maupassant ve Paul de Kock çevirileriydi) olmak üzere müthiş okuyordum. Fakat on sekizime basınca birdenbire entelleşmeye başladım, İlçe Kütüphanesi’ne üye oldum ve Marie Corelli’nin, Hail Caine’in, Anthony Hope’un kitaplarını yalayıp yuttum. Bölge papazının yönetiminde “edebî tartışmalar” isimli bir faaliyet için kış boyunca haftada bir toplanan Aşağı Binfield Okuma Grubu’na da o sıralar katıldım. Papazın bastırmasıyla <i>Susam ve Zambaklardan</i> bazı bölümler okudum, hatta Browning’e bile göz attım.</p>

  <p>Bu arada yıllar geçiyordu. 1910, 1911, 1912. Ve babamın işi giderek batıyordu - paldır küldür bir çakılmayla değil, istikrarlı bir düşüşle. Joe evden kaçtıktan sonra ne babamın ne de annemin eski tadı kaldı. Bu hadise de ben Grimmett’ta çalışmaya başladıktan kısa bir süre oldu.</p>

  <p>Joe on sekizinde çirkin, haydut gibi bir şey olup çıkmıştı. Ailedeki herkesten çok irileşmiş, geniş omuzları, kocaman kafası ve şimdiden gür bıyığı olan somurtkan, sarkık suratıyla tam bir çam yarmasına dönmüştü. George Birahanesi’nin tuvaletinde olmadığı zamanlar ellerini ceplerinin dibine kadar daldırmış olarak dükkânın aralığında vakit öldürüyor, gelip geçenlere, o da kız değillerse, tekme tokat girmek istiyormuş gibi kaş çatıyordu. Biri dükkâna girecek olursa ona ancak geçebileceği kadar bir boşluk bırakarak ellerini cebinden çıkarmaksızın ve omzunun üstünden, "Babaa! Dükkân!” diye bağırıyordu. Yardım etmeye en çok yaklaşan hali buydu onun. Babamla annem çaresizce “onunla ne yapacaklarını bilmediklerini” söylüyorlar, içkisi ve ardı sıra yaktığı sigaralarıyla oğulları onlar için bir servete mal oluyordu. Bir akşam geç vakit Joe evden çıktı gitti ve bir daha ondan haber alan olmadı. Kasayı zorlayarak açmış ve içinde ne kadar para varsa -neyse ki fazla değildi, sekiz pound kadardı- almıştı. O para onu kasara altında Amerika’ya götürmeye yeterdi. Hep Amerika’ya gitmek istemişti Joe; ve bunu hiçbir zaman kesin olarak öğrenemediysek de muhtemelen öyle yaptı. Kasabada küçük çaplı bir rezalet çıktı. Resmî söylentiye göre Joe bir kızı hamile bıraktığı için tüymüştü. Simmons’larla aynı sokakta yaşayıp doğum yapması beklenen Sally Chivers diye bir kız vardı ve Joe’nun onunla birlikte olduğu kesindi ama aynı şey on kadar başka erkek için de geçerliydi ve kimse bebeğin kimden olduğunu bilmiyordu. Annemle babam bebek söylentisine inandı, hatta “zavallı oğullarının” sekiz pound’u çalıp kaçmasını kendi aralarında mazur gördüler. Joe’nun küçük bir taşra kasabasında düzgün ve saygın bir hayata tahammül edemediği ve aylak, kavgalı, kadınlı bir hayat istediği için sırra kadem bastığını anlayamıyorlardı. Dediğim gibi, ondan bir daha hiç haber almadık. Belki de hepten serseriliğe vurdu, belki savaşta öldü, belki de mektup yazmaya zahmet etmedi. Neyse ki bebek ölü doğdu, o yüzden konu daha da karışmadı. Joe’nun sekiz pound’u çalmış olmasına gelince, annemle babam bunu ölene kadar bir sır olarak sakladılar. Onların gözünde bu Sally Chivers’ın bebeğinden çok daha büyük bir yüz karasıydı.</p>

  <p>Joe’nun derdi babamı bayağı yaşlandırdı. Oğlunu kaybetmek bir zarar kaleminin silinmesi anlamına gelse de incinmiş ve utanmıştı. Bundan sonra bıyığı iyice kırlaşan babam cüsse olarak da bayağı çöktü. Onu derin çizgileri ve tozlu gözlüğüyle endişeli ve yuvarlak suratlı ufak tefek kırlaşmış biri olarak hatırlamam belki de sahiden o dönemin ürünü. Adamcağız yavaş yavaş giderek parasal kaygılara gömüldü ve diğer şeylerle ilgisi kesildi. Siyasetten ve pazar gazetelerinden daha az, ticaretin vahametinden daha çok söz etmeye başladı. Annem de sanki biraz çökmüştü. Çocukken sarı saçları, ışıldayan yüzü ve devasa sinesiyle onu geniş, taşkın biri olarak bir savaş gemisinin pruva süsü gibi gösterişli büyük bir yaratık olarak bilirdim. Ama artık küçülmüş ve olduğundan daha yaşlı, daha endişeli biri olup çıkmıştı. Mutfakta artık daha sakıngandı; daha çok koyun gerdan yapıyor ve kömür fiyatları için endişeleniyordu; eski günlerde eve girmesine asla izin vermediği margarin yağını kullanmaya başlamıştı. Joe ayrıldıktan sonra babamın tekrar çırak tutması gerekti ama bu seferkiler ağır yükleri taşıyamayan, küçük sayılabilecek çocuklardı ve onları yanında bir-iki yıl tutuyordu. Evde olduğumda ona bazen yardım ediyordum. Ama bunu düzenli yapmayacak kadar bencildim. Babamı kocaman bir çuvalın altında iki büklüm olarak, kabuğunu taşıyan bir salyangoz gibi avluda ağır ağır ilerlerken hâlâ görür gibiyim. Belki de seksen kilo çeken kocaman, külçe gibi çuvallardan boynu ve omuzları neredeyse yere yapışırken kaygıyla bakan gözlüklü halini zihnimde canlandırabiliyorum. 191 l’de belini incitti babam, haftalarca hastanede yatıp dükkâna geçici olarak bir idareci tutması gerekti ve bu da mali durumuna bir darbe daha indirdi. Küçük esnafın batışını izlemek korkunç bir şey ama bu bir işçinin kovulup kendini sosyal yardıma muhtaç bir halde buluvermesi gibi ani ve beklenen bir kader değildir. Küçük iniş çıkışlarla, şuradan birkaç peninin gelmesine karşılık buradan birkaç şili’nin eksilmesiyle ticaret yavaş yavaş erir. Yıllarca iş yaptığınız biri bir anda sizi ortada bırakıp Sarazinler’e geçer. Bir başkası bir düzine piliç alıp her hafta darı siparişi vermeye başlar. Ayaktasınızdır. Hâlâ “kendi kendinizin efendisi” ama sermayenizin erimesinden dolayı gitgide biraz daha kaygılı, biraz daha bakımsızsınızdır. Bu şekilde yıllarca devam edebilir, yeterince şanslıysanız ömrünüzü tamamlayabilirsiniz. Ezekiel Amcam 1911’de öldüğünde, arkasında bıraktığı 120 pound babam için çok şey ifade etmiş olmalı. Hayat sigortasını 1913’e kadar ipotek ettirmesi gerekmedi. Bunu o zamanlar bilmiyordum ama bilsem de ne olduğunu anlayacağımdan şüpheliyim. Babamın durumunun “iyiye gitmediğini”, işlerin “kesat” olduğunu, benim “iş kurmama” yarayacak parayı bulmak için biraz daha beklememiz gerektiğini görüyor ama ötesini düşünemiyordum. Babam gibi ben de dükkâna demirbaş gözüyle bakıyor ve işleri daha iyi yürütmediği için ona biraz kızıyordum. Yavaş yavaş battığını, işlerin bir daha hiç düzelmeyeceğini ve olur da yetmişine kadar yaşarsa sonunda kendini düşkünler yurdunda bulacağını ne ben görebiliyordum, ne de o veya başkaları. Sarazinler’in çarşıdaki mağazası önünden geçerken onların gösterişli vitrinini, beyaz harfleri kenarlarından dökülen ve güçlükle okunan “S. Bowling” yazısıyla, kuşyemlerine ait rengi solmuş paketleriyle babamın tozlu köhne dükkânına ne kadar tercih ettiğimi defalarca düşünmüşümdür. Sarazinler’in onu diri diri yiyen bağırsak kurtları olduğu aklıma gelmiyordu. Bazen yazışma kursundaki ders kitaplarında okuduğum satış ve modern yöntemlerle ilgili bilgileri ona aktarırdım. Pek oralı olmazdı. Eskiden kurulmuş bir işletmeyi miras almıştı babam; hep çok çalışmış, dürüst ticaret yapmış, kaliteli mal tedarik etmişti; ona göre işler önünde sonunda düzelecekti. O günlerde düşkünler yurduna giden esnafın sayısı yok denecek kadar azdı. Çok da talihsiz değilseniz cebinizde hâlâ birkaç pound’la hayata gözlerinizi yumardınız. Ölümle iflas arasındaki bu yarışta Tanrı’ya şükür, ölüm babama daha erken ulaştı; anneme de.</p>

  <p>1911, 1912, 1913. Güzel zamanlardı, size söyleyeyim. Elsie Waters’la ilk tanışmam 1912 sonlarında, bölge papazının Okuma Grubu aracılığıyla oldu. O güne kadar kasabadaki bütün oğlanlar gibi ben de kız arandıysam ve arada bir şununla veya bununla birkaç pazar öğle sonrası “çıktıysam” bile kendime ait bir kız arkadaşım hiç olmamıştı. On altı yaşında kız kovalamak tuhaf şeydir. Kasabanın belirli bir yerinde oğlanlar çifter çifter yukarı aşağı dolaşıp kızları seyreder, kızlar da yukarı aşağı dolaşıp oğlanları fark etmemiş gibi yapar ve kısa bir süre sonra bir şekilde bir temas kurulur, ikişer ikişer yerine dörder dörder gezilir ama kimseden çıt çıkmaz. Bu yürüyüşlerin başlıca özelliği bir türlü konuşacak bir konunun bulunamamasıydı ve kızla baş başa çıktığınız ikinci seferki suskunluk insanı daha da fena bozardı. Ama Elsie Waters sanki farklıydı. Tabii asıl mesele benim artık büyüyor olmamdı.</p>

  <p>Elsie Waters’la hikâyemizi, anlatacak bir şey olsa bile, burada anlatmak istemiyorum. Sonuçta o da tablonun bir parçasıydı, “savaştan önceki döneme” aitti. Savaştan önce hep yazdı - daha önce de söylediğim gibi, bir yanılsama tabii ama hatırladığım bu. Kestane ağaçlarının arasında uzayıp giden tozlu beyaz yollar, şebboyların kokusu, söğütlerin altındaki yeşil göletler, Burford Bendi’nin çağıltısı... Gözlerimi kapatıp “savaştan öncesini” düşündüğümde gördüğüm şeyler bunlar ve bu dönemin sonuna doğru Elsie Waters da resme dahil oluyor.</p>

  <p>Bugünden bakınca Elsie o haliyle güzel kabul edilir mi bilmiyorum. Ama o zamanlar öyleydi. Bir kıza göre boyluydu, boyu benim kadar vardı ve her nasılsa örüp başının çevresine sardığı açık altın rengi ağır saçları ve narin, ilginç derecede sevecen bir yüzü vardı. Siyah giyinince, özellikle de manifaturacıda -aslen Londralı olmakla beraber manifatura mağazası Lilywhite’da çalışırdı Elsie- insanı soktukları şu sade siyah elbiselere girince her zaman daha iyi görünen kızlardandı. Benden galiba iki yaş büyüktü.</p>

  <p>Bir kadına özen göstermesini bana ilk öğreten insan olması bakımından Elsie’ye minnettarım. Genel anlamda kadınları kastetmiyorum. Belli bir kadın bireyini kastediyorum. Aynı Okuma Grubu’nda olmamıza rağmen onunla henüz doğru dürüst tanışmamışken bir gün mesai saati Lilywhite’a gitmem gerekmişti; normalde yapamayacağım bir şey ama tereyağını sardığımız tülbendimiz kalmamış ve Grimmett beni onlardan almaya göndermişti. Manifaturacılardaki havayı bilirsiniz. Fazlasıyla kadınsıdır. Bir suskunluk, loş bir ışık, kumaşın serin kokusu vardır ve tahta para topları mağazanın içinde gidip gelirken hafif bir uğultu çıkarır.<a id="k18" href="../Text/dipnotlar.xhtml#a18"><sup>[18]</sup></a> Elsie tezgâha dayanmış, iri bir makasla bir kumaş parçası kesiyordu. Siyah elbisesi ve tezgâha dayalı göğsünün kıvrımında -nasıl desem?-tarif edemeyeceğim tuhaf bir yumuşaklık, tuhaf bir dişilik vardı. Onu görür görmez kollarınıza alıp istediğinizi yapabileceğinizi hissettiren bir şey. İliklerine kadar dişiydi Elsie; bir erkeğin söylediklerini her zaman yapan biriymiş gibi çok sevecen, çok itaatkâr. Oysa ufak tefek veya iradesiz değildi. Aptal bile değildi, sadece sessiz sayılırdı ve bazen fena halde kibardı. Ama ona bakarsanız o günlerde ben de gayet kibar sayılırdım.</p>

  <p>Artık aşağı yukarı bir yıldır beraber yaşıyorduk. Tabii Aşağı Binfield gibi bir kasabada ancak simgesel anlamda beraber yaşanabilirdi. Resmî olarak “çıkıyor” idik ve bu da sözlü olmaktan farklı bir durum gibi görülse bile kabul edilmiş bir âdetti. Yukarı Binfield güzergâhından ayrılan ve tepelerin eteğinden giden bir yol vardı. Bu yolun uzunca, neredeyse bir buçuk kilometrelik bir bölümü bayağı düzdü, iki yanda dev atkestaneleri yükselirdi ve paralelinde, dalların altındaki çimenlikten giden ve Âşıklar Patikası olarak bilinen bir keçiyolu vardı. Kestanelerin çiçek açtığı mayıs ikindilerinde oraya giderdik. Sonra gecelerin kısaldığı mevsim geldi. Haziran akşamlarının uyandırdığı duyguyu bilirsiniz. Bitmek bilmeyen mavimsi alacakaranlıklar ve yüzünüzü ipek gibi yalayan yel. Bazı pazar öğle sonraları ChamfordTepesi'ne gidip Thames Irmağı boyunca uzanan sulak çayırlara inerdik. 1913! Tanrım! 1913! O sükûnet, suların yeşili, bendin çağıltısı! O günler bir daha gelmeyecek. 1913 bir daha gelmeyecek demek istemiyorum. İçimizdeki histen söz ediyorum; acele etmeme ve korku içinde olmama hissinden, zaten yaşadığınız için size anlatılmasına ihtiyaç duymadığınız, ya da yaşamadığınız ve artık yaşama şansınızın olmadığı histen.</p>

  <p>Beraber yaşama denen sürece ancak o yaz sonunda başladık. Fazla utangaç ve acemiydim, benden önce başkalarının da olduğunu anlayamayacak kadar cahildim. Bir pazar öğle sonrası Yukarı Binfield civarındaki kayın ormanına gitmiştik. Orada her zaman yalnız kalma fırsatınız olurdu. Onu fena halde arzuluyor ve ilk adımı benim atmamı beklediğini gayet iyi biliyordum. Hangi akla hizmetle bilmiyorum ama bir şekilde Binfield Evi’nin arazisine girmeyi kafama koydum. Artık yetmişini geçmiş olan ve iyice huysuzlaşan Hodges bizi geri çevirebilirdi ama pazar günü o saatte uyuyor olması da muhtemeldi. Çitteki bir aralıktan içeri girip kayınlarla büyük göletin arasındaki patikadan ilerledik. Hiçbir şey değişmemişti. Katıksız bir ıssızlık, insanı çevreleyen iri ağaçların verdiği uzaklık hissi, sazlıkların arasında çürüyen eski kayıkhane aynıydı. Yabani nanelerin orada çim kaplı küçük bir çukurluk vardı ve Orta Afrika’daymışız gibi bir başımıza onun içine uzandık. Onu Tanrı bilir kaç kere öptüm ve ardından kalkıp dolaşmaya başladım. Elsie’yi çok fena arzuluyor, şeytanın bacağını kırmak istiyor ama aynı zamanda korkuyordum. Üstelik tuhaftır, o sırada aklımda başka bir şey daha vardı. Yıllar önce aynı yere döneceğim halde hiç dönmediğim kafama dank etmişti. Bu kadar yaklaşmışken öbür göletin oraya gidip koca sazanlara göz atmazsam yazık olurdu. Fırsatı kaçırırsam sonra başımı taşlara vuracakmışım gibi hissettim, hatta oraya daha önce dönmemiş olmama inanamadım. O sazanlar sanki <i>benimdi.</i> Göletin kıyısından o tarafa doğru yürümeye başlamıştım bile ama on metre kadar gittikten sonra döndüm. Güzelim pazar kıyafetlerimle dikenleri, çürümüş çalıları yara yara nereye gidiyordum? Koyu gri takım elbise, melon şapka, düğmeli çizmeler ve neredeyse kulaklarımı koparan bir yaka. O günlerde pazar yürüyüşleri için insanlar böyle giyinirlerdi. Üstelik Elsie’yi çok fena arzuluyordum. Geri gidip başında bir an dikildim. Kollarıyla yüzünü örtmüş olarak çimlerde yatıyordu ve gelişimi duyduğu halde kıpırdanmamıştı. O siyah elbisesiyle -nasıl bilemiyorum- vücudu istediğinizi yapabileceğiniz işlenebilir bir malzemedenmiş gibi yumuşak, boyun eğen bir şeye benziyordu. Benimdi o; ve eğer istersem o an ona sahip olabilirdim. Ansızın korkum geçti, şapkamı bir yana fırlattım (sektiğini hatırlıyorum) ve diz çöküp onu tuttum. Yabani nanenin kokusunu şimdi bile alabiliyorum. Benim için ilkti ama onun için değil ve bekleneceği gibi işi yüzümüze gözümüze bulaştırmadık. İşte böyle. Koca sazanlar kafamdan yine uçup gitti ve yıllar boyunca neredeyse hiç aklıma gelmediler.</p>

  <p>1913. 1914. 1914 baharı. Önce çakalerikleri, sonra alıçlar, sonra atkestanelerinin çiçekleri. Yedekçi yolunda pazar öğle sonraları; sazlıkları ürperten, iri ve kalın bir kütle halinde hepsini birden sallandıran ve her nasılsa kadın saçı gibi gösteren rüzgâr. Sonu gelmez haziran akşamları, kestane ağaçlarının altındaki patika, bir yerde öten bir baykuş ve vücudunu benimkine yaslayan Elsie. O yıl haziran sıcak geçmişti. Dükkânda nasıl da terliyorduk ve peynirle öğütülmüş kahve nasıl da kokuyordu! Sonra dışarıda akşamın serinliği, kiralık bostanların arkasındaki yoldan süzülen pipo tütününün ve şebboyların rayihası, ayaklarımızın altındaki tozun yumuşaklığı ve mayısböceklerini kovalayan çobanaldatanlar.</p>

  <p>Tanrım! “Savaştan öncesi” hakkında duygusallığa kapılmamak gerektiğini söylemenin neye faydası var? Bu konuda <i>duygusalım</i> işte. Hatırlıyorsanız siz de öylesinizdir. Geçmişteki belli bir zaman dilimine dönüp baktığımızda oradaki güzel anları hatırlama eğiliminde olduğumuz doğru. Savaş için bile bu geçerli. Ama o zamanki insanlarda olup da bizim şimdi mahrum kaldığımız bir şeyin de olduğu doğru.</p>

  <p>Neydi o? Basit bir ifadeyle, geleceği korkulacak bir şey olarak görmüyorlardı. Hayatın şimdikinden daha şefkatli olduğunu söylemiyorum. Aslına bakarsanız daha hoyrattı. İnsanlar genel olarak daha çok çalışıyor, daha konforsuz hayatlar sürüyor ve daha acılı ölüyorlardı. Tarım işçileri hafta on dört şiline dehşetli uzun saatler çalışıyor ve sonunda perişan kötürümler olarak beş şilinlik emekliliğe talim ediyor, arada bir de kilise cemaatinden iki-üç şilin yardım alıyorlardı. “Saygın” yoksulluk denen şey daha da beterdi. High Caddesi’nin sonundaki küçük manifaturacı Watson yıllarca çalışıp çabaladıktan sonra “pes ettiğinde” kişisel serveti iki pound, dokuz şilin, altı peniydi ve bunun neredeyse hemen ardından “gastrik sorunlar” yüzünden vefat etmiş ama doktor sebebin aslında açlık olduğunu ağzından kaçırmıştı. Yine de Watson sonuna kadar redingotundan vazgeçmemişti. Çocukluğundan beri elli yıldır işin içinde, usta bir zanaatkâr olan saatçi kalfası Crimp katarakt olup düşkünler yurduna kaldırıldı. Onu alıp götürdüklerinde torunları sokaklarda feryat figan ettiler. Karısı evlerde çalışmaya başladı ve canını dişine takarak cep harçlığı diye ona haftada bir şilin gönderebildi. Bazen korkunç şeylerin yaşandığına şahit oluyorduk. Küçük işletmeler tepetaklak oluyor, yılların tüccarları boynu bükük müflislere dönüyor, insanlar kanserden ve karaciğer hastalıklarından ağır ağır ölüyor, ayyaş kocalar pazartesileri antlar içip cumartesileri yeminlerini bozuyor, kızlar gayrimeşru bir çocuk yüzünden hayatlarını mahvediyorlardı. Evlerde banyo yoktu, kış sabahları insanlar eviyelerindeki buzları kırıyor, arka sokaklar sıcak havada leş gibi kokuyor ve kabristanlı kilise avluları kasabanın orta yerinde olduğu için akıbetinizin nasıl olacağını hatırlamadan bir gününüz bile geçmiyordu. Ona rağmen insanların nesi vardı? Bir güvenceleri olmasa bile kendilerini güvende hissediyorlardı. Daha doğrusu, bir süreklilik duygusu vardı. Herkes nasıl öleceğini, hatta sanırım bazıları iflas edeceklerini de biliyor ama süregiden düzenin değişebileceğini kimse düşünmüyordu. Başlarına ne gelirse gelsin, her şey alışılagelmiş şekliyle devam ederdi. Dinsel inanç denen şeyin o günlerde hâlâ hüküm sürmesinin çok bir şey fark ettirdiğini sanmıyorum. Hiç olmazsa taşrada hemen herkesin kiliseye gittiği doğru -gerçi Elsie’yle ben papazın günah olarak göreceği bir şekilde yaşasak bile âdet olduğu üzere hâlâ kiliseye gidiyorduk- ayrıca insanlara ölümden sonraki hayata inanıp inanmadıklarını sorsanız genel olarak inandıklarını söylerlerdi. Ama ben öbür dünyaya gerçekten inandığı izlenimini uyandıran biriyle de hiç karşılaşmadım. Sanırım insanlar böyle şeylere olsa olsa çocukların Noel Baba’ya inandıkları gibi inanıyor. Öte yandan, öbür dünya inancı gibi şeylerin önemini yitirdiği dönemler esas olarak oturmuş dönemlerdir; uygarlığın bir fil gibi dört ayağı üstünde sağlam durduğu dönemlerdir. Değer verdiğiniz şeylerin süreceğini biliyorsanız ölmek daha kolaydır. Hayatınızı yaşamış, artık yorulmuşsunuzdur, toprağa girmenin zamanı gelmiştir - insanlar böyle görüyorlardı. Bireysel olarak işleri bitmiş olsa da hayat bildikleri yolda devam edecekti. İyi ve kötü olarak bildikleri şeyler iyi ve kötü olarak kalacaktı. Ayaklarının altından dünyanın kaydığı duygusuna kapılmıyorlardı.</p>

  <p>Babam batıyordu ve bundan haberi yoktu. Ona göre kötü zamanlara çatmışlardı, ticaret daraldıkça daralıyordu, faturaları ödemek zorlaşıyordu, hepsi bu. Neyse ki durumunun ne kadar kötü olduğunu hiçbir zaman anlamadı, gerçek anlamda iflas etmedi; çünkü 1915 başlarında ansızın ölüverdi (yakalandığı grip zatürreeye dönmüştü). Tutumluluk, çok çalışma ve dürüst ticaretle düze çıkılabileceğine sonuna kadar inandı. Onun gibi birçok küçük esnaf müflis olarak ölüm döşeklerine düşene, hatta düşkünler yurduna kaldırılana kadar aynı inanca bu şekilde tutunmuş olmalı. Saraç Lovegrove bile her gün onca otombil ve kamyonet gördüğü halde gergedanlar kadar modası geçmiş olduğunu anlamıyordu. Anneme gelince, iyi kalpli Kraliçe Victoria’nın hükümdarlığı döneminde Tanrı’dan korkan dürüst bir esnafın kızı ve yine Tanrı’dan korkan dürüst bir esnafın karısı olarak içinde yetiştiği hayatın temelli olarak tarihe karıştığını görecek kadar yaşamadı. Zor zamanlardaydılar, ticaret kötüye gidiyordu, babam endişeliydi, işler vesaire “sarpa sarıyordu” ama yine de insanlar her zamanki hayatlarına devam ediyorlardı. İngiliz yaşantısının eski düzeni değişemezdi. Tanrı’dan korkan namuslu kadınlar ebediyete kadar devasa kömür ocaklarında Yorkshire pudingi ve elmalı çörek yapmaya, yün iç çamaşırı giyip kuştüyleri üstünde yatmaya, temmuzda erik reçeli yapıp ekimde turşu kurmaya, öğleden sonraları karasinekler etrafta uçuşurken demlenmiş çay, ağrıyan bacaklar ve mutlu sonlardan sıcak küçük bir yeraltı dünyasına sarmalanmış olarak <i>Hilda’nın Ev Rehberi</i>’ni okumaya devam edeceklerdi. Annemin de babamın da sonuna kadar keyiflerini bozmadıklarını söylemek istemiyorum. Biraz sarsıldılar tabii, bazen de biraz keyifsizdiler. Ama inandıkları her şeyin boş olduğunu görecek kadar yaşamadılar hiç olmazsa. Her şeyin ürkütücü bir akıntı halinde eriyip çözüldüğü bir devrin sonunda ama bundan habersiz yaşadılar. Bir sonsuzluk düşüncesi içindeydiler. Bunun için de onları suçlayamayız. En azından ben öyle düşünüyordum.</p>

  <p>Sonra temmuz da geçti ve Aşağı Binfield bile bir şeylerin döndüğünü anladı. Günlerce müthiş, muğlak bir heyecan yaşandı ve babamın anneme sesli okumak için dükkândan getirdiği gazetelerde sonu gelmez başyazılar yayımlandı. Ardından bir anda her yerde ilanlar belirdi:</p>

  <div>
    <br/>
  </div>

  <p class="p1" style="text-align: center;">ALMANYA’DAN ÜLTİMATOM<br/>FRANSA SEFERBERLİK İLAN ETTİ</p>

  <div>
    <br/>
  </div>

  <p>Fırtınanın kopmasından önceki saniyeler gibi, birkaç gün (dört gün değil miydi? Tam tarihleri unuttum) kaskatı garip bir hava, suskun bir bekleyiş çöktü; bütün İngiltere soluğunu tutmuş dinliyordu sanki. Çok sıcaktı, hatırlıyorum. Yedeğinde beş şilin olan tüm mahalleli konserve, un ve yulaf ezmesi almak için koşup gelmesine rağmen dükkânda sanki çalışamıyor gibiydik. Sanki çalışamayacak kadar heyecanlıydık, terleyip beklemek dışında elimizden bir şey gelmiyordu. Akşamları insanlar istasyona inip Londra’dan trenle gelen gazetelerin son baskısı için birbirleriyle deli gibi kavga ediyorlardı. Derken, bir öğleden sonra bir oğlan kucağına doldurduğu gazetelerle High Caddesi’nden koşa koşa geldi ve insanlar kapılarına çıkıp sağa sola seslenmeye başladı. Herkes, “Biz de girdik! Biz de girdik!" diye bağırıyordu. Oğlan destenin içinden bir afiş çıkarıp karşımızdaki bir vitrine yapıştırdı:</p>

  <div>
    <br/>
  </div>

  <p class="p1" style="text-align: center;">İNGİLTERE ALMANYA’YA HARP İLAN ETTİ</p>

  <div>
    <br/>
  </div>

  <p>Üç yardımcı birden kaldırıma hücum edip tezahürat yaptık. Herkes tezahürat yapıyordu. Evet, tezahürat. Fakat savaş korkusundan epey kârlı çıktığı halde liberal ilkelerinin birazından hâlâ kopamayan Grimmett savaşı “tutmamıştı” ve bundan hayır gelmeyeceğini söylüyordu.</p>

  <p>İki ay sonra askerdim. Yedi ay sonra Fransa’daydım.</p>

  <h2 id="sigil_toc_id_12">VIII</h2>

  <p>1916 sonlarına kadar yara almadım.</p>

  <p>Siperlerden yeni çıkmış, güya güvende olmamız gereken ama Almanların muhtemelen bir süre önce menzile aldıkları bir yere doğru bir buçuk kilometre kadar yürüyorduk. Ansızın birkaç bomba -dakikada bir atılabilen tahrip gücü yüksek şeyler- göndermeye başladılar. Sağda kalan bir tarlaya doğru malum uğultu geldi ve ardından, BOOMM! Bana isabet eden sanırım üçüncüsüydü. Gelişini duyar duymaz adımın üstünde yazılı olduğunu anlamıştım. Anladığınızı söylerler hep zaten. Sıradan bir bombanın konuştuğu gibi konuşmuyordu. "Seni istiyorum, o... çocuğu, <i>seni,</i> seni o... çocuğu, SENİ!” diyor ve bütün bunlar üç saniye içinde oluyordu. Sonuncu SENİ, patlama ânıydı.</p>

  <p>Havanın kocaman bir eli vardı da sanki beni süpürüyordu. Az sonra eski teneke kutular, tahta kıymıkları, paslı dikenli teller, gübre topakları, boş mermi kovanları vesair çerçöple dolu olan yol kenarındaki bir çukura indiğimde parça parça dağılmış gibiydim. Beni oradan çıkarıp üstümü başımı temizlemiş ve o kadar kötü yaralanmadığımı anlamışlar. Sadece popomun bir yanına ve bacaklarımın arkasına bir sürü şarapnel saplanmış. Neyse ki düşerken kaburgamı kırmışım da bu sayede kıl payıyla beni İngiltere’ye geri gönderdiler. O kışı Eastbourne yakınlarındaki yeşil tepelerde kurulan bir askerî hastanede geçirdim.</p>

  <p>Savaş dönemindeki o sahra hastanelerini hatırlıyor musunuz? Buz gibi dondurucu, açık, alçak tepelerin tam üstünde kümes gibi kurulmuş ahşap kulübelerden o upuzun sıraları? İnsanlar “güney kıyısı” diyor -ve bu da kuzey kıyısının kim bilir nasıl olduğunu bana merak ettiriyor- ama rüzgâr dört bir yandan insanın sanki üstüne üstüne gelir. Ve açık mavi flanel takım elbiseli, kırmızı kravatlı yığınlar rüzgârdan kaçacak yer bulmak için orayı burayı arşınlar ama asla öyle bir kuytu bulamazlar. Eastbourne’deki kalburüstü erkek okulundan çocuklar, bizim için kullandıkları tabirle, “yaralı er’lere sigara ve naneli beze dağıtmaları için bazen ikili sıra halinde dolaştırılırdı. Sekiz yaşında gösteren pembe suratlı bir çocuk çimlerde oturan bir grup yaralının yanına gider, bir paket Woodbines sigarası açar ve hayvanat bahçesindeki maymunları besler gibi, ağırbaşlılıkla herkese birer tane uzatırdı. Gücü yeten herkes bir kız görme umuduyla o açık tepelerde kilometrelerce dolaşırdı. Etrafta asla yeterince kız olmazdı. Hastanenin altındaki vadide küçük bir koruluk vardı ve çiftler hava kararmadan çok önce ağaçlara yapışır, hatta bir ağacın gövdesi yeterince kalınsa iki yanında birer çift olurdu. O günlere ait en iyi hatırladığım şey, dondurucu rüzgârda bir karaçalıya sırtımı verip soğuktan bükemediğim parmaklarımla ağzımdaki naneli bezenin tadına varmaya çalışmamdır. Tam bir asker anısıdır bu. Fakat neyse ki erliğe veda ediyordum. Ben yaralanmadan kısa bir süre önce komutan adımı bir kurula yazdırmıştı. O aşamada artık çaresizce subay-astsubay arıyorlardı ve okumayazma bilen herkes isterse kurula girebiliyordu. Böylece ben de hastaneden doğruca Colchester yakınlarındaki eğitim birliğine gittim.</p>

  <p>Savaşın insanlara yaptıkları tuhaftır. Daha üç yıldan kısa bir süre önce beyaz önlüğümle tezgâhın üstünden, “Evet, han’fendi! Kesinlikle, han’fendi! <i>Sıradaki</i> siparişiniz, han’fendi!” diye eğilen genç ve atik bir tezgâhtar olarak bakkallığın hayalini kuruyor ve subaylığı şövalyelik kadar uzak bir ihtimal görüyordum. Şimdiyse havalı bir kep ve sarı yakayla caka satıyor ve kendim gibi geçici soylular kalabalığında, hatta geçici olmayan soylular arasında bile kuyruğumu dik tutuyordum. Üstelik -asıl dikkat çeken de buydu- bunu hiçbir şekilde garipsemiyordum. O günlerde zaten hiçbir şey insana garip gelmiyordu.</p>

  <p>Sanki muazzam bir makinenin esiri olmuş gibiydik. Kendi özgür irademizle hareket etmeyi aklımıza getirmediğimiz gibi direnmeye çalışalım, diye bir düşüncemiz de yoktu. İnsanlar böyle bir duygu geliştirseler hiçbir savaş üç ay bile sürmez zaten. Ordular tası tarağı toplayıp evlerine dönerler. Orduya neden katılmıştım? Ya da zorunlu askerlik başlamadan önce benim gibi bir milyon ahmak neden katılmıştı? Biraz eğlence olsun diye, biraz da canım vatanım İngiltere, İngilizler asla boyun eğmez ve buna benzer teranelerden. Peki bunlar ne kadar sürdü? Tanıdığım adamların çoğu daha Fransa’ya ulaşmadan o teraneleri unutmuştu. Siperlerdeki adamlar vatansever değillerdi, Kayser’den nefret etmiyorlardı, yürekli küçük Belçika’yı, Almanların Brüksel’de masaların üstünde rahibelere tecavüz etmesini (sanki böylesi çok daha fenaymış gibi bu iş hep “masaların üstünde” oluyordu) zerre kadar umursamıyorlardı. Ama yine de kaçmayı akıllarına getirmiyorlardı. Bizi ele geçiren makine bizimle istediğini yapabilirdi. İnsanı tutup kaldırabilir ve rüyasını bile göremeyeceği yerlere fırlatabilirdi; sizi ay yüzüne bıraksa da bunu hiçbir zaman öyle çok tuhaf karşılamazdınız. Orduya katıldığım gün eski hayatım bitmişti. Artık beni ilgilendirmiyordu sanki. Size o günden sonra Aşağı Binfield’e bir kere, o da annemin cenaze töreni için döndüğümü söylesem bilmem inanır mıydınız? Şimdi inanılır gibi gelmiyor ama o zaman gayet normal görünüyordu. Bunun biraz da iki-üç ay sonra yazmayı bıraktığım Elsie’den kaynaklandığını kabul etmeliyim. Başka birini bulduğu kesin olsa da onu görmek istemiyordum. Yoksa biraz iznim olduğunda belki oraya gidip orduya katıldığımda sinir buhranları geçirdikten sonra üniformalı halimle gururlanacak olan annemi görürdüm.</p>

  <p>Babam 1915’te öldü. O sıralar Fransa’daydım. Babamın ölümünün o zamana göre beni şimdi daha çok üzdüğünü söylersem abartmış olmam. O zamanlar bunu biraz kötü bir haber olarak neredeyse kayıtsızca, insanın siperlerde olayları düşüncesiz bir ilgisizlikle karşıladığı gibi karşılamıştım. Mektubu okuyacak kadar ışık gelmesi için yeraltı sığınağının girişine kadar süründüğümü de, annemin kâğıttaki gözyaşı izini, dizlerimdeki sızıyı ve çamurun kokusunu da hatırlıyorum. Babamın hayat sigortası büyük ölçüde ipoteğe gittiyse de bankada biraz para kalmıştı ve ondan başka Sarazinler dükkândaki stoku alıyor, hatta gönüllerinden koparak bir miktar da üstüne nakit koyuyorlardı. Uzun lafın kısası, mobilyaların yanında anneme iki yüz pound’un biraz üstünde bir meblağ kalmıştı. Kadın şimdilik, küçük çaplı çiftçilik yapan ve savaştan epey iyi kazanan kocasıyla Walton’un birkaç kilometre ilerisindeki Doxley yakınlarında yaşayan kuzeninin yanına gidiyordu. Ama “şimdilik”. Her şeyde bir geçicilik hissi vardı. Hepi topu bir yıl öncesinde kalan eski günler olsa yaşananlar korkunç bir felaket sayılırdı. Baba ölmüş, dükkân satılmış, annenin elinde avucunda iki yüz pound kalmış olarak önünüzde, son sahnesi bir yoksulun cenazesi olmak üzere, on beş perdelik bir trajedi uzanırdı. Oysa şimdi savaş vardı ve kendi kendinizin efendisi olmadığınız duygusu her şeyi gölgeliyordu. İnsanların aklına iflas ve düşkünler yurdu gibi konular pek gelmiyordu. Savaş hakkında belki de son derece silik bir fikri olan annem için bile geçerliydi bu. Hem ayrıca, o sırada ikimizin de bilmemesine rağmen, kadın zaten ölüyordu.</p>

  <p>Eastbourne’deki hastanede beni ziyarete geldi annem. Onu görmeyeli iki yıl olmuştu ve görüntüsü beni biraz sarstı. Beti benzi solmuş gibiydi ve her nasılsa çökmüştü. Tabii artık biraz da yetişkin olduğum ve dünyaya açıldığım için her şey bana daha küçük görünüyor olmalıydı ama onu saymazsak annem sahiden de zayıflamış ve sararmıştı. Martha Teyze (yanında kaldığı kuzeni) ve savaşın başlamasından bu yana Aşağı Binfield’deki değişimler hakkında, “giden” (yani orduya katılan) onca delikanlı, “ağırlaşan” hazımsızlığı, zavallı babamın mezar taşı ve naaşının ne kadar güzel olduğu hakkında daldan dala atlayan eski tarzıyla konuştu. Eski laflardı bunlar, yıllar boyunca dinlediğim laflar; ama her nasılsa bana bir hayalet konuşuyor gibi gelmişti. Bunlar beni artık ilgilendirmiyordu. Annemi kocaman, muhteşem, koruyucu bir yaratık olarak bir gemi pruvasının süsü ve biraz da düşünceli bir arpacı kumrusu olarak tanımışken karşımda şimdi siyah elbise içinde yaşlı küçük bir kadın buluyordum. Her şey değişip soluyordu. Onu sağ olarak en son o zaman gördüm. Colchester’daki eğitim okulundayken ciddi hasta olduğunu haber veren bir telgraf geldi ve gelir gelmez de bir haftalık izin istedim. Fakat çok geçti. Ben Doxley’e varana kadar ölmüştü. Onun ve başkalarının hazımsızlık sandığı şey meğer bir çeşit urmuş ve mideyi biraz üşütünce ona son darbeyi indirmiş. Doktor urun “iyi huylu” olduğunu söyleyerek beni neşelendirmeye çalıştıysa da annemi öldüren bir şeyi iyi diye nitelemesi tuhafıma gitmişti.</p>

  <p>Böylece annemi babamın yanına defnettik ve Aşağı Binfield’i son görüşüm de o oldu. Üç yılda bile kasaba çok değişmişti. Dükkânların bazısı kapanmış, bazısının adı değişmişti. Çocuk halleriyle bildiğim erkeklerin hemen hepsi gitmiş, kimisi ölmüştü. Sözgelimi Sid Lovegrove ölmüştü, Somme Muharebesi’nde can vermişti. Yıllar öncesinin Kara El üyesi, tavşanları canlı canlı yakalayan Ginger Watson Mısır’da can vermişti. Grimmett’in dükkânında beraber çalıştığımız çocuklardan biri iki bacağını birden kaybetmişti. Saraç Lovegrove dükkânını kapatmış, küçük emeklilik geliriyle Walton yakınlarındaki bir köy evinde yaşıyordu. Grimmett savaştan iyi kazanıyordu ve tam bir vatansever olup çıkmış, vicdani retçileri yargılayan bölge kuruluna girmişti. Kasabadaki boş ve metruk havayı en çok hissettirense neredeyse hiç atın kalmamasıydı. İşe yarar tüm atlara çoktan el konmuştu. İstasyon servisi olarak çalışan fayton hâlâ işliyor ama onu çeken hayvan da koşum takımlarıyla zar zor ayakta duruyordu. Cenaze töreninden önce bir saat kadar süreyle kasabayı dolaşmış, insanlara hal hatır sormuş ve üniformamla hava atmıştım. Neyse ki Elsie’ye rastlamadım. Her şeyin ne kadar değiştiğine tanık olsam da sanki bunları hiç görmüyor gibiydim. Aklım başka yerlerde, özellikle siyah apoletim (haki üstünde gayet şık görünüyordu), yeni gabardin poturlarım ve rütbeli üniformamla dikkatleri üstüme toplamanın zevkini çıkarmadaydı. Mezar başında dikilirken aklımın hâlâ o gabardin poturlarda olduğunu çok iyi hatırlıyorum. Sonra tabutun üstüne bir parça toprak attılar ve bir anda, insanın annesinin yerin iki metre altında yatmasının ne demek olduğu kafama dank etti, gözlerimin ve burnumun gerisinde bir şey atar gibi oldu ama öyleyken bile gabardin poturlar aklımdan tamamen çıkmadı.</p>

  <p>Annemin ölümüne üzülmediğimi sanmayın. Üzüldüm. Artık siperlerde değildim ve birinin ölümü beni etkiliyordu. Ama zerre kadar umursamadığım, hatta kavrayamadığım şey, tanıdığım ve bildiğim eski hayatın geçip gidiyor olmasıydı. Cenazeden sonra, yeğeninin "gerçek bir subay” olmasından ziyadesiyle gurur duyan ve izin versem töreni tam bir gösteriye çevirecek olan Martha Teyze otobüsle Doxley’ye geri döndü ve ben de Londra trenine atlamak, oradan da Colchester’a geçmek için faytonla istasyona indim. Bizim dükkânın yanından geçtik. Babam öldükten sonra kimse orayı devralmamıştı. Dükkân kapalıydı ve camı tozdan kararmış, tabeladaki “S. Bowling” yazısı kaynak aletiyle yakılarak silinmişti. İşte bebekliğimin, çocukluğumun ve gençliğimin geçtiği, mutfağında emeklediğim, korunga samanını kokladığım ve “Korkusuz Donovan”ı okuduğum, okul ödevlerimi yaptığım, ekmek lapası hazırladığım, bisikletimin patlayan lastiklerini tamir ettiğim ve ilk yüksek yakamı denediğim ev. Bana piramitler kadar değişmez gelen bir yere şimdi ayağım gitmiyordu. Babam, annem, çıraklar, teriyer Çivici, Çivici’den sonra gelen Benek, şakrak Jackie, kediler, samanlıktaki fare... hepsi toza toprağa karışmıştı. Üstelik umurumda da değildi. Annemin ölmesine üzülüyordum gerçi, babamın ölmüş olmasına bile üzülüyordum ama aklımda hep başka şeyler vardı. Benim için bir yenilik olarak faytonla görülmekten gururlanıyor ve yeni gabardin poturumun üstüme nasıl oturduğunu, erbaşların giymek zorunda oldukları şu kaba saba şeylerden bambaşka tarzdaki ütülü temiz subay dolaklarımı, Colchester’daki öbür gençleri, annemin bıraktığı altmış papeli ve onunla çekeceğimiz ziyafetleri düşünüyordum. Elsie’yle karşılaşmadığım için Tanrı’ya şükretmeyi de ihmal etmiyordum.</p>

  <p>Savaş insanların başına olmayacak şeyler getiriyordu. Ve asıl sıra dışı olan şey onun insanları nasıl öldürdüğünden çok, onları bazen nasıl öldürmediğiydi. Sizi yanına katıp ecele sürükleyen büyük bir sel gibiydi savaş ama sonra bir bakmışsınız, ters akıntıyla kendinizi durgun bir sığlığa atılmış olarak inanılmaz ve anlamsız şeyler yapar, üstelik bunlar için de ayrıca para alırken bulmuşsunuz. Çölde hiçbir yere ulaşmayacak yollar yapan işçi taburları vardı; yıllar önce batırılmış Alman gemilerine bakmaları için okyanus adalarında bir başına bırakılmış adamlar vardı; bir atalet sonucu, işlevleri bittikten yıllar sonra bile memur ve kâtip ordularıyla varlığını sürdüren bakanlıklar vardı. İnsanlar anlamsız işlere koşulmuş ve sonra yetkililerce yıllar boyu unutulmuşlardı. Benim de başıma böyle bir şey gelmişti, yoksa büyük bir ihtimalle burada olmazdım. Olaylar silsilesi aslında ilginçtir.</p>

  <p>Rütbem tescil edildikten kısa bir süre sonra levazım subayları için bir çağrı yapıldı. Eğitim birliğinin komutanı benim bakkaliye işlerinden anladığımı öğrenir öğrenmez (bizzat tezgâhın gerisinde durduğumu açık etmemiştim) bana adımı bildirmemi söyledi. Oradan bir şeyler çıktı ve tam levazım subaylığı için Orta İngiltere’deki bir başka eğitim okuluna gidecekken, Levazım Komutanlığı’nın ağır toplarından Sir Joseph Cheam için bir tür sekreterlik işi görecek, bakkaliye ticaretinden anlayan genç bir subay istediler. Kim bilir beni niye seçtiler ama sonuçta seçtiler işte. O gün bugündür başka biriyle karıştırıldığımı düşünmüşümdür. Üç gün sonra Sir Joseph’ın odasında tekmil veriyordum. İnce yapılı, dik duruşlu bir adamdı Sir Joseph; kır saçları ve görür görmez etkilendiğim ciddi burnuyla gayet yakışıklıydı. Meslekten kusursuz bir askere, Komutan Şövalyelik Nişanı veya madenî çubuk şeklindeki Üstün Hizmet Madalyası alan tiplere benziyordu; De Reszke reklamındaki mankenin ikiz kardeşi gibiydi ama tabii gerçek hayatta büyük mağaza zincirlerinden birinin başkanıydı ve Cheam Maaş Kesinti Sistemi denen uygulamadan dolayı dünyaca tanınıyordu, o başka. Ben odasına girerken yazmayı bırakıp beni baştan ayağa süzdü.</p>

  <p>“Üst tabakadan mısın?”</p>

  <p>“Hayır, komutanım.”</p>

  <p>“Güzel. Demek ki bir şeyler yapabileceğiz.”</p>

  <p>Üç dakikada sekreterlik tecrübemin olmadığını, steno bilmediğimi, daktilo kullanamadığımı ve yirmi sekiz şilin haftalıkla bir bakkalda çalıştığımı benden koparmıştı. Öte yandan, yine de işe yarayacağımı, şu lanet orduda çok fazla aristokrat olduğunu ve ne zamandır ondan sonrasını saymayı bilen birini aradığını söyledi. Adamı sevmiştim ve yanında çalışmayı iple çekiyordum ki, savaşı çekip çevirir görünen esrarengiz güçler bizi ayrı düşürdü. Batı Kıyısı Savunma Kuvveti diye bir şey kuruluyordu, daha doğrusu öyle bir şeyden söz ediliyordu ve bu amaçla kıyılardaki çeşitli noktalarda tayın depoları ve o türden ambarlar tesis etmek şeklinde müphem bir fikir ortaya atılmıştı. İngiltere’nin güneybatı köşesindeki depoların sorumluluğu Sir Joseph’a verilecekti. Ben yanına gittikten bir gün sonra adam beni On İki Mil Deposu denen yerdeki erzak durumunu kontrol etmek üzere Kuzey Cornwall Kıyısı’na gönderdi. Görevim orada erzak olup olmadığına bakmaktı. Anlaşılan kimsenin bu konuda kesin bilgisi yoktu. Tam oraya varmış, erzakın on bir sığır eti konservesinden ibaret olduğunu görmüşken Savaş Bakanlığı’ndan, On İki Mil Deposu’nun sorumluluğunu üstlenmem ve ikinci bir emre kadar orada kalmam yönünde bir telgraf geldi. “On İki Mil Deposunda erzak yok,” diye cevap gönderdim. Fakat çok geçti. Ertesi gün On İki Mil Deposu komutanı olduğumu bildiren resmî yazı ulaştı. Bu hikâye de böylece sona erdi. Savaşı On İki Mil Deposu komutanı olarak tamamladım.</p>

  <p>Bütün bunların neye hizmet ettiğini Tanrı bilir. Batı Kıyısı Savunma Kuvveti’nin ne olduğunu ve ne amaç taşıdığını bana sormayın. O zaman bile bunu bilen yoktu. Zaten öyle bir şey de yoktu. Birinin aklında uçuşan -Almanların İrlanda üzerinden bir işgale girişeceklerine ilişkin tartışmalı söylentiye dayanan- bir plan vardı o kadar; üstelik güya orada olduğu söylenen erzak depoları da birer hayal ürünüydü. Bütün olay bir hava kabarcığı gibi üç gün kadar varlığını sürdürmüş, sonra unutulup gitmiş, arada ben de kaynamıştım. Sözünü ettiğim on bir sığır eti konservesi daha önceki başka bir esrarengiz görev sırasında kimi subaylarca bırakılmıştı. Aynı subaylar Er Lidgebird diye kulakları son derece ağır işiten bir ihtiyarı da bırakmışlardı. Lidgebird’ün orada ne yapıyor olması gerektiğini hiç öğrenemedim. Şu on bir sığır eti konservesini 1917’nin ortalarından 1919’un başına kadar beklediğimi söylesem bilmem inanır mısınız? Herhalde inanmazsınız ama doğrusu bu. Ve o sıralar böyle bir durum bile aman aman garipsenmiyordu. 1918’e gelindiğinde insanlar olayların normal bir seyir izlemesini bekleme alışkanlığını basbayağı bırakmışlardı.</p>

  <p>Ayda bir bana kocaman resmî bir form gönderip gözetimim altındaki kazmaların, siper açma aletlerinin, dikenli tel kangallarının, battaniyelerin, su geçirmez yer örtülerinin, ilkyardım teçhizatının, oluklu sac levhaların, erik ve elma reçeli kutularının sayı ve durumunu bildirmemi istiyorlardı. Hepsinin karşısına “sıfır” diye yazıp formu geri gönderiyordum. Hiçbir şey de olmadı. Londra’da birisi formları sessizce dosyalayıp yeni formlar gönderiyor, sonra onları da dosyalıyor ve bu böylece sürüp gidiyordu. Böyle yürüyordu işler. Savaşı çekip çeviren gizemli yüksek rütbeliler varlığımı unutmuşlardı. Onların nezdinde bir hükmüm yoktu. Hiçbir yere açılmayan kuş uçmaz kervan geçmez bir yerdeydim ve Fransa’da iki yıl geçirdikten sonra artık vatan aşkıyla da yanıp tutuşmadığımdan, bulunduğum yerden çıkmak için bir çaba göstermiyordum.</p>

  <p>Bir savaşın sürdüğünden bile neredeyse haberi olmayan birkaç görmemiş köylünün dışında kimsenin uğramadığı ıssız bir sahil kesimindeydim. Bir tepeden aşağı inince, yarım kilometreden az bir uzaklıkta deniz dümdüz muazzam kumulları gümbürdeyerek dövüyordu. Yılın dokuz ayı yağmur yağıyor, kalan aylarda da Atlantik’ten deli bir rüzgâr esiyordu. Er Lidgebird, ben, iki ordu barakası -benim yerleştiğim iki odalı makul bir şeydi- ve on bir sığır eti konservesi dışında hiçbir şey yoktu. Lidgebird suratsız bir şeytandı ve orduya katılmadan evvel bostancı olduğu dışında ondan hiçbir bilgi koparamadım. Eski alışkanlıklarına ne kadar çabuk döndüğünü görmek ilginçti. Ben On İki Mil Deposu’na gelmeden önce bile barakalardan birinin çevresinde bir parsel belleyip patates ekmişti ve aynı sonbahar bir parsel daha belleyip toplam iki dönüm kadar araziyi tarıma açtı; 1918 başlarında, yaza kadar sayılarını epey çoğalttığı tavuk getirtti; o yılın sonunda da Tanrı bilir nereden, ansızın bir domuz peydahladı. Orada niye bulunduğumuzu, Batı Kıyısı Savunma Kuvveti’nin ne olduğunu ve öyle bir şeyin gerçekten var olup olmadığını düşünme zahmetine girdiğini sanmıyorum. Şu an hâlâ orada olduğunu, eskiden On İki Mil Deposu’nun olduğu yerde domuz bakıp patates yetiştirdiğini duysam hiç şaşırmam. Umarım öyledir. Ona iyi şanslar.</p>

  <p>Bu arada ben de tam zamanlı olarak yapmaya hiçbir zaman fırsatımın olmadığı bir işe girişmiştim: okumaya.</p>

  <p>Oraya daha önce gelmiş olan subaylar geride, çoğu o günlerde insanların okuduğu incir çekirdeğini doldurmaz ucuz şeyler olmak üzere bazı kitaplar bırakmışlardı. lan Hay, Sapper ve Craig Kennedy öyküleri vesaire. Fakat bir ara oraya hangi kitapların okumaya değeceğini, hangilerinin de değmeyeceğini bilen biri uğramış. O zamanlar ben öyle işlerden anlamazdım. İsteyerek okuduğum şeyler sadece dedektiflik hikâyeleriyle arada bir açık saçık seks kitaplarıydı. Gerçi ona bakarsanız şimdi bile öyle entel şeylere gelemiyorum ama bana <i>o zaman</i> "iyi” bir kitabın adını sormuş olsaydınız size <i>The Woman Thou Gavest Me</i> (Bana Bahşettiğin Kadın) (papazın anısına) ile <i>Susam ve Zambaklar</i> derdim. Zaten “iyi” kitap, okumaya niyetli olmadığınız kitaptı. Şimdiyse yapacak hiçbir şeyimin olmadığı bir görevdeydim, sahilde deniz gümbürdüyor, pencere camlarından yağmur suları akıyor ve birinin baraka duvarına tutturduğu eğreti raftaki koca bir sıra kitap bana bakıyordu. Tabii onları baştan sona okumaya giriştim ve ilk zamanlar, kitaplar arasında ancak bir eşeğin hoşaftan anlayacağı kadar ayrım gözettim.</p>

  <p>Fakat o rafta öbürlerinden farklı görünen üç-dört kitap vardı. Hayır, yanılıyorsunuz! Marcel Proust, Henry James veya ona benzer birini apansız keşfettiğimi sanarak yüz çevirmeyin. Onları okumuş olsam bile boşa giderdi. Sözünü ettiğim kitaplar nitelikli olanlara yaklaşamazdı. Fakat arada bir, sanki bilhassa sizin için kaleme alınmış gibi, o an ulaştığınız zihinsel düzeyle birebir örtüşen bir tanesine denk gelirsiniz. Bir şilinlik ucuz bir baskıyla sayfaları dağılan H.G. Wells’in <i>The History of Mr. Polly</i>'si (Mr. Polly’nin Tarihçesi) onlardan biriydi. Bir taşra kasabasında esnaf çocuğu olarak yetişmiş benim gibi biri için o kitabın, öyle bir kitaba rastgelmenin üstümdeki etkisini bilmem tahmin edebilir misiniz? Bir başka kitap Compton Mackenzie’nin <i>Sinister Street</i>’iydi (Sinister Caddesi). Birkaç yıl önce sezonun skandali olan o romanla ilgili Aşağı Binfield’de bile belli belirsiz söylentiler işitmiştim. Yine bir başkası, bazı bölümlerinden sıkıldığım Conrad’ın <i>Zafer</i>'iydi. Fakat ne kadar sıkılsam da bu kitaplar insanı düşünmeye itiyordu. Ayrıca bir de içinde D.H. Lawrence’ın kısa bir öyküsünün olduğu mavi kapaklı bir derginin eski bir sayısı vardı. Adını hatırlamıyorum. Öykü, başçavuşunu bir siperin kenarından aşağı ittikten sonra firar eden ve sevgilisinin odasında yakalanan bir Alman askeri hakkındaydı. Kafam bayağı karışmıştı. Konunun ne olduğunu anlayamadığım halde benzer şeyleri okumak istediğim yollu belli belirsiz bir his uyanmıştı içimde.</p>

  <p>Sözün özü, birkaç ay boyunca bildiğimiz susuzluk gibi bir iştahla sarıldım kitaplara. Dick Donovan günlerimden beri ilk kez okumaya kendimi böylesine kaptırıyordum. Başta kitapları nereden bulacağım hakkında hiçbir fikrim yoktu. Tek yolun onları satın almak olduğunu sanıyordum. Bana ilginç geliyor. Yetişme tarzı ne kadar belirleyici olabiliyor. Sanırım orta sınıfların, yılda beş yüz pound kazanan sınıfların çocukları Mudie’s’i ve Times Kitap Kulübü’nü daha beşikteyken öğreniyorlar. Bense bazı kütüphanelerin kitap ödünç verdiğini ancak bir süre sonra fark ettim ve hem Mudie’s’e hem de Bristol’deki başka bir kütüphaneye üye oldum. Onu izleyen bir yıl kadar süreyle ne okudum ama! Wells, Conrad, Kipling, Galsworthy, Barry Pain, W. W. Jacobs, Pett Ridge, Oliver Onions, Compton Mackenzie, H. Seton Merriman, Maurice Baring, Stephen McKenna, May Sinclair, Arnold Bennett, Anthony Hope, Elinor Glyn, O. Henry, Stephen Leacock, hatta Silas Hocking’le Jean Stratton-Porter. Saydığım isimlerin hangisini daha önce duydunuz acaba, merak ediyorum? O günlerde insanların ciddiye aldıkları kitapların yarısı bugün unutuldu. Fakat başlarda onların hepsini bir karides sürüsünün arasına düşmüş balina gibi yalayıp yuttum. Tabii bir süre sonra entelleşmeye başladım ve uyduruk olanlarla uyduruk olmayanları ayırt edebilir oldum. Elime geçen Lawrence’ın <i>Oğullar ve Sevgililer</i>'ini sevdim gibi; Oscar Wilde’ın <i>Dorian Gray’</i>iyle Stevenson’un <i>Binbir Gece Polisiyeleri</i>’ne bayıldım. Bende en büyük etkiyi uyandıran yazar Wells’ti. George Moore’un <i>Esther Waters</i>’ını okudum ve hoşuma gitti; ayrıca Hardy’nin bazı romanlarına da baktım ama ortalarında bir yerde hep takılıp kaldım. Bende Norveç’in daima yağmurlu olması gibi belli belirsiz bir izlenimin uyandıran Ibsen’i bile denedim.</p>

  <p>Aslında tuhaf. Hatta o zaman bile bana öyle gelmişti. Daha dört yıl önce bir tezgâhın gerisinde beyaz önlüğümle peynir doğrar, usta bir bakkal olacağım günleri iple çekerken, artık geriye neredeyse Cockney aksanı kalmamış bir teğmen olmuştum ve Arnold Bennett’la Elinor Glyn’i ayırt edebiliyordum. Artılarla eksileri alt alta koyduğumda savaşın bana zarar vermek kadar fayda da getirdiğini kabul etmem gerek. Ne olursa olsun, o yıl okuduğum romanlar kitabi bilgi anlamında hayatım boyunca aldığım tek gerçek eğitim oldu. Bu sayede zihnimin işleyişinde bir değişim meydana geldi. Hayatım normal ve makul seyrinde gelişseydi muhtemelen edinemeyeceğim farklı, sorgulayan bir bakış kazandım. Fakat -bunu anlayabilir misiniz bilmiyorum- aslında beni değiştiren, bende gerçekten etki bırakan şey, okuduğum kitaplardan çok sürdüğüm hayatın kokuşmuş anlamsızlığıydı.</p>

  <p>1918’deki o süreç sahiden anlatılamayacak kadar anlamsızdı. Orduya ait bir barakada sobanın başına oturmuş roman okurken birkaç yüz kilometre ötedeki Fransa’da silahlar patlıyor, duvar gibi dizili makineli tüfeklerin üstüne doğru ocağa atılan kömür parçaları gibi sürülen yüzlerce talihsiz genç korkudan altını ıslatıyordu. Ben şanslılardan biriydim. Yüksek rütbeliler beni unutmuşlardı ve böylece şu küçük delikte keyif çatıyor, olmayan bir iş için maaş alıyordum. Bazen beni hatırlayacak ve buradan gönderecekler diye telaşa kapılıyordum ama korktuğum başıma gelmedi. Pütürlü gri kâğıtlara basılı resmî formlar ayda bir gelmeye devam etti, ben de onları doldurup geri gönderdim, yeni formlar geldi, onları da doldurup gönderdim ve bu böylece sürdü. Her şey bir delinin düşü kadar anlamsızdı. Ve hepsinin bende uyandırdığı etkinin üstüne okuduğum kitaplar da binince artık hiçbir şeye inancım kalmadı.</p>

  <p>Bir tek ben değildim bu durumda olan. Savaşta açık kalan hesapların ve unutulan köşelerin haddi hesabı yoktu. Şu ya da bu türden kuytulara atılmış insanlar abartısız olarak milyonları bulmuştu. Koca ordular isimlerini kimsenin hatırlamadığı cephelerde çürüyordu. Hepsi de kâğıtları üst üste yığmak için haftada iki pound veya daha fazla kazanan kâtip ve daktilocu kalabalığıyla dolu koca koca bakanlıklar vardı. Canavarlık hikâyeleri ve yürekli küçük Belçika teranelerine kimse artık inanmıyordu. Askerler Almanları iyi adamlar olarak görüyor ve Fransızlardan yılan gibi tiksiniyordu. Genç subayların hepsi Genelkurmaya geri zekâlı gözüyle bakıyordu. Bütün İngiltere derin bir şüphe dalgasına kapılmış ve bu dalga On İki Mil Deposu’na kadar ulaşmıştı. Savaşın insanları entelektüellere çevirdiğini söylemek abartı olur fakat onların geçici olarak nihilistlere döndükleri bir gerçekti. Normal yollardan hayat sürseler yağlı puding kadar ancak fikir yürütecek insanlar sırf savaş yüzünden Bolşevik kesilmişlerdi. Savaş çıkmasaydı ben ne olurdum? Bilmiyorum ama şu an olduğumdan farklı biri olacağım kesin. Savaş eğer sizi öldürmüyorsa düşündürmeye başlaması kaçınılmazdı. O tarif edilmez aptalca kargaşadan sonra kimse toplumu piramitler gibi ebedî ve tartışılmaz bir varlık olarak göremezdi. Toplumun sabun köpüğü gibi olduğunu artık herkes biliyordu.</p>

  <h2 id="sigil_toc_id_13">IX</h2>

  <p>Savaş beni bildiğim hayattan ansızın koparmış, bunu izleyen tuhaflıklarla dolu dönemde o hayatı bana hemen hemen tümden unutturmuştu.</p>

  <p>Bir bakıma kimse hiçbir şeyi unutmaz, bunu biliyordum. On üç yıl önce bir olukta gördüğünüz portakal kabuğunu ve tren istasyonundaki bekleme salonunda gözucuyla baktığınız Torquay kasabasına ait renkli posteri hatırlarsınız. Ama ben farklı bir bellek türünden söz ediyorum. Bir bakıma Aşağı Binfield’deki eski hayatı hatırlıyordum. Oltamı, korunga kokusunu, kahverengi çaydanlığın gerisindeki annemi, şakrak kuşu Jackie’yi, çarşıdaki at yalağını hatırlıyordum. Fakat artık bunlar zihnimde yaşamıyordu. Benden uzaklaşmışlardı, onlarla işim kalmamıştı. O hayata bir gün dönmek isteyebileceğim hiç aklıma gelmezdi.</p>

  <p>Savaşı hemen izleyen yıllar değişik zamanlardı; çoğu insan pek iyi hatırlamasa da savaşın kendisinden bile neredeyse daha değişik. Biraz farklı bir anlamda olsa bile, her şeye her zamankinden daha kuvvetli bir şüphe duyuluyordu. Milyonlarca erkek ordudan gönderildikten sonra döndükleri ve uğruna savaştıkları ülkenin kendilerini istemediğini öğrenmiş, Lloyd George’la adamları kalan umutları yok etmek için ellerinden geleni yapıyorlardı. Eski askerler mangalar halinde sadaka kutularını tangırdatarak yukarı aşağı dolanıyor, maskeli kadınlar sokaklarda şarkı söylüyor, subay kılığında elemanlar laternalarını gıcırdatıyordu. İngiltere’de ben dahil herkes deli gibi iş arıyordu. Ama ben çoğundan daha şanslıydım. Bana küçük bir gazilik tazminatı ödediler ve hem onu, hem de savaşın son yılı kenara koyduğum bir miktar parayı (harcamaya pek fırsatım olmamıştı) sayarsam, ordudan tam üç yüz elli kâğıtla ayrıldım. Ne yaptığımı merak ediyor olabilirsiniz. Yetiştirildiğim ve yıllardır hayalini kurduğum şeye -kendi dükkânımı açmaya- yetecek kadar param vardı artık. Sermaye boldu. Üç yüz elli kâğıdınız varsa ve acele etmez, gözünüzü açık tutarsanız gayet güzel ufak tefek işler karşınıza çıkabilir. Öte yandan, bilmem inanır mısınız ama böyle bir şey aklıma hiç gelmedi. Dükkân fikrinin yörüngesinden çıkmıştım bir kere. Askerlik insanı böyle yapıyor işte; sahte bir aristokrata çevirip bir yerden hep bir para geleceği düşüncesine saplıyor. Bana o zaman, yani 1919’da bir iş kurmam -mesela bir tütüncü veya ücra bir köyde bir bakkal açmam- gerektiğini söyleseydiniz size gülüp geçerdim. Omuzlarımda pırpır taşımıştım ben, sosyal itibarım yükselmişti. Bu arada, eski subaylar arasında epey yaygın bir yanılgı olarak, hayatımız boyu pembe cin içebileceğimiz zannına kapılmış değildim. Bir işimin olması gerektiğinin farkındaydım. Ve bu iş elbette ki "iş dünyasında” olmalıydı ama nasıl bir şey bilemiyordum - üst düzey ve önemli; arabası, telefonu ve mümkünse saçları kendinden dalgalı sekreteri olan bir iş. Savaşın son bir yılı filan birçoğumuz öyle hayallere kapılmıştık. Bir mağazada kat görevlisi olan biri kendini gezgin pazarlamacı, gezgin pazarlamacı olan biri kendini genel müdür olarak görüyordu. Askerlik hayatının getirdiği bir şeydi bu; pırpır takmanın, çek defterine sahip olmanın ve akşamları gösterişli öğünler yemenin getirdiği bir şey. Ordudan ayrıldığımızda bizi bekleyen bir işin olacağı ve oradan en az orduda kazandığımız kadar kazanacağımız fikri başından beri bir şekilde aklımıza sokulmuştu; ve bu, subaylar dahil her rütbe için geçerliydi. Tabii böyle fikirler tedavülden kalkarsa hiçbir savaşın yürümeyeceğini söylemek gereksiz.</p>

  <p>Hayal ettiğim iş olmadı. Görünüşe bakılırsa kimse, modern yazıhane mobilyalarının arasında oturup platin sarışını bir sekretere yazışma dikte ettirecek birine yılda iki bin pound ödemeye hevesli değildi. Eski subayların dörtte üçünün öğrendiği şeyi ben de öğreniyordum: maddi bakımdan muhtemelen bir daha hiç ordudaki kadar rahat olmayacaktık. Majestelerinin hizmetinde centilmenlerken bir anda kimsenin yüzüne bakmadığı bir işsiz takımı haline gelmiştik. Çok geçmeden yılda iki binlik hayallerden haftada üç-dört pound’a düştüm. Oysa üç-dört pound haftalıklı işler bile ortada pek yoktu. Her fani işe, ya askere gitme yaşından birkaç yaş büyük adamları, ya da birkaç ayla askerlikten yırtan gençleri almışlardı. 1890’la 1900 arasında doğan zavallılar böylece ayazda kaldı. Bakkal tezgâhtarı olarak herhalde tekrar iş bulabilirdim; hâlâ sağ ise ve dükkânı da açıksa (Aşağı Binfield’le bağım kalmadığından bilmiyordum) bizim Grimmet bana kefil olabilirdi. Ama artık farklı bir yörüngedeydim. Toplumsal statüm yükselmemiş olsa da görüp öğrendiklerimden sonra tezgâhın gerisindeki eski güvenli varoluşuma dönemezdim. Farklı yerlerde dolaşmak ve büyük paralar kazanmak istiyordum. En çok da bana uyacağını bildiğim gezgin pazarlamacılık işini yapmak istiyordum.</p>

  <p>Gelgelelim, gezgin pazarlamacılar için iş yoktu; daha doğrusu, o işlere verilen bir maaş yoktu. Sadece komisyonla yürüyen işler vardı. Ve o büyük şamata daha yeni başlıyordu. Risk almadan satış ve reklam yapmak istiyorsanız harikulade basit bir yöntemdir bu ve zor zamanlar gelip çatınca böylesi her zaman rağbet görür. Üç ay içinde belki maaş verebileceklerini söyleyerek sizi idare ederler; canınıza tak edince de yerinizi almaya hazır bir zavallı her zaman vardır. Doğal olarak ben de çok geçmeden öyle bir işe girdim, hatta peş peşe işlere girdim. Neyse ki hiçbir zaman kapı kapı elektrikli süpürge veya sözlük satacak kadar düşmedim. Onun yerine gezerek çatal-bıçak, toz deterjan, patentli tirbuşon, konserve açacağı ve benzeri aletler, son olarak da kırtasiye malzemeleri -ataş, karbon kâğıdı, daktilo şeridi vesaire- pazarladım. Hiçbirinde fena değildim. Ben komisyonla satış <i>yapabilen</i> tiplerdenim. Mizacım buna uygun, tarzım da öyle. Fakat hiçbir zaman doğru dürüst bir geçim kazanamadım. Zaten öyle işlerde kazanamazsınız, amaç da budur.</p>

  <p>Yaklaşık bir yılım böyle geçti. Değişik zamanlardı. Taşrada yolculuklar, Tanrı’nın unuttuğu yerler, yüz ömür yaşasanız hayatta adını duymayacağınız Orta İngiltere kasabaları. Yatak örtülerinde her zaman belli belirsiz bir çirkef kokusunun olduğu, kahvaltılarındaki sahanda yumurta sarısının limondan daha açık renkli olduğu berbat pansiyonlar. Sürekli karşılaştığımız diğer zavallı pazarlamacılar, ticaretin er ya da geç düzeleceğine ve kazançlarının haftada beş kâğıda çıkacağına içtenlikle inanan güve yeniği palto ve melon şapkalı orta yaşlı aile babaları. Dükkân dükkân gezmeler, dinlemek istemeyen esnaf, müşteri geldiğinde geri durup göze çarpmamaya çalışmalar. Bunu çok dert ettiğimi düşünmeyin. Bazıları için böyle bir hayat işkence gibidir. Kimileri kendilerini uçurumdan atacakmış gibi cesaret toplamadan bir dükkâna girip numune çantasını açamaz. Ben öyle değilim. Ben zorluyumdur, insanları istemedikleri şeyleri almaya ikna edebilirim, yüzüme kapıyı çarpsalar bile aldırmam. Komisyon karşılığı çalışmayı severim aslında ama bundan para kazanmanın bir yolunu bulabildiğim sürece. O yıl bir şeyi öğrenip öğrenmediğimi bilmiyorum ama öğrendiğim birçok şeyi unuttuğum kesin. Ordunun verdiği alışkanlıktan bende eser kalmadı ve roman okumakla geçen yıl kaptığım fikirler aklımın bir köşesine itildi. Yollarda olduğum süre boyunca dedektiflik hikâyeleri hariç hiç kitap okuduğumu sanmıyorum. Artık entel değildim. Modern hayatın gerçeklerine ayak basmıştım. Nedir peki modern hayatın gerçekleri? En başta geleni, bir şeyler satmak için daimi, delice bir çaba içinde olmaktır. Çoğu insanda bu, kendini satmak şeklini alır; yani bir iş bulup onu sürdürmek. Aklınıza hangi meslek veya uğraş gelirse gelsin, savaştan beri hepsinde de çalışan sayısı pozisyon sayısından fazla olmalı. Bu durum hayata tuhaf bir dehşet kazandırmıştır. Batan bir gemide on dokuz yolcu ve on dört cankurtaran yeleği olması gibi. Bunun nesi modern diye sorabilirsiniz. Savaşla ne ilgisi var diye. Doğrusu, bir ilgisi var gibi geliyor. Durmamacasına uğraşıp didinmek zorunda olduğunuz, bir başkasının elinden kapmadıkça hiçbir şeye sahip olamayacağınız, işinizin peşinde hep bir başkasının olduğu, gelecek ay veya daha sonraki ay personel çıkaracakları ve bu sefer piyangonun size vuracağı hissi... <i>işte bu,</i> kalıbımı basarım, savaştan önceki hayatta yoktu.</p>

  <p>Fakat bu arada benim durumum o kadar da fena değildi. Az da olsa kazanıyordum, bankada neredeyse iki yüz papel kadar bolca param vardı ve gelecekten korkmuyordum. Er ya da geç düzenli bir işim olacağını biliyordum. Nitekim bir yıl kadar sonra talih kuşu başıma kondu. Talih kuşu diyorum ama aslına bakarsanız dört ayak üstüne düşmem mukadderdi. Ben aç kalacak tiplerden değilim. Lordlar Kamarası’na girme ihtimalim neyse sonunda düşkünler yurduna gönderilme ihtimalim de odur. Ben ortadaki tiplerdenim, haftada beş pound kazanacak düzeye sanki bir doğa kanunuyla kendiliğinden yönelen tiplerden. Ortada yapacak bir iş olduğu sürece onlardan birine kapağı atarım.</p>

  <p>Ataş ve daktilo şeritleri satarken olmuştu. İşportacıların girmesine müsaade edilmeyen ama asansör görevlisine numune çantamın aslında bir evrak çantası olduğu izlenimini vererek Fleet Caddesi’ndeki koca işhanlarından birine sızmıştım. Bir koridorda yürüyor, şansımı denemem için önerilen küçük bir diş macunu firmasının yazıhanesini arıyordum ki, karşı taraftan bir ekabirin geldiğini gördüm. Ekabir olduğunu hemen anlamıştım. Büyük işadamlarının nasıl olduğunu siz de bilirsiniz; ortalama birinden daha fazla yer kaplar, daha gürültülü yürür ve elli metreden alabildiğiniz bir para kokusu yayarlar. Bana iyice yaklaştığında onun Sir Joseph Cheam olduğunu hemen anladım. Sivil kıyafetliydi elbette ama tanımak zor değildi. Herhalde bir çeşit iş toplantısı için oradaydı. Peşinden birkaç kâtip, sekreter veya ona benzer birileri geliyordu; üstünde redingot filan olmadığı için eteğini tutmuyorlardı ama nedense öyle bir izlenim uyandırıyorlardı. Tabii derhal kenara çekildim. Fakat tuhaftır, yıllardır görmediği halde adam beni tanıdı. O da yetmezmiş gibi, durup benimle konuştu.</p>

  <p>“Hey sen, merhaba! Seni daha önce bir yerlerde gördüm. Adın neydi? Dilimin ucunda bak.”</p>

  <p>“Bowling, efendim. Levazım okulundaydım.”</p>

  <p>“Tabii ya. Üst tabakadan olmadığını söyleyen delikanlı. Ne yapıyorsun burada?”</p>

  <p>Ona daktilo şeridi sattığımı söyleyebilirdim ve böylece belki her şey orada biterdi. Fakat insana bazen birdenbire gelen bir ilhamla, doğru karşılığı verirsem bundan bir şeyin çıkabileceğini sezdim.</p>

  <p>“Aslına bakarsanız efendim, iş arıyorum.”</p>

  <p>“İş, öyle mi? Hımm. Bugünlerde pek kolay değil.”</p>

  <p>Beni bir saniye kadar baştan ayağa süzdü. İki etek taşıyıcı biraz geriye çekilmişlerdi. Yakışıklı ihtiyar yüzü, gür gri kaşları ve akıllı burnuyla beni tartan adamın yardım etmeye karar verdiğini anladım. Böyle zenginlerin kudreti ilginçtir. İhtişam ve iktidarla, peşindeki maiyetiyle yanımdan geçerken bir dilenciye ansızın altın atan bir imparator gibi nedensiz yüzünü bana dönmüştü.</p>

  <p>“Demek iş istiyorsun? Ne yapabilirsin?”</p>

  <p>Yine aynı ilham. Böyle bir herifin karşısında marifetlerinizi sıralamanın bir anlamı yoktur. En iyisi doğrudan şaşmamaktır: “Hiç, efendim. Ama gezgin bir pazarlamacı olarak çalışmak istiyorum.”</p>

  <p>“Pazarlamacı mı? Hımm. Elimde şu an öyle bir iş olduğundan emin değilim. Bir bakalım.”</p>

  <p>Dudaklarını buruşturdu. Bir süre, belki yarım dakika kadar basbayağı derin derin düşündü. İlginçti. O zaman bile ilginç gelmişti. Belki yarım milyon serveti olan bu önemli herif sahiden benim için düşünüyordu. Onu yolundan alıkoymuş, en az üç dakikasını almıştım ve hepsi de yıllar önce öylesine söylemiş olduğum bir laf sayesindeydi. Aklında yer etmiştim ve bu yüzden bana iş bulmak için biraz zahmete girmekten çekinmiyordu. Oysa kim bilir, belki daha aynı gün yirmi kâtibini sepetlemişti.</p>

  <p>Sonunda, “Bir sigorta şirketine ne dersin?” diye sordu. “Her zaman gayet güvenlidir, bilirsin. İnsanlar yemeğe ihtiyaç duydukları gibi sigortaya da muhtaçlar.”</p>

  <p>Bir sigorta şirketine girme ihtimaline tabii hemen atladım. Sir Joseph, Uçan Semenderle “ilgileniyordu”. Tanrı bilir “ilgi” alanında daha kaç şirket vardı. Maiyetten biri bir not defteriyle yaklaştı ve hemen oracıkta, yeleğinin cebinden çıkardığı altın bir dolmakalemle Sir Joseph, Uçan Semender’den üst düzey birine benim için bir şeyler karaladı. Ona teşekkür ettim, o kendi yoluna devam etti, ben de öbür yöne doğru sıvıştım ve birbirimizi bir daha hiç görmedik.</p>

  <p>İşe kapağı attım ve daha önce söylediğim gibi iş de bana kapağı attı. Uçan Semenderde on sekiz yılımı dolduruyorum. Önce yazıhanede başladım ama şimdi müfettiş, daha etkileyici olmak gerektiğinde de temsilci tabir edilen bir sıfatla anılıyorum. Haftanın birkaç günü bölge ofisinde çalışıyorum; gerisinde geziyor, yerel acentenin isimlerini gönderdiği müşterilerle görüşüyor, dükkân ve benzeri gayrimenkullerin değerlemesini yapıyor, arada bir kendi adıma birkaç sipariş kapıyorum. Haftada yedi pound kadar kazanıyorum. Ve açık konuşmak gerekirse, hikâyem bu kadar.</p>

  <p>Geriye dönüp baktığımda faal hayatımın -o da öyle bir hayatım olduysa- on altımda sona erdiğini anlıyorum. Benim için önem taşıyan her şey o tarihten önce oldu. Gerçi bir bakıma ben Uçan Semender’de işe başlayana kadar hâlâ bir şeylerin -sözgelimi savaşın- olduğunu söylemek mümkün. Ama ondan sonra... nasıl desem, mutlu insanların ve sigorta yazıhanelerinde çalışanların tarihsiz olduğunu söylerler. O günden sonra hayatımda olay olarak tarif edebileceğim hiçbir şey olmadı - iki buçuk yıl kadar sonra, 1923’ün başlarında evlenmem dışında.</p>

  <h2 id="sigil_toc_id_14">X</h2>

  <p>Ealing’de bir pansiyonda yaşıyordum. Yıllar yuvarlanıp gidiyordu, daha doğrusu ağır ağır sürünerek ilerliyordu. Aşağı Binfield anılarımdan neredeyse tamamen silinmişti. Artık 08.15 trenine yetişmeye çalışan ve başkalarının ne iş yaptığına kafa yoran diğer genç şehirli çalışanlardan biriydim. Şirkette beni seviyorlardı ve hayatımdan gayet memnundum. Savaş sonrasındaki başarı furyasına iyi kötü ben de kapılmıştım. O lafları siz de hatırlarsınız. Dinamizm, azim, kararlılık, cesaret. Ya bu deveyi güdersin ya bu diyardan gidersin. Tepede çok yer var. İyi birini aşağıda tutamazsın. Patronun omzuna pat pat vurduğu dergi reklamlarındaki eleman, büyük vurgun yapıp başarısını falan filancanın yazışma kursuna bağlayan gülümser yönetici. Benim gibi böyle şeylere hiç mi hiç heves etmeyenlerin bile bunların hepsini yutmuş olması komik. Çünkü ben ne öyle bir hırs küpüyüm, ne de umutsuz bir vaka; mizaç itibarıyla ikisi de olamam. Gelgelelim, çağın ruhu buydu. Hadi! Ne duruyorsun! Biri düştüyse kalkmadan önce ona bir tekme de sen at. Tabii bu yirmilerin başındaydı; savaşın bazı izleri artık unutulduktan sonra ve anamızdan emdiğimizi burnumuzdan getiren durgunluktan önce.</p>

  <p>Boots mağazasında “A” tipi aboneliğim vardı, iki buçuk şilin girişli danslara gidiyor ve yerel tenis kulübüne devam ediyordum. Kibar banliyölerdeki tenis kulüplerini bilirsiniz: kötü kesim beyaz pazen tişörtlü gençlerin, Kaymak Tabaka’nın makul bir taklidi olan seslerle, “On beş kırk!" ve, “Avantaj!” diye bağırarak yukarı aşağı hoplayıp zıpladıkları küçük ahşap köşkler ve yüksek tel çitle çevrili sahalar. Tenis oynamayı öğrendim, fena dans etmiyordum ve kızlarla iyi anlaşıyordum. Otuzuma merdiven dayamıştım ve kırmızı suratım, tereyağı rengi saçlarımla tipim iyi sayılırdı, üstelik o günlerde savaşa katılmış olmak hâlâ makbul bir şeydi. Ne o zaman ne de başka bir tarihte bir centilmen gibi görünmeyi başaramamışımdır ama öte yandan, benim taşra kasabasından gelmiş bir esnaf çocuğu olduğumu da kimse tahmin etmezdi. Ealing gibi farklı kesimlerden insanların olduğu, yazıhane çalışanlarının meslek sahibi orta sınıfla haşır neşir olduğu bir yerde kendimi idare edebiliyordum. Nitekim Hilda’yla ilk tanışmam da tenis kulübünde oldu.</p>

  <p>O sıralar Hilda yirmi dört yaşındaydı. Zarif hareketleri ve koyu renk saçları olan, iri iri gözleriyle bariz şekilde yaban tavşanlarını andıran ufak tefek, narin ve gayet ürkek bir kızdı. Asla çok konuşmayan, sohbetlerin kıyısında durup konuşulanları dinledikleri izlenimini veren insanlardandı. Bir şey söyleyecek olursa genelde, “Ah, evet, bence de öyle,” diye son söz alanın fikirlerine katılırdı. Teniste büyük bir zarafetle oradan oraya sekiyor ve aslında pek de fena oynamıyor ama her nasılsa çaresiz, çocukça bir hava yayıyordu. Soyadı Vincent’tı.</p>

  <p>Siz de evliyseniz, “Neden böyle bir şey yaptım ki?” diye kendi kendinize sorduğunuz zamanlar olmuştur; ben de Hilda için aynı şeyi kim bilir kaç defa aklımdan geçirdim. Nitekim on beş yıl aradan sonra dönüp baktığımda yine soruyorum: “Hilda’yla <i>neden</i> evlendim?”</p>

  <p>Kısmen tabii ki genç ve bir bakıma çok şirin olduğu için. Onun dışında söyleyebileceğim tek şey, benden çok farklı bir kökenden geldiği için Hilda’nın gerçekte nasıl biri olduğunu anlamamın çok zor olmasıydı. Hilda’yı yakından tanımak için onunla önce evlenmem gerekirdi, oysa mesela Elsie Waters olsa, kiminle evlendiğimi baştan bilirdim. Hilda ancak kulaktan dolma bilgilerle uzaktan tanıdığım bir sınıfa, yoksul memur sınıfına ait biriydi. Ailesinden nesiller boyu askerler, denizciler, din adamları, Hindistan’da görev yapan memurlar ve ona benzer kimseler çıkmıştı. Hiçbir zaman paraları olmamış ama ona bakarsanız hiçbiri de benim iş gözüyle bakacağım bir şey yapmamıştı. Ne derseniz deyin, siz de benim gibi Tanrı’dan korkan esnaf sınıfından -kilise ayinlerini sade yapan ve akşam yemeğini ikindi çayıyla yiyen sınıftan- geliyorsanız, bunda bir züppe cazibesi vardır. Şimdi olsa bundan etkilenmem ama o zaman öyle değildim. Yanlış anlamayın. Vaktiyle tezgâhın gerisinden hizmet ettiğim bir sınıfa ait olması <i>yüzünden</i> Hilda’yla evlenmedim; toplumsal basamakları çıkma düşüncem yoktu bunu yaparken. Sebep sadece onu anlayamamam ve dolayısıyla onun karşısında şapşallaşmamdı. Anlamaktan kesinlikle âciz olduğum bir başka şey de o beş parasız orta sınıf aile kızlarının pantolon giymiş her şeyle sırf evden kaçmak için evlenebilecekleriydi.</p>

  <p>Hilda çok geçmeden beni ailesiyle tanıştırmak üzere evine götürdü. Ealing’de Hindistan’dan gelme İngiliz asıllı hatırı sayılır bir topluluk olduğunu o güne kadar bilmiyordum. Sanki yeni bir dünya keşfetmiştim! Hayretler içerisindeydim.</p>

  <p>Hindistan’da memuriyet yapmış aileleri bilir misiniz? Evlerine girdiğinizde, dışarısının 20. yüzyıl İngiltere’si olduğunu hatırlamakta zorlanırsınız. Ön kapıdan adımınızı attığınız an 1880’lerde Hindistan’da olduğunuzu sanırsınız. O atmosferi bilirsiniz. Tik ağacından oymalı mobilyalar, pirinç tepsiler, duvarda toz tutmuş kaplan kafaları, Trichinopoly puroları, acılı kırmızı biber turşuları, koloniyel şapka takmış adamların sararmış fotoğrafları, anlamını bilmeniz beklenen Hintçe kelimeler, kaplan avlarıyla, 1887’de Pune’de Smith’in Jones’a söylediği şeylerle ilgili sonu gelmez anekdotlar. Kendi yarattıkları kendine özgü, kist gibi bir dünyadır bu. Fakat benim için tabii yepyeni bir şeydi ve bazı bakımlardan bayağı da ilginçti. Hilda’nın babası Vincent yalnızca Hindistan’a değil, Bomeo veya Saravak gibi -hangisi olduğunu unuttum- iyice tuhaf bir diyara da gitmişti. Tamamen kel, bıyığı neredeyse tüm yüzünü kaplayan ve kobralar, kuşaklar ve bölge tahsildarının 1893’te ne söylediği hakkında bol bol hikâyeleri olan malum tiplerdendi. Hilda’nın annesi o kadar solgundu ki, tıpkı duvardaki ağarmış fotoğraflara benziyordu. Bir de Seylan’da resmî bir vazifede çalışan ve Hilda’yla ilk tanıştığımda izne gelmiş olan Harold diye bir ağabey vardı. Ealing’deki arka sokaklarda saklı küçük karanlık evlerden birinde yaşıyorlardı. Mızraklar, ok atmakta kullanılan borular, pirinç süs eşyaları ve yaban hayvanlarının kafalarıyla insanın kıpırdayamayacağı kadar dolu olan eve Trichinopoly purolarının daimi kokusu sinmişti.</p>

  <p>Baba Vincent 1910’da emekli olmuş ve o gün bugündür karısı ve o bir çift istiridyeninki kadar atıl bir hayat sürmüşlerdi: Fakat binbaşılar, albaylar, hatta bir de amiral çıkarmış aileden etkilenmiştim bir kere. Benim Vincent’lara, onların da bana olan bakışı kendi çizgilerinin dışına çıkınca insanların ne kadar aptallaşabildiklerinin ilginç bir tablosudur. Beni iş dünyasından insanların arasına koyun -ister şirket müdürleri olsunlar, ister ticaret için oraya buraya gidenler- bayağı iyi bir insan sarrafıyımdır. Ama memur-subay-rantiye-din adamı sınıfıyla hiçbir tecrübem yoktu ve şu perişan, ıskartaya çıkarılmış insanlara yaltaklanmak gibi bir merak uyanmıştı içimde. Onları toplumsal ve entelektüel üstlerim olarak görüyordum, onlar da beni çok geçmeden yükselerek turnayı gözünden vuracak genç bir işadamı sanıyorlardı. O tür insanlar için iş ya da ticaret, ister deniz sigortacılığı ister fıstık satmak olsun, karanlık bir muammadır. Tek bildikleri, bunun para kazandıran kaba bir uğraş olduğudur. Baba Vincent benim “iş dünyasında” olmamdan hayranlıkla söz ederdi -bir keresinde dilinin sürçüp “ticarette” dediğini hatırlıyorum- ve belli ki bir çalışan olarak iş dünyasında olmayla kendi hesabına iş yapmak arasındaki farkı bilmiyordu. Uçan Semender’de “yer almam” münasebetiyle terfi ede ede er ya da geç en tepeye kadar çıkacağım yollu muğlak bir fikre sahipti. Müstakbel bir tarihte benden beşlikler isteyeceğinin hayalini kuruyor olmalıydı. Harold’ın kurduğu kesin. Bakışlarından anlıyordum. Harold sağ olsa bugünkü gelirimle bile ona borç para veriyor olabilirdim. Neyse ki evlendikten birkaç sene sonra tifodan mı ne öldü; anne ve baba Vincent’lar da öldü.</p>

  <p>Konuya dönersek, Hilda’yla ben evlendik ve evliliğimiz daha başlar başlamaz patladı. Onunla niye evlendiğimi soracaksınız. Peki siz niye sizinkiyle evlendiniz? Böyle şeyler başımıza geliyor işte. İlk iki-üç yıl Hilda’yı öldürmeyi ciddi ciddi düşündüğümü söylesem bilmem inanır mısınız? Tabii gerçek hayatta böyle şeyler olmuyor; insanlar hülyalara dalmaktan hoşlanıyor, hepsi bu. Ayrıca, karılarını öldürenleri polis her zaman enseliyor. Ne kadar zekice bir tertip hazırlasanız da bu işi sizin yaptığınızı çok iyi biliyor ve yaftayı size bir şekilde yapıştırıyorlar. Biri bir kadını temizlediyse ilk şüpheli daima kocadır; bu da insanların evliliğe nasıl baktıklarıyla ilgili az çok bir fikir veriyor.</p>

  <p>İnsan zamanla her şeye alışıyor. Birkaç sene sonra Hilda’yı öldürme isteğim geçti ve bir merak uyandı. Sadece merak. Bazı pazar öğle sonraları veya akşamları işten geldiğimde ayakkabılarım hariç üstüm başım giyinik olarak yatakta uzanıp saatlerce kadınları düşünürdüm. Neden böyle olduklarını, nasıl bu hale geldiklerini, bunu kasten mi yaptıklarını. Evlenince bazı kadınların birdenbire darmadağın olmaları ne kadar dehşet verici. Sanki her şeylerini evliliğe bağlamışlar gibi, nikâhı yapar yapmaz tohumlarını döken bir çiçek misali soluyorlar. Fakat moralimi en çok bozan şey hayata karşı takınılan tutum açısından bunun doğurduğu sonuç. Evlilik açıkça bir kafesten ibaret olsa -kadın sizi oraya kıstırsa ve ardından dönüp, “Evet, şimdi seni yakaladım ve ben günümü gün ederken sen benim için çalışacaksın!” dese- bunu o kadar dert etmeyeceğim. Hatta hiç dert etmeyeceğim. Ama günlerini gün etmek istemiyorlar, sadece bir an önce orta yaşa çöküp kalmak istiyorlar. Erkeğini nikâh masasına çekmenin ürkütücü savaşını verdikten sonra kadın cinsi rahatlıyor ve bütün gençliği, güzelliği, enerjisi ve yaşam sevinci bir gecede buhar olup uçuyor. Hilda’da öyle oldu. Karşımda şirin, narin bir kız vardı, benim türümden daha latif -onu tanıdığımda sahiden de <i>latifti-</i> bir yaratık; ve sadece üç yıl içinde keyifsiz, ruhsuz, orta yaşlı kart kadının tekine dönüştü. Bunda benim de payım olduğunu inkâr etmiyorum. Ama hangi adamla evlenirse evlensin, olacağı buydu.</p>

  <p>Hilda’nın eksiği -bunu evlendikten bir hafta sonra fark etmiştim- içinde yaşam sevinci namına hiçbir şeyin olmaması, herhangi bir şeye ilgi duyamamasıdır. Bir şeyi hoşunuza gittiği için yapmanızı o anlayamaz. Şu çökmüş orta sınıf ailelerin aslında neye benzedikleri hakkında ilk Hilda sayesinde bir fikrim oldu. Onlarla ilgili en temel gerçek, parasızlığın bütün hayat belirtilerini alıp götürmüş olmasıdır. Küçük emeklilik maaşları ve iratlarla -bir başka deyişle, hiçbir zaman büyümeyen, hatta genelde giderek küçülen gelirlerle- geçinen böyle ailelerde, hadi benimki gibi ailelerden geçtik, tarım işçisi olarak çalışan ailelere göre bile daha güçlü bir yoksulluk duygusu vardır; tabaklar daha iyi sıyrılır, bozuk paralara daha çok dönüp bakılır. Hilda’nın bana sık sık anlattığına göre hatırladığı ilk şey hiçbir zaman hiçbir şeye para yetiştirememenin verdiği eksiklik hissiymiş. Tabii öyle bir ailede parasızlık, çocukların okul çağında her zaman en şiddetli halini alır. Dolayısıyla özellikle kız çocukları daima <i>züğürt</i> olduklarının yanında bir de bundan dolayı mutsuz olmaları gerektiği fikri sabitiyle yetişirler.</p>

  <p>Başta daracık küçük bir evde yaşıyorduk ve maaşımla idare ediyorduk. Ben Batı Bletchey şubesine nakledildikten sonra durumumuz daha iyiye gitti ama Hilda’nın tutumu değişmedi. Para meselesi onu hep kara kara düşündürüyordu! Yok süt masrafı! Yok kömür masrafı! Yok okul harçları! Birlikteliğimiz boyunca “haftaya soluğu düşkünler yurdunda alacağız” nakaratıyla yaşadık. Kelimenin bildik anlamıyla Hilda’nın art niyetli olmasından değil; bencil olmasından hiç değil. Cebimizde fazladan biraz nakit olsa bile onu kendisine düzgün bir kıyafet almaya zor ikna ediyorum. Onun derdi, parasız olduğumuz konusunda kendimizi sürekli doldurmamız <i>gerektiği</i> düşüncesinden kurtulamaması. Ona kalırsa bir vazife bilinciyle kendimizi sefalet havasına sokmalıyız. Oysa ben öyle değilim. Paraya bakışım daha çok proleterlerinkine benzer. Hayat yaşamak içindir ve eğer haftaya bizi düşkünler yurduna göndereceklerse, eh, haftaya kadar neler olur neler. Hilda’yı asıl dehşete düşüren, benim endişe etmeye yanaşmamam. Bu yüzden hep üstüme geliyor. “Ama George! Neden <i>anlamıyorsun?</i> Paramız yok işte! Bu çok <i>ciddi</i> bir durum!” Bir şeyin "ciddi” olmasından dolayı telaş yapmaya bayılır Hilda. Son zamanlarda da bir numara geliştirdi; bir şeyleri kara kara düşünürken omuzlarını öne verip kollarını göğsünde kavuşturuyor. Hilda’nın gün boyu sarf ettiği sözleri dökseniz üçünün üst sıralarda toplandığını görürsünüz: “Paramız yetmez,” “Çok iyi tasarruf olur,” ve “O kadar parayı nereden bulacağız?” Yaptığı her şeyi olumsuz sebeplere dayandırıyor. Kek yaptığı zaman keki değil, tereyağı ve yumurtadan nasıl tasarruf edeceğini düşünüyor. Benimle yataktayken tek düşündüğü bebek yapmanın nasıl önüne geçeceğimiz. Sinemaya gittiğinde bilet fiyatlarına kızdığı için film boyunca kıvranıp duruyor. Onun “ziyan etmemek” ve “idare etmek” üstüne kurulu ev kadınlığı anlayışı anneme herhalde fenalık geçirtirdi. Fakat doğrusu Hilda hiç züppe değildir. Soylu veya üst tabakadan olmadığımdan dolayı beni hiçbir zaman aşağılamamıştır. Tersine, ona kalırsa alışkanlıklarım bakımından ben tam bir aristokratım. Bir çay salonunda ne zaman bir şeyler yesek, garson kıza fazla bahşiş verdiğim için mutlaka fısıltılı bir ağız dalaşına gireriz. Son birkaç yılda Hilda hem fikir hem de görünüş bakımından orta sınıfın bana göre çok daha altına düştü. Tabii şu “tasarruf’ meselesi de hiçbir zaman bir fayda getirmedi. Getirmez de. Ellesmere Sokağı’ndaki öbür insanlar ne kadar iyi veya kötü yaşıyorsa biz de o kadar iyi veya kötüyüz. Ama yine de gaz faturası, süt masrafı, tereyağının korkunç fiyatı, çocukların çizmeleri ve okul harçları hakkındaki tantananın ardı arkası kesilmez. Hilda için oyun gibi bir şeydir bu.</p>

  <p>Batı Bletchey’ye 1929’da taşındık ve Ellesmere Sokağı’ndaki evin taksitlerini ertesi yıl, Billy doğmadan kısa bir süre önce ödemeye başladık. Beni müfettiş yapmalarından sonra dışarıda daha çok vakit geçirmeye başladım ve başka kadınlarla daha çok fırsatım oldu. Tabii ki sadık değildim; her zaman diyemeyeceğim ama imkân buldukça. Tuhaflığa bakın ki, Hilda kıskançtı. Böyle şeylerin onun için ne kadar anlamsız olduğunu düşününce, aldıracağına ihtimal vermemiştim. Üstelik kıskanç kadınların hepsi gibi o da bazen kendisinden hiç beklenmeyecek bir kurnazlık sergiler. Bazen beni öyle durumlarda yakalamıştır ki, suçsuz olduğum zamanlarda da şüpheci davranmasa beni telepatiye kesin inandırabilirdi. Onun gözünde daimi zan altında olduğum halde, Tanrı biliyor ya, son yıllarda -beş yıldır kesin- gayet masumum. Benim kadar şişmansanız zaten başka çareniz yoktur.</p>

  <p>Genel olarak bakınca sanırım Hilda’yla ben Ellesmere Sokağı’ndaki çiftlerin herhalde yarısından daha iyi geçiniyoruzdur. Ayrılmayı veya boşanmayı düşündüğüm zamanlar olmuştur ama bizim zümreden insanlar öyle şeylere gelemez. Bir kere imkânları yetmez. Sonra zaman geçer ve artık direnmeyi bırakırsınız. Bir kadınla on beş yıldır yaşıyorsanız onsuz bir hayatı düşünemez hale gelirsiniz. Dünyanızın bir parçasıdır o. Diyelim ki güneşin veya ayın bazı özellikleri hoşunuza gitmiyor; onları yine de gerçekten değiştirmek ister misiniz? Hem bizim çocuklarımız da var. Çocuklar için “bağ” derler. Veya “rabıta”. Ama ona bakarsanız pranga da denebilir.</p>

  <p>Son yıllarda Hilda, Mrs. Wheeler ve Miss Minns diye iki yakın arkadaş edindi. Mrs. Wheeler dul bir kadın ve sanırım erkek cinsine büyük bir garez besliyor. Oturdukları odaya girmemin bile onda hoşnutsuz bir ürpertiye yol açtığını hissedebiliyorum. Ufak tefek kadının solgun benzini görseniz tepeden tırnağa aynı boz renkte olduğunu sanırsınız; ama kişilik olarak kendisi cin gibi. Biraz farklı biçimlerde de olsa, “tasarruf” ve “idare etme”ye aynı tutkuyla bağlı olduğu için Mrs. Wheeler, Hilda’ya kötü örnek oluyor. Bu düşüncenin onda aldığı biçim, parasını ödemeden iyi vakit geçirmek. Kadın daima herhangi bir maliyeti olmayan kelepirler ve eğlenceler peşinde. O tür insanlar için bir şeyi isteyip istememenin bir önemi yoktur; mesele sadece onu ucuza alıp alamayacaklarıdır. Büyük mağazalar stokları eritmek için indirime gittiklerinde Mrs. Wheeler her zaman sıranın en önündedir ve onun en büyük gururu, bütün gün süren çetin bir mücadelenin ardından hiçbir şey almamış olarak oradan çıkmaktır. Miss Minns ise bambaşka bir cins. Gerçekten üzücü bir vaka... zavallı Miss Minns. Rugan derisi saçları ve son derece <i>iyi kalpli,</i> güven verici yüzüyle bu uzun ince kadın otuz sekiz yaşında. İrat benzeri sabit, küçük bir geliri var; tahminimce, bir banliyö olarak gelişmeden önce küçük bir taşra kasabası olan Batı Bletchey’de eskiden yaşayan zümrenin bir artığı. Babasının bir din adamı olduğu ve sağken onu fena ezdiği her halinden anlaşılıyor. Evden kurtulmayı başaramadan kız kurularına dönen bu kadınlar orta sınıflara has bir yan üründür. Zavallı Miss Minns onca kırışığına rağmen basbayağı çocuk gibi görünüyor. Kiliseye gitmemek onun için hâlâ büyük bir olay. Durmadan “modern gelişmeden” ve “kadın hareketinden” dem vurur, “kendini geliştirmek” diye sözünü ettiği bir konuya belli belirsiz bir özlem duyar ama nasıl başlayacağını bir türlü çıkaramaz. Sanırım başlangıçta Hilda’yla Mrs. Wheeler’a sırf yalnızlıktan o yapıştı ama şimdi her gittikleri yere onu da götürüyorlar.</p>

  <p>Ah, o üçünün birlikte geçirdikleri zamanlar! Bazen onları neredeyse kıskanıyorum. Grubu Mrs. Wheeler sürüklüyor. Değişik zamanlarda öbürlerini bulaştırmadığı bir ahmaklık yok. Masrafsız olmak kaydıyla teosofiden parmaklarla oynanan şu ip oyununa kadar her şey. Aylar boyu yemek konusuna taktılar. Mrs. Wheeler sahaftan <i>Mutluluk Saçan Enerji</i> diye, marul gibi bedava şeylerle yaşanabileceğini iddia eden bir kitap buldu. Tabii Hilda buna bayıldı ve derhal kendini açlığa mahkûm etti. Kararlılık göstermesem bende ve çocuklarda da aynı şeyi denerdi. Sonra şifacılığa daldılar. Sonra Pelmanizm’e<a id="k19" href="../Text/dipnotlar.xhtml#a19"><sup>[19]</sup></a> el atmak istediler ama bir sürü yazışmadan sonra Mrs. Wheeler’in fikri olan kitapçıkları ücretsiz almayı beceremediler. Sonra saman gibi malzemelerle yalıtılmış kaplarda yemek yapmaya giriştiler. Sonra hammaddesi su olduğu için güya hiçbir maliyeti olmayan arı şarabı diye berbat bir malzemenin üretimine bulaştılar. Bir gazetede arı şarabının kansere yol açtığını söyleyen bir yazı okuduktan sonra o işten vazgeçtiler. Sonra turlarla fabrikaları gezen şu kadın kulüplerinden birine az daha katılacak oldular ama epey hesap kitabın ardından Mrs. Wheeler tesislerin verdiği bedava çayın üyelik ücretine değmeyeceğine kanaat getirdi. Sonra Mrs. Wheeler bilmem hangi temsil topluluğunun sahnelediği oyunların bedava biletlerini dağıtan biriyle tanışmayı başardı. Üç kadının bir kelimesini bile anlamadıkları, anlıyormuş gibi bile yapmadıkları -bittikten sonra adını bile söyleyemedikleri- entel bir oyunu saatlerce oturup izlediklerini bilirim; ama sonuçta bedavaydı ya, tatmin oluyorlardı. Bir keresinde de spiritüalizme sardılar. Mrs. Wheeler on sekiz peniye seans yapacak kadar çaresiz ve perişan bir medyuma rastladı ve böylece üç kişi bir süre için altışar peni karşılığında perdenin gerisine göz atma fırsatı buldular. Adam bir seferinde seans için bizim eve gelmişti. Kılıksız bir hali olan şeytan gibi bir herifti ve belli ki ilahiyatçılardan Azrail gibi korkuyordu. O kadar titrekti ki, holde paltosunu çıkarırken spazma benzer bir şey geçirdi ve pantolonundan bir tülbent düştü. Neyse ki hanımlar görmeden onu herife geri verebildim. Duyduğuma göre ektoplazmayı<a id="k20" href="../Text/dipnotlar.xhtml#a20"><sup>[20]</sup></a> tülbentten yapıyorlarmış. Sanırım bundan sonra bir seansa daha gidecekti. On sekiz peniye ruhlar size kendini gösterecek değil ya. Mrs. Wheeler’in son yıllardaki en büyük buluşu Sol Kitap Kulübü oldu. Sanırım Sol Kitap Kulübü’nün haberi Batı Bletchey’e 1936’da ulaştı. Çok geçmeden oraya ben de kaydımı yaptırdım ve Hilda itiraz etmeden para harcayabildiğim yegâne faaliyetin bu olduğunu söyleyebilirim. Normal fiyatının üçte birine kitap almanın bir mantığı olduğunu görebiliyor Hilda. Şu kadınların hali gerçekten ilginç. Miss Minns’in bir-iki kitap okumayı denediğini biliyorum ama öbür ikisinin böyle bir şey aklından bile geçmemiştir. Onların Sol Kitap Kulübü’yle doğrudan bir bağları olmadığı gibi bunun neyle ilgisi olabileceği hakkında da bir fikirleri yoktu; hatta yanılmıyorsam Mrs. Wheeler başta kulübün trende unutulan ve ucuza elden çıkarılan kitaplarla alakalı olduğunu sanmıştı.<a id="k21" href="../Text/dipnotlar.xhtml#a21"><sup>[21]</sup></a> Ama orada altı-yedi penilik kitapların iki buçuğa satıldığını biliyor ve o yüzden de hep “iyi bir iş yaptıklarını” söylüyorlar. Kulübün şubesi arada bir toplantılar düzenleyip bazı konuşmacıları getirdiğinde Mrs. Wheeler her seferinde arkadaşlarını da götürüyor. Hiçbir açık toplantıyı kaçırmaz Mrs. Wheeler, yeter ki kapalı bir salonda yapılsın ve parasız olsun. Üçü orada lök gibi otururlar. Toplantının neyle ilgili olduğunu bilmez ve umursamazlar ama en başta Miss Minns olmak üzere, ne kadar müphem bile olsa kendilerini bedavaya geliştirdiklerini hissederler ve bu onlara yeter.</p>

  <p>Eh, Hilda böyledir işte. Nasıl biri olduğunu anlamışsınızdır. Genel olarak bakıldığında benden daha beter olmadığını söyleyebilirim. İlk evlendiğimizde bazen onu boğasım gelirdi ama sonra aldırmamaya başladım. Daha sonra da şişmanladım ve sakinleştim. 1930’da şişmanladım galiba. Bir top güllesi isabet etmiş de içimde kalmış gibi birdenbire oldu sanki. Nasıl olduğunu bilirsiniz. Bir akşam yatağa giriyorsunuz, kendinizi hâlâ az çok genç hissediyor, kızlara ilgi duyuyorsunuz filan; ama ertesi sabah, buradan mezara kadar uzanan zaman diliminde çocuklara çizme alacağım diye götünüzden terlemek dışında yapacak bir şey olmadığının tam bilinciyle zavallı şişko bir ihtiyar olarak uyanıyorsunuz.</p>

  <p>Şimdi yıl 1938; dünyanın bütün tersanelerinde savaş gemileri yaklaşan savaş için zırhla kaplanıyor ve bir afişte tesadüfen gördüğüm bir isim yıllar önce küllenmiş olması gereken bir sürü anıyı tekrar alevlendiriyor.</p>

  <p><a id="bookmark2"><sup/></a><a href="#footnote1">1</a></p>

  <p>İngiltere’de 20. yüzyılın ilk yarısında popüler olan zihinsel eğitim ve kişisel gelişim yöntemi. (Ç.N.)</p>

  <p><a id="bookmark3"><sup/></a><a href="#footnote2">2</a></p>

  <p>Trans halindeki medyumların vücudundan yayıldığı söylenen madde. (Ç.N.)</p>

  <p><a id="bookmark4"><sup/></a><a href="#footnote3">3</a></p>

  <p><i>Left</i> sözcüğü İngilizcede “sol” anlamına geldiği gibi, unutulan veya bırakılan ?eyleri de ifade eder. (Ç.N.)</p>
</body>
</html>