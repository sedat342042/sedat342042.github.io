<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
</head>
  <body class="calibre">
<h2 class="h2baslik1" id="calibre_toc_59">KRIEMHILD ORADA NASIL KALDI, SIEGMUND YURDUNA NASIL DÖNDÜ</h2>
		<p class="normal1">1082 Siegmund’u götürdüler Kriemhild’in yanına;</p>
		<p class="normal1">Han şöyle söz etti Hatun’a:</p>
		<p class="normal1">“Yurdumuza dönmemiz gerek.</p>
		<p class="normal1">Seziyorum ki burada Ren boyunda</p>
		<p class="indentmetin">istenen konuklar değiliz pek;</p>
		<div class="clrb"/>
		<p class="normal1">Kriemhild, çok sevgili Hatun, ülkeme gel benimle.</p>
		<p class="normal1">1083 Bu memlekette bize edilen kalleşlik,</p>
		<p class="normal1">Senin soylu er’ine yapılan,</p>
		<p class="normal1">Zarar vermesin sana;</p>
		<p class="normal1">Ben seni el üstünde tutarım</p>
		<p class="indentmetin">oğlumun hatırına.</p>
		<div class="clrb"/>
		<p class="normal1">1084 Bizim orada, değerli Hatun,</p>
		<p class="normal1">Vaktiyle Siegfried’in sana sağladığı erk</p>
		<p class="indentmetin">eskisi gibi yine sende olacak.</p>
		<div class="clrb"/>
		<p class="normal1">Tacı da ülkeyi de kendinin bil;</p>
		<p class="normal1">Eskiden Siegfried’e bağımlı olan herkes</p>
		<p class="indentmetin">sana candan gönülden</p>
		<p class="indentmetin"><span class="indentmetin1">hizmet sunacak.”</span></p>
		<div class="clrb"/>
		<p class="normal1">1085 Seyislere dendi, gidiyor Siegmund’la erleri,</p>
		<p class="normal1">Koşuştular, tez elden atları getirmek için;</p>
		<p class="normal1">Düşman yanında kalmak yiğitlere ar geldi.</p>
		<p class="normal1">Söylendi hanımlara, kızlara</p>
		<p class="indentmetin">yol urbalarını giymeleri.</p>
		<div class="clrb"/>
		<p class="normal1">1086 Kararlıydı Siegmund at sırtında dönmeye,</p>
		<p class="normal1">Beri yanda yalvardı hısımları Kriemhild’e</p>
		<p class="normal1">“Ren boyunda, ananın yanında kal” diye;</p>
		<p class="normal1">“Kolay değil öyle yapmak” dedi başı dik Hatun.</p>
		<p class="normal1">1087 “Nasıl katlanırım görmeye, hep gözümün önünde,</p>
		<p class="normal1">Ben zavallı kadına bunca acı çektirenleri?”</p>
		<p class="normal1">Yanıtladı kardeşi Giselher: “Çok sevgili kızkardeşim,</p>
		<p class="normal1">Anana bağlılıkla</p>
		<p class="indentmetin">kalmalısın onun yanında.</p>
		<div class="clrb"/>
		<p class="normal1">1088 Hiç gereksinmen yok</p>
		<p class="indentmetin">sana bunca kahır getirenlerin</p>
		<p class="indentmetin"><span class="indentmetin1">hiçbir şeyine;</span></p>
		<div class="clrb"/>
		<p class="normal1">Benim malvarlığımdan karşılanacak</p>
		<p class="indentmetin">senin tüm harcamaların.”</p>
		<div class="clrb"/>
		<p class="normal1">Hatun, yiğide “Olacak şey değil bu” dedi,</p>
		<p class="normal1">“Hagen’ı görmek zorunda kalmak acıdan öldürür beni.”</p>
		<p class="normal1">1089 “Ben seni esirgerim bundan, çok sevgili ablam;</p>
		<p class="normal1">Kardeşin Giselher’in yanında kalacaksın,</p>
		<p class="normal1">Eşini yitirmenin acısını teselli edeceğim</p>
		<p class="indentmetin">elimden geldiği kadar.”</p>
		<div class="clrb"/>
		<p class="normal1">Hatun dedi, “Ben zavallının buna gereksinmesi var.”</p>
		<p class="normal1">1090 Giselher ona böyle şefkatli önerilerde bulunurken</p>
		<p class="normal1">Ute Hatun’la Gernot ve vefalı hısımları</p>
		<p class="normal1">Başladılar yalvarmaya; dediler “Gitme buradan;</p>
		<p class="normal1">Siegfried’in ülkesinde yok bir tek hısım akraban.”</p>
		<p class="normal1">1091 Gernot dedi: “Oradakilerin hepsi yabancı sana;</p>
		<p class="normal1">Unutma ki, ölümü yenmeye yetmez kimsenin gücü,</p>
		<p class="normal1">Vazgeç artık kendini kahretmekten.</p>
		<p class="normal1">Burada yakınlarının yanında kal,</p>
		<p class="indentmetin">senin için en iyisi budur.”</p>
		<div class="clrb"/>
		<p class="normal1">1092 O da razı olup söz verdi hısımlarına</p>
		<p class="indentmetin">orada kalmaya.</p>
		<div class="clrb"/>
		<p class="normal1">Bu sırada at eyerlemişti Siegmund Han erleri,</p>
		<p class="normal1">Alçak Ülke’ye geri döneceklerdi;</p>
		<p class="normal1">Bütün donanımları da yüklenmişti atlara.</p>
		<p class="normal1">1093 Siegmund Han, Kriemhild’in yanına vardı,</p>
		<p class="normal1">Dedi Hatun’a: “Siegfried Han bahadırları</p>
		<p class="normal1">Beklerler seni, atlarının yanında;</p>
		<p class="indentmetin">döneceğiz yurda,</p>
		<div class="clrb"/>
		<p class="normal1">İçim almıyor Burgund ilinde kalmayı.”</p>
		<p class="normal1">1094 Yanıtladı Kriemhild: “Öğütlüyor hısım akrabam</p>
		<p class="normal1">Vatana bağlılıkla onların yanında kalmamı;</p>
		<p class="normal1">Diyorlar, ailenden kimse yok Nibelung’lar ilinde.”</p>
		<p class="normal1">Onu böyle kararlı görmek üzdü Siegmund Han’ı.</p>
		<p class="normal1">1095 Dedi Hatun’a, “Nasıl söylerler böyle şey?</p>
		<p class="normal1">Benim tüm hısımlarımın üstünde yer alarak</p>
		<p class="normal1">Taç taşıyacaksın, vaktiyle kullandığın yetkilerle;</p>
		<p class="normal1">Halkımızın yitirdiği yiğitten yoksunluk</p>
		<p class="indentmetin">bir eksilme getirmeyecek senin durumuna.</p>
		<div class="clrb"/>
		<p class="normal1">1096 Bizimle gel yurda, oğulcuğunun yanına,</p>
		<p class="normal1">Onu hem yetim hem de öksüz bırakma!</p>
		<p class="normal1">Oğlun büyüyünce teselli olur yaralı yüreğine,</p>
		<p class="normal1">Üstelik nice gözüpek yiğit, hizmet edecek sana.”</p>
		<p class="normal1">1097 Dedi Hatun: “Han’ım, gelemem sizinle;</p>
		<p class="normal1">Burada kalsam gerek, hısımlarımın yanında,</p>
		<p class="normal1">Onlar yardımcı olsun, acıya katlanmama.”</p>
		<p class="normal1">Bu yanıt çok üzdü gelen bahadırları.</p>
		<p class="normal1">1098 Bir ağızdan dediler: “Söylemek zorundayız</p>
		<p class="normal1">Şu andaki durumun bize üzüntü verdiğini;</p>
		<p class="normal1">Burada düşmanlarımızın yanında kalmak istersen</p>
		<p class="normal1">Bizim yolculuğumuz da tehlikede demektir.”</p>
		<p class="normal1">1099 “Birşeyden çekinmeden, Tanrıya emanet, gidin;</p>
		<p class="normal1">Ben sağlayacağım yanınızda koruyucularla</p>
		<p class="indentmetin">güvenlik içinde yolculuğunuzu</p>
		<div class="clrb"/>
		<p class="normal1">Siegmund Han ülkesine kadar.</p>
		<p class="normal1">Çok sevgili oğulcuğumu da</p>
		<p class="normal1">Korumanıza ısmarladım, soylu bahadırlar.”</p>
		<p class="normal1">1100 Onun kalmaya kararlılığını anlayınca</p>
		<p class="normal1">Gözyaşı döktü Siegmund Han erlerinin hepsi;</p>
		<p class="normal1">Ayrıldı Kriemhild’den Siegmund Han</p>
		<p class="indentmetin">bir büyük kahırla perişan,</p>
		<div class="clrb"/>
		<p class="normal1">Anlattı şu sözlerle mutsuzluğunu:</p>
		<p class="normal1">1101 “Lânet olsun çağrıldığımız şenliğe!</p>
		<p class="normal1">Eğlenceye gelmek, getirmesin hiçbir Han ailesinin başına</p>
		<p class="normal1">Bizim başımıza gelmiş felâket gibisini;</p>
		<p class="normal1">Haram olsun bize, bir daha Burgund iline gelmek.”</p>
		<p class="normal1">1102 Bağıra bağıra dedi Siegmund erlerinden biri:</p>
		<p class="normal1">“Gün gelir belki bu il’e sefer ederiz,</p>
		<p class="normal1">Bey’imizi kimin öldürdüğünü kesin öğrenebilirsek.</p>
		<p class="normal1">Siegmund’un bahadırları arasında çok var</p>
		<p class="indentmetin">onu öldürene diş bileyen.”</p>
		<div class="clrb"/>
		<p class="normal1">1103 Siegmund öptü Kriemhild’i;</p>
		<p class="indentmetin">onun gelmek istemediğini görüp</p>
		<div class="clrb"/>
		<p class="normal1">Kararlılığını anlayınca</p>
		<p class="indentmetin">hüzün dolu bir sesle şöyle dedi:</p>
		<div class="clrb"/>
		<p class="normal1">“Yurda dönüyoruz</p>
		<p class="indentmetin">içimiz mutsuz,</p>
		<div class="clrb"/>
		<p class="normal1">Ancak şimdi anlıyorum, gönlümü bürüyen tasanın</p>
		<p class="indentmetin">nice yaman olduğunu.”</p>
		<div class="clrb"/>
		<p class="normal1">1104 At sırtında yol aldı Nibelung’lar</p>
		<p class="normal1">Worms’dan Ren boyunca akıntı aşağıya.</p>
		<p class="normal1">Önceleri yoktu yanlarında koruma birliği;</p>
		<p class="normal1">Güvendiler kendi yiğitliklerine kendilerini savunmak için</p>
		<p class="normal1">Bir düşmanlıkla karşılaşma hâlinde.</p>
		<p class="normal1">Gözüpek Nibelung’ların kendi bilekleri</p>
		<p class="indentmetin">koruyacaktı bu erleri.</p>
		<div class="clrb"/>
		<p class="normal1">1105 Hiç kimseden destur istemediler ayrılıp gitmek için.</p>
		<p class="normal1">Derken gördüler Gernot ile Giselher’in</p>
		<p class="indentmetin">kendilerine doğru dostça geldiğini;</p>
		<div class="clrb"/>
		<p class="normal1">Her iki yiğit açıkladı onlara</p>
		<p class="normal1">Uğradıkları kayıptan dolayı</p>
		<p class="indentmetin">içlerinde duydukları üzüntüyü.</p>
		<div class="clrb"/>
		<p class="normal1">1106 Nezaketle konuştu gözüpek Gernot:</p>
		<p class="normal1">“Gökteki Tanrı biliyor ya,</p>
		<p class="indentmetin">hiçbir günahım yok Siegfried’in öldürülmesinde;</p>
		<div class="clrb"/>
		<p class="normal1">Burada kim idi onun düşmanı, duymuş bile değilim,</p>
		<p class="normal1">İçten yanıyorum onun ölümüne.”</p>
		<p class="normal1">1107 Genç Giselher, yanlarına koruyucu birlik verdi.</p>
		<p class="normal1">Özenle sağladı onların güvenliğini,</p>
		<p class="indentmetin">götürdü onları ülke sınırına,</p>
		<div class="clrb"/>
		<p class="normal1">Hatta yoldaşlık etti bahadırlara</p>
		<p class="normal1">Alçak Ülke’ye kadar;</p>
		<p class="normal1">Kimse yoktu orada Siegfried’in hısımlarından</p>
		<p class="indentmetin">yas içinde olmayan.</p>
		<div class="clrb"/>
		<p class="normal1">1108 Nasıl geçti yaşamları daha sonra,</p>
		<p class="indentmetin">bilmiyorum orasını;</p>
		<div class="clrb"/>
		<p class="normal1">Bildiğim şu ki, uzakta</p>
		<p class="indentmetin">hiç bitmedi Kriemhild’in ağlayıp sızlaması;</p>
		<div class="clrb"/>
		<p class="normal1">Kimse teselli veremedi onun yüreğine</p>
		<p class="normal1">Temiz yürekli, vefalı Giselher’den başka.</p>
		<p class="normal1">1109 Dilber Brünhild oturup durdu tahtında azametle;</p>
		<p class="normal1">Kriemhild’in ağlaması hiç umurunda olmadı,</p>
		<p class="normal1">Hiç içinden gelmedi bir daha, ona sevgi göstermek;</p>
		<p class="normal1">Ama gün geldi Kriemhild Hatun da</p>
		<p class="indentmetin">katlanılmaz acı verdi ona.</p>
		<div class="clrb"/>
		</body>
</html>