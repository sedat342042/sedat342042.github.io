<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>1</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
</head>
  <body class="calibre">
<h1 class="h1baslik" id="calibre_toc_2">DESTANIN BAŞLICA KİŞİLERİ</h1>
		<p class="normal1">Alberich: Nibelung Han oğullarının hizmetinde ve onların hazinesinin koruyucusu bir cüce. Bu görevinde, buyruğundaki başka cüceler ona yardımcı olmaktadır. Siegfried, Nibelung Han oğullarını çatışmada yenip öldürerek onların yerine geçince (ülkelerinin, mallarının sahibi olunca) aynı görevleri Siegfried Han hizmetinde yürütmüştür. Cücedir ama, Siegfried ile ilk karşılaştığında onunla dövüşmeye kalkıştığına göre pek de “küçücük bir şey” değildir.</p>
		<p class="normal1">Aldrian: Burgund Atlı Beyleri’nden ve destanın başkişilerinden Hagen ile Dankwart’ın babası.</p>
		<p class="normal1">Amelung’lar: Verona’yı başkent edinmiş Dietrich Han’ın soyu. Uyrukları da bu adla anılıyor (tıpkı Osmanlılar deyişindeki gibi).</p>
		<p class="normal1">Astold: Melk hisarının Bey’i.</p>
		<p class="normal1">Attilâ: Bkz. Etzel.</p>
		<p class="normal1">Balmung: Siegfried’in kılıcı; Hagen yiğidi öldürünce bu kılıcı da sahiplenir; sonra Kriemhild onu aynı kılıçla ve kendi eliyle öldürür.</p>
		<p class="normal1">Bleda: Destanın özgün metninde Blodelin/Blödelin. Attilâ’nın kardeşi (destanda küçük kardeş; aslında büyüğü idi). Dankwart’ın birdenbire kılıç vurmasıyla öldürülür (Gerçek Bleda’yı egemenlik çekişmesi üzerine Attilâ’nın kendisi öldürmüştü).</p>
		<p class="normal1">Botelung: Destana bakılırsa Etzel/Attilâ’nın babasının adı böyleymiş (gerçekte, en güçlü sayılan olasılıkla, Muncuk Han).</p>
		<p class="normal1">Brünhild: Buzyurdu/İzlanda’nın insanüstü güce sahip kız Sultan’ı. Gunther’le evlenir.</p>
		<p class="normal1">Dankrat: Worms’u başkent edinmiş, ortaklaşa egemenlik süren üç Burgund Hanı Gunther, Gernot, Giselher’in çoktan ölmüş babası, Ute Hatun’un kocası.</p>
		<p class="normal1">Dankwart: Hagen’ın küçük kardeşi; Burgund Beyi.</p>
		<p class="normal1">Dietrich: Ortaçağ Almanlarının Bern dediği kentlerden Verona’yı başkent edinmiş Han; ülkesinden ayrılmak zorunda kalmış, Attilâ’nın sarayına sığınmıştır ve onun bağımlısıdır. Bkz. s. 278.</p>
		<p class="normal1">Ekkewart: Burgund Beyleri’nin en yüksek rütbelilerinden biri (Markgraf rütbelidir). Kriemhild’in hizmetindedir.</p>
		<p class="normal1">Else: Bavyera ülkesinin Tuna boyundaki bölümüne egemen, Markgraf rütbeli bir Bey. Gelfrat’ın küçük kardeşi ve bağımlısı. Her ikisi, ülkelerinden geçmekte olan Burgund’larla çatışmaya girerler; Gelfrat öldürülür, Else kaçar.</p>
		<p class="normal1">Etzel/Attilâ: Destanda çok dürüst, iyi yürekli, mert bir Han olarak tanıtılıyor, ancak nedense Burgund’ların azgınlıkları karşısında pek fazla uyuşuk kalıyor, üstelik ikide bir ağlıyor.</p>
		<p class="normal1">Gelfrat: Bavyera Hanı; Else’nin ağabeyi. Bkz. yukarıda Else.</p>
		<p class="normal1">Gere: Burgund Beyleri içinde, Markgraf rütbeli olan bir diğeri.</p>
		<p class="normal1">Gernot: Ortaklaşa egemenlik süren üç Burgund Hanı’ndan ortanca olanı.</p>
		<p class="normal1">Giselher: Aynı Han’lardan en küçük olanı.</p>
		<p class="normal1">Gotelind: Attilâ bağımlısı Pöchlarn Markgrafı Rüdeger’in eşi.</p>
		<p class="normal1">Gunther: Üç Burgund Hanı kardeşten yaşça en büyük ve en çok sözü geçer olanı; Brünhild’in kocası.</p>
		<p class="normal1">Hagen: Burgund’ların en önde gelen Bey’lerinden; üç Han’ın hısımıdır, Dankwart’ın ağabeyidir. Öz mülkü Troneck/Tronje hisarıdır. Bunun yerini saptayamadım. Bugünkü Almanya ve Avusturya’da bu adı taşıyan hiçbir yerleşim yoktur. Yeğeni (kızkardeşinin oğlu) Ortwein, Metz Beyi olduğuna göre Troneck de belki o yakınlarda, bugünkü Almanya dışında bulunan bir hisar idi.</p>
		<p class="normal1">Haward: Attilâ’nın sarayına sığınmış, onun bağımlısı bir Dan (Danimarkalı) Beyi.</p>
		<p class="normal1">Helche: Attilâ’nın ilk eşi; bkz. s. 241.</p>
		<p class="normal1">Hildebrand: Dietrich’in yaşlanmış eğitmeni; Wolfhart’ın dayısı. Kriemhild’in sırf Hagen’a kini uğruna yol açtığı olaylar sonucunda, yeğeni de aralarında olmak üzere, binlerce insanın ölmesinden dolayı duyduğu hınçla destanın en sonunda Kriemhild’i öldürür.</p>
		<p class="normal1">Hunold: Burgund Beyleri’nden; Başmâbeynci.</p>
		<p class="normal1">Iring: Haward bağımlısı Dan Beyi. Burgund Beyleri’yle teke tek dövüşür, Hagen tarafından öldürülür.</p>
		<p class="normal1">Irnfried: Thüring’ler halkının Landgraf rütbeli Bey’i, Attilâ bağımlılarından.</p>
		<p class="normal1">Kriemhild: Üç Burgund Hanı kardeşin tek kızkardeşleri; önce Siegfried’in, sonra Etzel/Attilâ’nın eşi.</p>
		<p class="normal1">Lüdegast: Dan’ların, dolayısıyla Danimarka’nın Han’ı. Burgund’lara saldırmak ister, Siegfried’le savaşır ve ona tutsak düşer. Lüdeger’in kardeşi.</p>
		<p class="normal1">Lüdeger: Sakson’ların, dolayısıyla Saksonya’nın Han’ı. Sözü geçen savaşta ağabeyi ile birlikte Siegfried’e yenilir.</p>
		<p class="normal1">Nibelung: Kendi adıyla, Nibelung’lar Ülkesi (Nibelungenland) diye anılan ülkenin Han’ı. Bunun, kendi yerine geçen iki oğlundan birinin de adı Nibelung’dur. Bu ad, aslında, 10. ya da 11. yüzyıldan kalma, Waltharius denen, İsviçre’de bir keşiş tarafından yazıya bağlandığı sanılan, Lâtince Germen destanı metninde geçen nebulones Franci (baldırıçıplak Frank’lar) deyişinden bozmadır. Daha sonraki Das Nibelungenlied’in birçok kişisi, özellikle de Gunther (Guntharius adıyla), Hagen (Hagano adıyla), Attilâ, o destanda da başkişilerdendir ve destan, nebulones Franci deyimini, Guntharius’un adamları için kullanmaktadır. Aynı ad, Thidrek destanında Niflung’lar biçimine bürünmüştür.</p>
		<p class="normal1">Nudung: Gotelind’in ağabeyi; bkz. s. 346.</p>
		<p class="normal1">Ortlieb: Etzel/Attilâ ile Kriemhild’in tek çocuğu (oğulları). 6 yaş dolaylarında iken anasıyla babasının gözü önünde Hagen tarafından başı kesilir, kesik baş Kriemhild’in kucağına yuvarlanır.</p>
		<p class="normal1">Ortwein: Burgund Beyleri’nden; Hagen’ın yeğeni (kızkardeşinin oğlu), Metz Beyi.</p>
		<p class="normal1">Pilgerin (yani “Hacı”): Passau hisarının Bey’i konumunda bir Başpapaz (Piskopos). Burgund Hanları’nın anası Ute’nin kardeşidir.</p>
		<p class="normal1">Ramung: Ulah’lar ülkesinin (Osmanlıda: Eflâk) Han’ı, Attilâ bağımlılarından.</p>
		<p class="normal1">Rumold: Burgund Beyleri’nden; sarayın Çaşnıgîrbaşı’sı.</p>
		<p class="normal1">Rüdeger: Attilâ bağımlısı, Pöchlarn hisarının Markgraf rütbeli Bey’i; Gotelind’in kocası.</p>
		<p class="normal1">Schilbung: (Yaşlı) Nibelung Han’ın iki oğlundan biri (diğeri, babasının adaşı Nibelung). Her iki kardeş, Siegfried tarafından öldürülür.</p>
		<p class="normal1">Siegfried: Alçak Ülke (Niederland, Hollanda) Han’ı Siegmund’un oğlu, Kriemhild’in ilk eşi.</p>
		<p class="normal1">Sieglind: Siegfried’in anası, Siegmund’un eşi.</p>
		<p class="normal1">Siegmund: Siegfried’in babası Han.</p>
		<p class="normal1">Sindold: Burgund Beyleri’nden; sarayda içki sunucu başı.</p>
		<p class="normal1">Ute: Burgund Hanları üç kardeşin ve Kriemhild’in anası.</p>
		<p class="normal1">Volker: Burgund Beyleri’nden; keman çaldığı için Kemancı diye anılıyor.</p>
		<p class="normal1">Walther: İspanya Hanı; Waltharius destanının başkişisi. Das Nibelungenlied’de adı anılır, kendi görünmez (bkz. 1793 sayılı dörtlük).</p>
		<p class="normal1">Wolfhart: Hildebrand’ın yeğeni (kızkardeşinin oğlu); onun gibi, Dietrich bağımlılarından.</p>
		<p class="normal1">Destanda ayrıca Hun bağımlısı Bey’ler olarak Gerbart, Gibeche, Helferich, Helmnot, Hornboge, Rischard, Schrutan, Sigesstab, Wichard, Wolfbrand, Wolfwein da ortaya çıkmaktadır.</p>
		</body>
</html>