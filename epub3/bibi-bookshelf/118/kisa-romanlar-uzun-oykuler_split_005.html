<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>kisa-romanlar-uzun-oykuler</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_3"><span class="ideitalik">Daisy Miller</span></h1>
				<p class="ortayazi"><span class="idebold">I</span></p>
				<p class="ortayazi"><span class="idebold">Les Trois Couronnes</span><sup class="calibre3"><a href="kisa-romanlar-uzun-oykuler_split_008.html#footnote-100-22" id="footnote-100-22-backlink" name="footnote-100-22-backlink">[22]</a></sup></p>
				<p class="normal">İsviçre’nin Vevey kentinde rahat bir otel vardır. Aslında bir değil, birçok otel vardır ya. Turistleri eğlendirmekle geçinen küçük kent, çoğu gezginin anımsayacağı gibi, masmavi bir gölün kıyısında kurulmuştur. Bembeyaz yüzünde yüze yakın balkonu bulunan, damında bir düzine bayrağın dalgalandığı, son moda “Grand Otel”den tutun da, pembe ya da sarı badanalı duvarına Alman harflerini andıran harflerle yazılmış adı, bahçesinin köşeciğindeki kaba saba çardağıyla güngörmüş İsviçre pansiyonuna kadar otel ödevi gören her türlü yapı gölün kıyısına sıralanmıştır. Yalnız bunlardan biri lüksle olgunluğu kendinde birleştiren havasıyla türedi komşularından kolayca ayırt edilen, ünlü, hatta klasik değerde bir oteldir. Haziran ayında bu bölgeye pek çok Amerikalı turist gelir. Öyle ki böyle zamanlarda Vevey, Amerikan kaplıca kentlerinin kimi özelliklerini kazanır, denebilir. O zaman Vevey’de Saratoga’nın Newport kentini andıran görünümler, sesler vardır: “Şık” genç kızların hızla oraya buraya gidip gelmesi, muslin şalların hışırtısı, gecenin geç saatlerine dek süren caz müziği, günün her saatinde ortalığı çınlatan tiz sesler. <span class="ideitalik">Trois</span> <span class="ideitalik">Couronnes</span> adındaki bu kusursuz otelde, yukarıda saydığımız bütün bu şeylerin yardımıyla, kendinizi kolayca <span class="ideitalik">Ocean House</span>’da ya da <span class="ideitalik">Congress Hall</span>’da sanabilirsiniz. Yalnız hemen söylemek gerekir ki, <span class="ideitalik">Trois Couronnes</span>’un bunlara hiç uymayan yönleri de vardır: Elçilik kâtiplerini andıran temiz pak Alman garsonları, bahçede oturan Rus prensesleri, öğretmenlerinin elinden tutmuş giden Polonyalı oğlan çocukları, bir de <span class="ideitalik">Dent du Midi</span> <span class="ideitalik">Dağı</span>’nın tepesiyle <span class="ideitalik">Chillon</span> <span class="ideitalik">Şatosu</span>’nun güzel kulelerinin uzaktan görünüşü.</p>
				<p class="normal">İki üç yıl kadar önce <span class="ideitalik">Trois Couronnes</span>’un bahçesinde oturarak bütün bu hoş görünümleri izleyen genç Amerikalı’nın kafasında saydığımız benzerliklerin mi, yoksa ayrılıkların mı önde geldiğini bilemiyorum. Yalnız bu tatlı yaz sabahında her şey gözlerine çok güzel görünüyor olmalıydı. Bir gün önce küçük, buharlı gemiyle uzun zamandır oturduğu Cenevre kentinden bu otelde kalan halasını görmeye gelmişti. Ama halasının her zamanki gibi baş ağrısı tutmuştu; odasına kapanmış naneruhu koklayıp duruyordu. Genç adam, gönlünün dilediği gibi gezmekte özgür kalmıştı. Yirmi yedi yaşlarındaydı. Arkadaşları kendisinin Cenevre’de “okuduğunu” söylerlerdi; düşmanlarıysa... Düşmanı yoktu genç adamın. Son derece sevimliydi. Herkes ondan hoşlanırdı. Biz yalnız bir noktayı belirtelim: Kimi kaynaklara göre, onun Cenevre’de bu kadar çok oyalanmasının nedeni, kendisinden yaşlı yabancı bir hanıma olan aşırı düşkünlüğüydü. Pek garip söylentilere konu olan bu kadını gören Amerikalı ya pek azdı ya da hiç olmamıştı. Gerçekte Winterbourne’un bu küçük Kalvenist kente bağlılığı oldukça eskiydi. Çocukken orada yatılı bir okula verilmiş, büyüyünce yine orada üniversiteye gitmişti. Böylece birçok gençlik arkadaşı edinmişti. Çoğu hâlâ devam eden bu arkadaşlıklar, onun için büyük bir mutluluk kaynağıydı.</p>
				<p class="normal">Halasının kapısını çalıp da hasta olduğunu öğrenince şöyle bir dolaşmış, sonra sabah kahvaltısı için otele dönmüştü. Şu anda kahvaltısı bitmişti; bahçede küçük bir masanın başına oturmuş, ataşeyi andıran garsonlardan birinin getirdiği kahveyi yudumluyordu. Sonunda kahvesi de bitti. Bir sigara yaktı. Az sonra yoldan ona doğru dokuz on yaşlarında bir oğlan çocuğunun yaklaştığını gördü. Yaşına göre ufak yapılı olan çocuğun yüzünde yaşlılara özgü bir anlam vardı; rengi solgun, yüz çizgileri keskindi. Golf pantolonunun altındaki kırmızı çorapları ince bacaklarını açıkta bırakıyordu. Narçiçeği bir boyun bağı takmıştı. Elindeki uzun dağcı sopasının sivri ucunu çiçek tarhlarına, sıralara, arkadan hanımların eteklerine saplayıp duruyordu. Winterbourne’un önünde durup küçük, parlak gözlerinin delici bakışlarıyla baktı. Sonra da ne büyük, ne de çocuk sesine benzemeyen tiz, sert sesiyle sordu: “Bana bir şeker verir misiniz?”</p>
				<p class="normal">Winterbourne masada duran kahve takımına bir göz attı.</p>
				<p class="normal">Birkaç şeker kalmıştı. “Bir tane alabilirsin” dedi. “Ama çocuklara şeker pek yaramaz sanırım.”</p>
				<p class="normal">Oğlan masaya doğru seğirtti, özlemle baktığı şekerlerden üçünü dikkatle seçtikten sonra ikisini, hemen pantolonunun cebine indirip üçüncüsünü ağzına attı. Bir yandan değneğini mızrak gibi Winterbourne’un sırasına saplarken, bir yandan da ağzındaki şekeri kırmaya çalışıyordu. Kendine özgü konuşmasıyla, “Amma da sertmiş!” diye bağırdı. Winterbourne bu küçük delikanlıyla yurttaş olmakla onurlandığını anlamakta gecikmemişti. Babacan bir edayla, “Dikkat et, dişin acımasın” dedi.</p>
				<p class="normal">Çocuk yanıtladı: “Acıyacak diş mi var bende? Döküldü bütün. Yedi tane kaldı. Annem dün akşam saydı. Sayar saymaz biri daha düşmesin mi? Daha fazla diş dökersem dövecekmiş! Sanki benim elimdeymiş gibi. Suç bende değil, bu Avrupa’da, bu iklimde. Amerika’dayken hiç dişim dökülmezdi. Ah bu oteller yok mu!..”</p>
				<p class="normal">Winterbourne eğleniyordu, “Üç şeker birden yersen annen de seni döver” dedi.</p>
				<p class="normal">“Öyleyse o da bana çikolata versin. Çikolata –Amerikan çikolatası– denen şeyin yüzünü gördüğümüz yok burada. Amerikan çikolatası gibi var mı?”</p>
				<p class="normal">“Amerikan çocuğu gibi de yoktur değil mi?”</p>
				<p class="normal">“Bilmem. Ben Amerikan çocuğuyum.”</p>
				<p class="normal">Winterbourne güldü, “Sen en iyilerindensin belli ki” dedi.</p>
				<p class="normal">İçi içine sığmayan küçüğün susacağı yoktu, “Siz de Amerikalı mısınız?” diye sordu. Aldığı olumlu yanıt üzerine bildirdi: “Amerikan erkeği gibisi yoktur.”</p>
				<p class="normal">Winterbourne bu övgüye teşekkür etti. Değneğine at gibi binen oğlan bir yandan ikinci şekerle cebelleşirken, bir yandan da çevresine bakınıyordu. Winterbourne, küçüklüğünde kendisinin de bu çocuğa benzeyip benzemediğini düşündü. O da bu yaşlarda Avrupa’ya getirilmişti. Çocuk birden bağırdı: “İşte ablam geliyor. O da Amerikan kızı.”</p>
				<p class="normal">Winterbourne yola baktı. Güzel bir genç kız kendilerine doğru geliyordu. Neşeyle küçük dostuna döndü, “Amerikan kızları gibisi yoktur” dedi.</p>
				<p class="normal">“Hiç de değil. Benim ablam durmadan bana çatar.”</p>
				<p class="normal">“Bu onun suçu olmasa gerek.”</p>
				<p class="normal">O sırada genç kız yanlarına yaklaşmıştı. Beyaz muslin elbisesi yüzlerce farbala ve volanla, açık renk kurdelelerden yapılmış fiyonklarla süslüydü. Başı açıktı, ama elinde kenarı işlemeli büyük bir şemsiye sallanıyordu. Göz alacak, hayranlık uyandıracak kadar güzeldi. Winterbourne içinden, “Ne de güzeldirler!” diye düşündü. Bir yandan da ayağa kalkmak ister gibi yerinde doğruldu. Genç kız sıranın önünde, göle bakan alçak bahçe duvarının yanında durdu. Oğlan değneğini şimdi de yüksek atlama sırığı yapmış, ona dayanıp çakılların üzerinde zıp zıp zıplıyordu. Genç kız sordu: “Ne yapıyorsun orada, Randolph?”</p>
				<p class="normal">Randolph yanıtladı: “Alpler’e tırmanıyorum. İşte böyle.” Zıpladı. Winterbourne’un kulaklarının yanından çakıl taşları uçuştu, “Böyle tırmanılmaz, inilir” dedi.</p>
				<p class="normal">Randolph, küçük, tiz sesiyle ablasına, “Bu bay Amerikalı’ymış” dedi. Genç kız bu söze hiç aldırmadan kardeşine bakmayı sürdürdü. Sonra yalnız, “Sen sussan iyi edersin” dedi.</p>
				<p class="normal">Winterbourne böylece tanışmış sayılabileceklerini düşünerek ayağa kalktı, sigarasını atarak ağır ağır yaklaştı. Büyük bir incelikle genç kıza bakarak konuştu: “Bu delikanlıyla tanıştık.” Cenevre’de gençlerin evli olmayan genç bayanlarla ancak kimi durumlarda konuşabileceğini çok iyi biliyordu, ama burada, Vevey’de, konuşmak için bundan daha uygun bir durum olabilir miydi? Güzel bir Amerikalı kız gelip bahçede karşınızda durmuşsa, onunla konuşmak gerekirdi. Yalnız bu güzel Amerikalı kız Winterbourne’un sözlerini işitince ona şöyle bir baktıktan sonra başını çevirerek duvarın üzerinden gölü, karşı kıyıdaki dağları izlemeye koyulmuştu. Genç adam fazla ileri gitmiş olmaktan çekindi. Bununla birlikte, gerilemektense biraz daha ilerlemeyi uygun buldu. O ne söyleyeceğini düşünürken, kız yeniden kardeşine dönmüştü.</p>
				<p class="normal">“Nereden buldun o sopayı bakalım?”</p>
				<p class="normal">“Satın aldım.”</p>
				<p class="normal">“İtalya’ya götürmek niyetinde değilsin ya?”</p>
				<p class="normal">“Götürmez olur muyum!”</p>
				<p class="normal">Genç kız giysisinin önüne bakarak bir iki kurdelesini düzeltti. Sonra gene gözlerini manzaraya dikerek, “Neyse sen onu bir yana bıraksan iyi edersin” dedi.</p>
				<p class="normal">Winterbourne son derece saygılı bir sesle sordu: “İtalya’ya mı gidiyorsunuz?”</p>
				<p class="normal">Genç kız yeniden ona baktı, “Evet efendim” dedi ve sustu.</p>
				<p class="normal">Winterbourne biraz utanmıştı, ama gene konuştu: “Simplon’la mı?”</p>
				<p class="normal">“Bilmem ki. Bir dağdan ineceğiz sanırım. Hangi dağdı o, Randolph?”</p>
				<p class="normal">Çocuk sordu: “Nereye giderken?”</p>
				<p class="normal">Winterbourne, “İtalya’ya” dedi.</p>
				<p class="normal">“Ne bileyim ben. Ben İtalya’ya gitmek istemiyorum ki. Amerika’ya gitmek istiyorum.”</p>
				<p class="normal">Genç adam, “İtalya öyle güzeldir ki!” dedi.</p>
				<p class="normal">Randolph, “Çikolata bulunur mu orada?” diye bağırarak sordu.</p>
				<p class="normal">Genç kız “Umarım yoktur. Yediğin çikolatalar sana yeter” dedi, “annem de öyle diyor zaten.”</p>
				<p class="normal">Çocuk sıçramaya devam ederken söyleniyordu: “Ne zamandır ağzıma koymadım. Yüz haftadır çikolata yüzü gördüğüm yok.”</p>
				<p class="normal">Genç kız yeniden farbalalarını gözden geçirdi, fiyonklarını düzeltti. Az sonra Winterbourne yüreklenerek manzaranın güzelliğinden söz açtı. Sıkılganlığı geçiyordu. Besbelli kız hiç de utangaç değildi. Sevimli yüzünde en ufak bir değişiklik belirmemişti. Adam konuşurken başka yana bakıyor, onu hiç duymamış gibi yapıyordu, ama bu utangaçlığından değildi anlaşılan. Huyu böyleydi. Winterbourne konuşmayı sürdürerek önlerinde uzanan manzarada genç kızın bilmediğini anladığı bazı ilgi çekici noktaları gösteriyordu. Bu arada kızın kendisine sık sık bakmak lütfunda bulunduğunu gördü. Bu bakışlar açık ve korkusuzdu ama, temizdi. Çünkü duru ve dürüsttü genç kızın gözleri. Hem de çok güzel gözlerdi. Winterbourne çoktandır bu genç yurttaşı kadar güzel birine, teni, burnu, kulakları, dişleri, çeşitli yönleriyle güzel birine rastlamadığını düşündü. Kadın güzelliğinden büyük mutluluk duyardı. Bu güzelliği gözlemleyerek çözümlemeye tutkundu. Genç kızın yüz çizgileri üzerinde de bazı gözlemlerde bulundu. Anlamsız bir yüz olduğu ileri sürülemezdi bu yüzün, ama fazla bir anlatım gücü de yoktu. İnce bir yüzdü ama, Winterbourne onu –hoşgörüyle ama– “bitmemiş” buluyordu. Küçükbey Randolph’un ablası belki de koketin biriydi. Kuşkusuz kendi başına buyruk bir kızdı. Başına buyruk bir kız olabilirdi ama, parlak, tatlı ve derinlikten uzak olan bu küçük yüzde alay ya da küçümsemenin izi yoktu. Çok geçmeden genç kızın konuşmaktan hoşlandığı anlaşıldı. Kışı geçirmek üzere annesi ve Randolph’la Roma’ya gideceklerini anlattı. Genç adama gerçekten Amerikalı olup olmadığını sordu. Amerikalı’dan çok Alman’a benzediğini söyledi; biraz duraklayarak, “Hele konuşurken” diye ekledi. Winterbourne gülerek, Amerikalılar gibi konuşan Almanlar tanıdığını, ama, anımsadığı kadarıyla Alman gibi konuşan Amerikalı’ya hiç rastlamadığını söyledi. Sonra genç kıza kendisinin biraz önce kalktığı sırayı göstererek oturursa daha rahat edeceğini anımsattı. Genç kız ayakta durmaktan ve dolaşmaktan hoşlandığından söz etmekle birlikte, az sonra oturdu. Amerika’da New York eyaletinden olduğunu anlattı. “Bilmem bu eyaletin nerede olduğunu biliyor musunuz?” dedi. Winterbourne kızın küçük, cıva gibi kardeşini yakalayıp, birkaç dakika yanında tutarak haklarında daha çok bilgi edindi. “Adın ne senin, küçük?”</p>
				<p class="normal">Oğlan yanıtladı: “Randolph C. Miller.” Sonra değneğini ablasına doğru uzatarak, “Şimdi de onun adını söyleyeceğim” diye ekledi. Genç kız istifini bozmadan “Bekle de sorsunlar” dedi.</p>
				<p class="normal">Winterbourne, “Adınızı öğrenmeyi çok isterdim” dedi.</p>
				<p class="normal">Çocuk atıldı: “Adı Daisy Miller, ama asıl adı değil; kartındaki adı başka.”</p>
				<p class="normal">Miss Miller, “İyi ki kartım yok sende” dedi.</p>
				<p class="normal">“Asıl adı Annie P. Miller.”</p>
				<p class="normal">Kız, Winterbourne’u göstererek, “Sen de bayın adını sorsana” dedi. Fakat Randolph oralı olmadı; kendi ailesi hakkında bilgi vermeyi sürdürdü.</p>
				<p class="normal">“Babamın adı Ezra B. Miller. O, Avrupa’da değil. Çok daha iyi bir yerde.”</p>
				<p class="normal">Winterbourne önce çocuk babasının cennete gittiğini söylemek istiyor sandı; belki ona böyle demesini öğretmişlerdi. Ama Randolph hemen ekledi: “Babam Schenectady’de kaldı. Büyük bir işadamıdır da. Çok zengin tabii.” </p>
				<p class="normal">Miss Miller şemsiyesini indirip kenarındaki işlemelere bakarak, “Daha neler!” dedi.</p>
				<p class="normal">Winterbourne oğlanı bıraktı; o da sopasını sürüyerek uzaklaştı.</p>
				<p class="normal">Genç kız, “Avrupa’dan hoşlanmadı. Geri dönmek istiyor” dedi.</p>
				<p class="normal">“Schenectady’ye mi?”</p>
				<p class="normal">“Evet, doğru evimize. Burada arkadaşsız kaldı. Bir çocuk var ama, o hep öğretmeniyle dolaşıyor. Bırakmıyorlar ki oynasın.”</p>
				<p class="normal">“Sizin kardeşinizin öğretmeni yok mu?”</p>
				<p class="normal">“Annem ona bizimle birlikte dolaşacak bir öğretmen bulmayı düşündü. Belki tanırsınız, Bayan Sanders adında Amerikalı bir hanım vardır, o da çok iyi bir öğretmenin adını vermiş. Bayan Sanders, Bostonlu galiba. Anneme bu öğretmenin sözünü etmiş. Biz de onu tutmayı düşündük. Bizimle birlikte gelecekti. Ama Randolph yanımızda öğretmen istemedi. Trenlerde ders yapılmazmış. Bizim de yarı ömrümüz trende geçiyor. Bir İngiliz hanımla tanıştık. Belki bilirsiniz; adı Bayan Featherstone’du galiba. Randolph’a niçin benim ders çalıştırmadığımı sordu: “Ders vermek” diyordu, “oysa ders almak şöyle dursun, bana ders verir Randolph. Çok akıllıdır.”</p>
				<p class="normal">“Evet. Çok akıllıya benziyor.”</p>
				<p class="normal">“İtalya’ya varır varmaz annem ona öğretmen bulacak. İyi öğretmenler var mıdır İtalya’da?”</p>
				<p class="normal">“Bulunur sanırım.”</p>
				<p class="normal">“Olmazsa bir okul bulmaya çalışacak. Daha dokuz yaşında. Öğrenimini sürdürmesi gerek. Üniversiteye gidecek çünkü.”</p>
				<p class="normal">Daisy Miller böylece ailesini ilgilendiren sorunlardan, çeşitli konulardan konuşmayı sürdürdü. Parlak yüzüklerin süslediği son derece güzel ellerini kucağında kavuşturmuş oturuyor, güzel gözleri zaman zaman Winterbourne’un gözlerine takılıyor, bahçeyi, gelip geçenleri ve güzel manzarayı süzüyordu. Winterbourne’la sanki çoktandır tanışıyormuş gibi konuşuyordu. Genç adam durumdan hoşnuttu. Yıllardır böyle konuşkan bir genç kıza rastlamamıştı. Gelip kanepede yanına oturan tanımadığı bu genç kız için gevezelik ediyor denilebilirdi. Çok durgun sevimli bir hali vardı. Hiç kımıldamadan oturuyordu, ama dudaklarıyla gözleri durmadan oynuyordu. Sesi yumuşak, ince, hoş ve dostçaydı. Winterbourne’a kendisinin, annesinin ve kardeşinin Avrupa’da şimdiye dek neler yaptıklarını, bundan sonra neler yapacaklarını bir bir anlattı; özellikle kaldıkları çeşitli otellerden söz açtı. “Trende rastladığımız o İngiliz hanım bana, ‘Amerika’da herkes otelde oturmaz mı?’ diye sordu. Ben de, ‘Ömrümde Avrupa’da kaldığım kadar otelde kalmamıştım’ dedim. Gerçekten bu kadar çok otel başka yerde görmedim, her yer otel” diyordu. Ancak Daisy Miller bunları kavgacı bir tutumla söylememişti. Halinden çevresindeki her şeyden hoşlandığı anlaşılıyordu. “İnsan alışınca oteller hiç de fena değil” dedi. Avrupa’ya da bayılmış. Hiç mi hiç düş kırıklığı duymamış. Belki daha önce Avrupa’yla ilgili çok şey dinlemiş de ondan. Avrupa’ya birçok kez gidip gelen sayısız yakın arkadaşı varmış. Sonra giysileri falan da Paris’ten gelirmiş. Onları giydikçe kendini Avrupa’da sanırmış.</p>
				<p class="normal">Winterbourne, “Büyülü giysiler gibi, desenize” dedi.</p>
				<p class="normal">Daisy Miller bu söz üzerinde durmadan, “Evet” dedikten sonra ekledi: “Bu giysiler içimde hep Avrupa’ya gelmek isteği uyandırırdı. Ama giysi almak için değil. Çünkü giysilerin en güzelini Amerika’ya gönderiyorlar biliyorum. Buradakiler korkunç. Avrupa’da hoşlanmadığım tek şey sosyete yaşamı oldu. Sosyete diye bir şey yok zaten; varsa bilmem nereye saklanmış. Siz gördünüz mü? Ben hiç rastlamadım. Sosyete yaşamına çok düşkünümdür; çok yaşadım. Yalnız Schenectady’de değil; New York’ta da. Her kış New York’a gider bol bol sosyeteye girerim. Geçen kış onuruma on yedi yemek verildi. Bunlardan üçünü veren erkekti hem de. Schenectady’dekinden daha fazla arkadaşım var New York’ta. Çoğu erkek, ama kızlar da var.” Bir an durakladı. Değişmeyen gülümsemesi, bütün güzelliğini yansıtan gözleriyle Winterbourne’a bakarak, “Erkeklerle her zaman arkadaşlık etmişimdir” dedi.</p>
				<p class="normal">Bu sözler Winterbourne’u eğlendirmekle birlikte şaşırtıyordu da. Genç kızın çekiciliğine kapılmıştı. Bu kesindi. Yalnız o güne dek bir genç kızın ağzından böyle şeyler duymamış, duymuşsa da bunu söyleyenin “serbestliğine” vermişti. Şimdi Daisy Miller’i Cenevre’nin “hafifmeşrep” dediği kadınlardan sayması ya da hiç değilse böyle bir yaradılışta olmakla suçlaması mı gerekecekti? Cenevre’de bu kadar uzun zaman kalmakla çok şeyler yitirdiğini düşündü. Amerikalıların konuşma özellikleri ona yabancı geliyordu artık. Kendini bildi bileli Amerikalı tipine bu kadar uyan bir kıza rastlamamıştı. Çok çekici bir yanı vardı bu kızın. Yalnız biraz fazla dost canlısıydı. Belki de New York eyaletinden güzel bir kızdı, hepsi o kadar. Bunlar, bu erkeklerle arkadaşlık eden güzel kızlar, hep böyle miydiler? Yoksa Daisy Miller aynı zamanda içinden pazarlıklı, atak, düşüncesiz bir kız mıydı? Winterbourne sezgisini yitirmişti sanki. Mantığı da ona bir yol gösteremiyordu. Daisy Miller’in son derece saf bir görünüşü vardı. Amerikalı kızların çok temiz olduğunu söyleyenlerin yanında hiç de öyle olmadıklarını ileri sürenler de çıkmıştı. Winterbourne’a kalırsa, Daisy Miller flörtçünün biriydi. Flört etmesini seven güzel bir Amerikalı. Bu gibi kızlarla şimdiye dek alışverişi olmamıştı. Avrupa’da iki üç hanımla tanışmıştı, bunların hepsi de Daisy Miller’den daha yaşlıydılar. Görünüşü kurtarmak için kocaları da vardı, insanın başına dert olabilecek tehlikeli kadınlardı bunlar. Ama Daisy Miller böylelerinden değildi. Doğal bir hali vardı. Flört etmekten hoşlanan güzel bir Amerikan kızıydı, hepsi bu. Winterbourne, Daisy Miller’i en iyi tanımlayan sözü bulmuş olmaktan hoşnut, arkasına yaslandı. O güne dek böylesine çekici bir burun görmediğini düşündü. Flört etmekten hoşlanan güzel bir Amerikan kızıyla arkadaşlığın koşulları, sakıncaları neydi acaba? Çok geçmeden bunları öğrenmek fırsatını bulacağı anlaşıldı.</p>
				<p class="normal">Daisy Miller, şemsiyesini <span class="ideitalik">Chillon</span> <span class="ideitalik">Şatosu</span>’nun uzakta parıldayan kulelerine doğru uzatarak “Şu eski şatoya gittiniz mi?” diye sordu.</p>
				<p class="normal">“Evet, hem de kaç kez. Siz de görmüşsünüzdür, değil mi?”</p>
				<p class="normal">“Yok, biz gitmedik. Ama ben öyle gitmek istiyorum ki. Bir gün giderim sanırım. Bu eski şatoyu görmeden buradan ayrılmam.”</p>
				<p class="normal">“İyi bir gezinti olur. Gitmesi de zor değil. Arabayla da gidilir, vapurla da.”</p>
				<p class="normal">“Trenle de gidiliyor.”</p>
				<p class="normal">“Evet, öyle.”</p>
				<p class="normal">“Rehberimiz söylüyor; ta şatonun kapısına dek götürüyorlarmış. Geçen hafta gidecektik ama, annem vazgeçti. Hazımsızlık çekiyor da. Gidemedi. Randolph da gitmek istemedi; eski şatolarla başı hoş değilmiş. Randolph’u kandırabilirsek bu hafta gideriz belki.”</p>
				<p class="normal">Winterbourne gülerek, “Kardeşiniz eski anıtlara karşı ilgi duymuyor mu?” diye sordu.</p>
				<p class="normal">“Hayır. Sevmiyor eski şatoları. Daha dokuzunda. Otelde kalmak istiyor. Annem de onu yalnız bırakmaya korkuyor; rehberimiz de yanında kalmaz. Bu yüzden pek bir yerlere çıkamadık” dedi ve gene <span class="ideitalik">Chillon</span> <span class="ideitalik">Şatosu</span>’nu gösterdi: “Ama oraya gidemezsek çok yazık olur.”</p>
				<p class="normal">“Bir yolunu bulur, gidersiniz. Öğleden sonra Randolph’la kalacak birini bulamaz mısınız?”</p>
				<p class="normal">Bayan Miller bir an Winterbourne’a baktı, sonra hiç bozmadan “Keşke siz kalsanız onunla” dedi.</p>
				<p class="normal">Winterbourne bir an kararsız durduktan sonra, “Sizinle <span class="ideitalik">Chillon</span>’a gitmeyi yeğlerdim” yanıtını verdi.</p>
				<p class="normal">Genç kız hep o dingin haliyle sordu: “Benimle mi?”</p>
				<p class="normal">Onun yerinde Cenevreli bir genç kız olsa, kıpkırmızı kesilir, hemen yerinderi fırlardı. Daisy Miller böyle bir şey yapmadı. Gene de Winterbourne fazla ileri gittiğini düşünerek kızın gücenmesinden korktu. Saygılı saygılı, “Annenizle birlikte” diye ekledi.</p>
				<p class="normal">Daisy Miller ise ne önceki ileri gidişin, ne de sonraki saygılı davranışın farkında bile değildi. “Annem gitmez sanırım” dedi. “Öğleden sonraları gezmekten hoşlanmıyor. Ama sahi mi? Gerçekten oraya gitmek ister misiniz?”</p>
				<p class="normal">“Hem de pek çok.”</p>
				<p class="normal">“Öyleyse belki bir yolunu buluruz. Annem Randolph’la kalırsa Eugenio da kalır.”</p>
				<p class="normal">“Kim bu Eugenio?”</p>
				<p class="normal">“Rehberimiz. Randolph’la yalnız kalmaktan hiç hoşlanmıyor. Ömrümde böyle titiz adam görmedim. Ama rehberliğine diyecek yok doğrusu. Evet, annem kalırsa, o da Randolph’la kalır. Biz de şatoya gidebiliriz.”</p>
				<p class="normal">Winterbourne düşündü. “Gidebiliriz” sözü ancak kendisiyle Bayan Miller’in gidebileceği anlamına gelebilirdi. İnanılmayacak kadar hoş bir şey olurdu bu. Genç kızın elini öpsem mi, diye düşündü. Aklına geleni yapıp her şeyi berbat edebilirdi ama, neyse ki, tam o sırada yanlarında bir adam belirmişti. Bu, Eugenio olmalıydı. Uzun boylu, yakışıklı, koca favorili bir genç olan rehber, Winterbourne’a ters ters bakarak Daisy Miller’e yaklaştı. Üzerinde kadife bir ceket, pınl pırıl bir saat kösteği vardı.</p>
				<p class="normal">Daisy Miller son derece dost bir tavırla, “Sen misin, Eugenio?” dedi.</p>
				<p class="normal">Eugenio, Winterbourne’u tepeden tırnağa süzmüştü. Genç kıza dönerek ciddi bir tavırla selamladı, “Yemeğin hazır olduğunu matmazele bildirmekle onur duyarım” dedi.</p>
				<p class="normal">Bayan Miller ağır ağır kalktı. “Eugenio, şu eski şatoya gene de gidiyorum işte” diye haber verdi.</p>
				<p class="normal">“<span class="ideitalik">Chillon</span>’a mı matmazel? Demek matmazel karar verdiler?”</p>
				<p class="normal">Winterbourne, adamın sesini pek saygısız bulmuştu. Genç kızla alay ettiği seziliyordu. Bayan Miller bile bunun farkına varmıştı. Biraz, ama pek az kızararak Winterbourne’a döndü, “Caymazsınız ya?” diye sordu.</p>
				<p class="normal">“Gitmezsek üzülürüm.”</p>
				<p class="normal">“Bu otelde kalıyorsunuz değil mi? Amerikalı olduğunuz da doğru?”</p>
				<p class="normal">Rehber Winterbourne’a kötü kötü bakmakta devam ediyordu. Genç adam bu bakışın hiç olmazsa Daisy Miller’e karşı bir saygısızlık olduğunu düşündü. Adam sanki kızın her önüne gelenle arkadaşlık ettiğini ima ediyor gibiydi. Gülümseyerek genç kıza, “Sizi benimle ilgili her konuda bilgi verebilecek bir hanımla tanıştırmaktan onur duyacağım” dedi. Onu halasıyla tanıştıracaktı.</p>
				<p class="normal">Bayan Miller de gülümsedi: “İyi öyleyse. Bir gün gideriz.” Sonra Eugenio’nun yanında otele doğru gitti. Kızın muslin farbalalarını çakıllı yolun üzerinde sürüyerek uzaklaşmasına bakan Winterbourne, prensesler gibi bir yürüyüşü var, diye düşünüyordu.</p>
				<p class="normal">Bununla birlikte halası Bayan Costello’yla Bayan Daisy Miller’i tanıştırmaya söz vermekle üstüne, altından kolay kolay kalkamayacağı bir iş aldığını da biliyordu. Halasının baş ağrısı geçer geçmez onu görmeye gitti; hal hatır sorup, yeğenlik görevini yerine getirdikten sonra, otelde kalan bir ana, kız ve oğuldan oluşan Amerikalı aileyi görüp görmediğini sordu.</p>
				<p class="normal">Bayan Costello yanıtladı: “Bir de rehber var, değil mi? Görmez olur muyum onları... Hem gördüm, hem de duydum. Elimden geldiği kadar da uzak durmaya çalıştım.” Varlıklı bir dul olan Costello seçkin bir insandı. Baş ağrıları izin verse, yaşadığı devirde derin izler bırakacak işler yapacağını anlatmak ister gibi konuşurdu. Uzun ve dolgun bir yüzü, büyükçe bir burnu vardı. Göz alıcı beyaz saçlarını, başının üzerinde iri lüleler ve bukleler halinde toplamıştı. New York’ta evli iki oğlu vardı. Bir oğlu da Avrupa’da, Hamburg’da gününü gün etmedeydi. Avrupa’da çok gezdiği halde, annesinin bulunduğu kentlere pek uğramazdı. Bu yüzden yalnızca halasını görmek için tutup Vevey’e gelen Winterbourne, Bayan Costello’nun deyimiyle, ona en “yakınlarından” daha çok ilgi gösteriyordu. Genç adam Cenevre’de insanın halasıyla her zaman ilgilenmesi gerektiğini öğrenmişti. Bayan Costello yıllardan beri yeğenini görmediği için, gelişine pek sevindi. Onun bu davranışını övgüyle karşıladığını göstermek için de, kendisinin saltanat sürdüğünü ima ettiği Amerikan başkenti sosyetesinin birçok sırrını yeğenine açıkladı. Dost seçerken çok titiz davrandığını kabul ediyor, New York’u tanısa, Winterbourne’un kendisine hak vereceğini söylüyordu. Bayan Costello’nun çeşitli yönleriyle anlattığı bu toplumun kesin çizgilerle katlara ayrılmış düzeni Winterbourne’u bunaltan bir ölçüde çarpıcıydı.</p>
				<p class="normal">Halasının konuşmasından Daisy Miller’in bu düzendeki yerinin epeyce aşağılarda olduğu anlaşılıyordu. Genç adam, “Korkarım, onları beğenmiyorsunuz...” dedi.</p>
				<p class="normal">“Çok bayağı insanlar. Onlar da Amerikalı ama, insan vatanına olan görevini onlar gibilerle görüşmekle değil, görüşmemekle yerine getirir.”</p>
				<p class="normal">“Demek onları çevrenize kabul etmiyorsunuz...”</p>
				<p class="normal">“Elimde değil, Fredrick’çiğim. Elimden gelse iyi; ama yapamıyorum işte.”</p>
				<p class="normal">Winterbourne birden, “Genç kız çok güzel” dedi.</p>
				<p class="normal"> “Doğru, güzel ama çok da bayağı.”</p>
				<p class="normal">Winterbourne biraz durakladıktan sonra, “Evet, anlıyorum” dedi.</p>
				<p class="normal">“O da bütün ötekiler gibi çekici. Nereden kaparlar bu çekiciliği bilmem. Giyinişi de kusursuz. Ne kadar güzel giyindiğini sen pek anlayamazsın. Nasıl kazanırlar giyinme beğenisini acaba?”</p>
				<p class="normal">“Ama halacığım, bu kız vahşi bir Kızılderili de değil ya artık!”</p>
				<p class="normal">“Gene de annesinin tuttuğu rehberle sıkı fıkı olan bir genç kız.”</p>
				<p class="normal">“Rehberle sıkı fıkı mı dediniz?”</p>
				<p class="normal">“Annesinin de kızından kalır yeri yok ya zaten. Rehberle içlidışlı olmuşlar. Efendiden bir adammış gibi. Yemeklerini de birlikte yiyorlarsa, hiç şaşmam. Belki de şimdiye kadar böyle nazik, iyi giyinen, zarif bir erkeğe rastlamamışlardır. Genç bayan, kontların da olsa olsa bu efendi gibi olacağını sanıyordur. Adam sigara da içiyor sanırım.”</p>
				<p class="normal">Winterbourne bu açıklamaları ilgiyle dinliyordu. Daisy Miller hakkında aydınlanmıştı artık. Demek uçarı, hoppa bir kızdı.</p>
				<p class="normal">“Rehber falan değilim ama, bana da çok nazik davrandı.”</p>
				<p class="normal">Bayan Costello ağırbaşlı edasıyla sordu: “Neden onunla tanıştığını daha önce söylemedin?”</p>
				<p class="normal">“Bahçede rastladım, biraz konuştuk.”</p>
				<p class="normal">“<span class="ideitalik">Tout bonnement.</span><sup class="calibre3"><a href="kisa-romanlar-uzun-oykuler_split_008.html#footnote-100-23" id="footnote-100-23-backlink" name="footnote-100-23-backlink">[23]</a></sup> Peki neler söyledin ona?”</p>
				<p class="normal">“Kendisini saygıdeğer halamla tanıştırmak istediğimi söyledim.”</p>
				<p class="normal">“Eksik olma!”</p>
				<p class="normal">“İyi aileden olduğuma tanık göstermem gerekiyordu.”</p>
				<p class="normal">“Ya ona kim tanıklık edecek?”</p>
				<p class="normal">“Gaddar olmayın halacığım. Çok cici bir kız.”</p>
				<p class="normal">“Buna kendin de pek inanmışa benzemiyorsun ya.”</p>
				<p class="normal">“Gerçi hiç işlenmemiş ama son derece güzel. Kısacası cici bir kız. Buna inandığımı kanıtlamak için onu <span class="ideitalik">Chillon</span>’a götüreceğim.”</p>
				<p class="normal">“İkiniz mi gideceksiniz? Bu, senin dediğinin tam tersini gösterir. Bu ilgi çekici gezi kararlaştırıldığı zaman tanışalı ne kadar olmuştu? Sen buraya geleli daha yirmi dört saati geçmedi.”</p>
				<p class="normal">Winterbourne gülümseyerek, “Yarım saat olmuştu” dedi.</p>
				<p class="normal">“Aman ne korkunç kız!”</p>
				<p class="normal">Bayan Costello’nun yeğeni birkaç dakika sesini çıkarmadı. Sonra güvenilir bir bilgi edinmek isteğiyle çok ciddi bir sesle sordu: “Gerçekten sanıyor musunuz ki?..” Fakat sorusunun sonunu getiremeden durakladı.</p>
				<p class="normal">“Ne sanıyorum?”</p>
				<p class="normal">“Bayan Miller’in bir erkeğin er geç kendisini alıp götüreceğini uman kızlardan olduğunu...”</p>
				<p class="normal">“Bu gibi kızların karşılaştıkları erkeklerden neler umdukları hakkında en ufak bir fikrim yok. Ama ‘işlenmemiş’ dediğin bu küçük Amerikalı kızdan uzak dursan iyi edersin. Sen memleketten biraz fazla ayrı kaldın. Bir gün tutup büyük bir yanlışlık yaparsın. Çok toysun.”</p>
				<p class="normal">Winterbourne bıyıklarını burarak gülümsedi, “O kadar da değil halacığım” dedi.</p>
				<p class="normal">“O zaman tam tersi. Fazla görmüş geçirmişsin.”</p>
				<p class="normal">Winterbourne düşünceli düşünceli bıyıklarını burmayı sürdürdü: “Bu kızcağızla tanışmayacaksınız şimdi, öyle mi?”</p>
				<p class="normal">“Seninle <span class="ideitalik">Chillon</span> <span class="ideitalik">Şatosu</span>’na gideceği doğru mu?”</p>
				<p class="normal">“Buna iyice karar verdi sanırım.”</p>
				<p class="normal">“O zaman Fredrick’çiğim, onunla tanışmak onurundan yoksun kalmam gerekecek... Ben yaşlı bir kadınım, ama öyle her şeyi hoş görecek kadar dünyadan elimi eteğimi çekmedim.”</p>
				<p class="normal">“Ama bütün Amerikalı kızların yaptığı şeyler değil mi bunlar?”</p>
				<p class="normal">Bayan Costello yeğenine bir an dik dik baktıktan sonra, “Benim torunlarım böyle şey yapsınlar da göreyim” dedi.</p>
				<p class="normal">Bu sözler işi biraz aydınlatır gibi oldu. Çünkü, Winterbourne, New York’taki güzel hala kızlarının “müthiş flörtçü” olduklarını işitmişti. Daisy Miller bu oldukça özgür genç hanımlara tanınan hakların sınırlarını da aşmışsa, artık ondan her şey beklenebilirdi. Winterbourne onu bir kez daha görmek için sabırsızlanıyor, genç kızın gerçek değerini sezgisiyle bulamadığı için, kendi kendisine içerliyordu.</p>
				<p class="normal">Sabırsızlanıyordu ama, onu görünce halasının kendisiyle tanışmaktan kaçındığını nasıl açıklayacağını bilemiyordu. Ancak Daisy Miller yaklaşırken öyle pek dikkatli davranmanın gereği olmadığını anlamakta gecikmedi. O akşam onu bahçede, yelpazesini sallayarak yıldızların ışığında bir peri gibi tembel tembel dolaşır buldu. Saat ondu. Akşam yemeğini halasıyla yemiş, yemekten sonra yine onunla oturmuş, az önce ertesi gün görüşmek üzere vedalaşarak ayrılmıştı. Daisy Miller, Winterbourne’u gördüğüne sevinmiş gibiydi. Şimdiye kadar hiçbir gecenin kendisine bu gece gibi uzun gelmediğini söyledi.</p>
				<p class="normal">Winterbourne, “Hep yalnız mıydınız?” diye sordu.</p>
				<p class="normal">“Annemle dolaşıyorduk ama, o çabuk yoruluyor.”</p>
				<p class="normal">“Yattı mı anneniz?”</p>
				<p class="normal">“Hayır. Erken yatmayı sevmez. Uykusu az. Günde ancak üç saat uyur. Kendi de bu kadar uykuyla nasıl olup da yaşadığını bir türlü anlamadığını söyler. Çok sinirlidir. Sandığından fazla uyuyordur belki de. Şimdi Randolph’u aramaya gitti. Onu yatırmaya çalışacak. Randolph’un da yatakla başı hoş değildir.”</p>
				<p class="normal">“Kandırır da yatırır umarım.”</p>
				<p class="normal">Daisy yelpazesini açarak, “Kandırmak için dil döker ama, Randolph onun sözünü dinlemez. Annem araya Eugenio’yu sokmaya çalışıyor ama, Randolph’a o da söz geçiremiyor. Sanmam ki on birden önce yatsın” dedi.</p>
				<p class="normal">Randolph yatmamakta direnmiş olmalı ki, Winterbourne genç kızın annesine rastlamadan bir süre onunla bahçede gezdi. Daisy Miller, “Benimle tanıştırmak istediğiniz hanımı görmek için epeyce bakındım. Halanızmış, değil mi?” dedi. Winterbourne’un evet diyerek bu bilgiyi nereden edindiğini sorması üzerine, genç kız oteldeki oda hizmetçisinden Bayan Costello hakkında her şeyi öğrendiğini açıkladı. Çok sessiz, çok <span class="ideitalik">comme il faut</span><sup class="calibre3"><a href="kisa-romanlar-uzun-oykuler_split_008.html#footnote-100-24" id="footnote-100-24-backlink" name="footnote-100-24-backlink">[24]</a></sup> imiş.<span class="ideitalik"> </span>Beyaz saç lüleleri varmış. Kimseyle konuşmaz, yemeğini yemek için otelin lokantasına inmezmiş. Her iki günde bir de baş ağrıları tutarmış. Daisy Miller, “Baş ağrısıyla falan güzel bir tanımlama” diyerek ince, neşeli sesiyle konuşmayı sürdürdü: “Onunla tanışmayı o kadar istiyorum ki. Sizin halanızın nasıl bir insan olacağını çok iyi tahmin edebiliyorum. Sanırım onu çok beğeneceğim. Dost seçmekten yana çok titiz olmalı. Kibar bir hanıma yakışan da budur. Ben de seçkin kişilerle arkadaşlık etmeye bayılırım. Eh, annemle ben de dostlarımızı titizlikle seçeriz; öyle herkesle konuşmayız –ya da onlar bizimle konuşmaz. İkisi de aynı kapıya çıkar ya. Gene de halanızla tanışmak beni sevindirecek.”</p>
				<p class="normal">Winterbourne zor durumda kalmıştı. “O da çok sevinirdi kuşkusuz; ama şu baş ağrıları işi güçleştiriyor” dedi.</p>
				<p class="normal">Genç kız alacakaranlıkta ona baktı. Bayan Costello’ya acıdığını belli eden bir sesle, “Ama her gün ağrımıyordur başı, değil mi?” dedi.</p>
				<p class="normal">Winterbourne bir süre sustu. Ne diyeceğini bilemiyordu. Sonra, “Her gün ağrıdığını söylüyor” yanıtını verdi.</p>
				<p class="normal">Daisy Miller durup ona baktı. Güzelliği alacakaranlıkta bile belliydi. Kocaman yelpazesini bir açıp bir kapıyordu. Birden, “Benimle tanışmak istemiyor” dedi. “Neden doğruyu söylemiyorsunuz? Korkacak bir şey yok. Bakın ben korkuyor muyum?” Güldü. Winterbourne, kızın sesinde bir titreme duyar gibi oldu. Bu ona dokundu. Hem de şaşkınlık ve utanç duymasına neden oldu. “Ama sağlığı yüzünden kimseyle görüştüğü yok ki” diyecek oldu. Genç kız bir iki adım ilerledi. Hâlâ gülüyordu.</p>
				<p class="normal">“Korkmanıza gerek yok” diye yineledi. “Niçin benimle tanışmak istesin?” Sonra gene durakladı. Bahçe duvarına yaklaşmıştı. Önünde yıldızların ışığı altında göl uzanıyordu. Sular hafifçe pırıldıyor, ta uzaklardaki dağlar belli belirsiz seçiliyordu. Daisy Miller bu gizemli görüntüye bakarak bir kez daha güldü. “Dost seçmekteki titizliğine diyecek yokmuş doğrusu!” dedi.</p>
				<p class="normal">Winterbourne, acaba kız çok kırıldı mı, diye düşündü ve bir an neredeyse kırılmış olmasını diledi. Böylece onu yanıldığına inandırarak gönlünü almak fırsatını eline geçirecekti. Avutmak amacıyla kıza daha çok yaklaşabilecekti. Sevindi. O sırada halasını, sözleriyle de olsa, harcamaya, onun kibirli, kaba bir kadın olduğunu itirafa, siz ona aldırmayın, demeye hazırdı. Fakat neyse ki Winterbourne incelik göstereyim derken, nankörlük etmek tehlikesine düşmeden Daisy Miller yeniden yürümeye başladı; sonra apayrı bir sesle, “İşte annem geliyor” dedi. “Randolph’u yatıramamış.” Karanlıkta bir kadın görüntüsü belirmişti. Yavaş yavaş, duraksayarak ilerliyordu. Birden duraklar gibi oldu.</p>
				<p class="normal">Winterbourne, “Gerçekten anneniz mi? Bu karanlıkta nasıl bildiniz?” diye sordu.</p>
				<p class="normal">Daisy Miller gülerek, “Eh kendi annemi tanırım artık” dedi. “Hele üzerinde bir de benim şalım varsa. Hep benim şeylerimi giyer.”</p>
				<p class="normal">Sözü edilen bayan ilk göründüğü yerde oyalanıyordu.</p>
				<p class="normal">Winterbourne, “Anneniz sizi görmedi sanırım” dedi. Sonra artık Daisy Miller’le şakalaşabileceğini düşünerek, “Ya da şal yüzünden gelemiyordur” diye ekledi.</p>
				<p class="normal">Genç kız dingin, “Yok canım, kötü, eski bir şal. Kullanabilirsin, demiştim ona. Sizi gördüğü için gelemiyor asıl” dedi.</p>
				<p class="normal">“O halde ben gideyim.”</p>
				<p class="normal">Daisy Miller direndi: “Yok yok, hadi gelin.”</p>
				<p class="normal">“Sanırım anneniz sizinle dolaşmamı istemiyor.”</p>
				<p class="normal">Daisy ciddi gözlerle Winterbourne’a baktı, “Benim için kaygı duymaz” dedi. “Sizi düşünüyor –ya da kendisini. Daha doğrusu kimi düşünüyor ben de bilmiyorum. Erkek arkadaşlarımın hiçbirinden hoşlanmaz. Çok çekingendir. Ne zaman ona bir erkek arkadaşımı tanıştırsam sorun çıkar. Ben gene bakmam, çoğunu tanıştırırım.” Genç kız, ince, yumuşak, tekdüze sesiyle konuşmayı sürdürdü: “Tanıştırmasam o zaman doğal davranmamış olurum gibime geliyor.”</p>
				<p class="normal">Winterbourne, “Beni de tanıştırmak için önce adımı bilmeniz gerekir” diyerek adını söyledi.</p>
				<p class="normal">Daisy Miller gülerek, “Of... Ne de uzun isim. Dünyada becerip söyleyemem” dedi.</p>
				<p class="normal">O zamana kadar annesinin yanına varmışlardı. Onlar yaklaşırken, Bayan Miller sırtını dönüp, alçak bahçe duvarına doğru yürüdü, duvara dayanıp gölü izlemeye daldı. Sonra genç kızın kararlı bir tavırla, “Anne!” diye seslenmesi üzerine onlara döndü. Daisy Miller, “Bay Winterbourne” diyerek genç adamı pek ince, pek içten bir biçimde tanıttı. Bayan Costello genç kız için bayağı demişti; Winterbourne bayağılıkla böyle eşsiz bir inceliğin nasıl olup da bir arada bulunduğuna şaşıyordu.</p>
				<p class="normal">Bayan Miller ufak tefek, zayıf, tüy gibi bir kadındı. Ufacık bir burnu, iyice kırlaşmış seyrek saçlarının süslediği geniş bir alnı, hep çevrede dolaşan gözleri vardı. Kızı gibi o da çok şık giyinmiş, kulaklarına kocaman pırlanta küpeler takmıştı. Winterbourne onun kendisini selamlayıp selamlamadığını anlayamadı ama yüzüne bakmadığı kesindi. Daisy yaklaşmış, annesinin şalını düzeltiyordu. “Ne arıyorsun buralarda bakalım, anne?” diye sordu. Sesinde, kullandığı sözcüklerin taşıyabileceği anlamın sertliği yoktu.</p>
				<p class="normal">Annesi yine göle doğru dönerek, “Bilmem” dedi.</p>
				<p class="normal">“Bu eski şalı da nasıl kullanırsın anlamıyorum.”</p>
				<p class="normal">Annesi hafifçe gülerek, “Kullanıyorum işte” dedi.</p>
				<p class="normal">“Randolph’u yatırabildin mi?”</p>
				<p class="normal">Bayan Miller sevecenlikle, “Hayır, kandıramadım yatmaya” dedi. “Garsonla konuşmak istiyor. Bayılıyor o garsonla konuşmaya.”</p>
				<p class="normal">Genç kız, “Biz de Bay Winterbourne’la ondan söz ediyorduk” dedi. Onu duyan genç adamın adını ömrü boyunca ağzından eksik etmemiş sanırdı.</p>
				<p class="normal">Winterbourne, “Ya, evet. Oğlunuzla tanışmak bana mutluluk verdi” dedi.</p>
				<p class="normal">Randolph’un annesi sesini çıkarmadı. Dikkatini göle çevirmişti. Neden sonra, “Nasıl yaşıyor bu çocuk anlamıyorum” dedi.</p>
				<p class="normal">Daisy Miller, “Gene de durumu Dover’deki kadar kötü değil” yanıtını verdi.</p>
				<p class="normal">Winterbourne sordu: “Dover’de ne oldu?”</p>
				<p class="normal">“Hiç yatmak istemedi. Herhalde bütün gece otelin salonunda kaldı. Saat on ikide daha yatmamıştı, ben onu biliyorum.”</p>
				<p class="normal">“Gündüzleri uyumaz mı?”</p>
				<p class="normal">“Pek uyumaz.”</p>
				<p class="normal">Daisy’nin annesi, “Keşke uyusa; uyuyamıyor belki de” dedi.</p>
				<p class="normal">Daisy, “Aman ne başa dert çocuktur!” diye atıldı. Bir sessizlik oldu. Daha sonra Bayan Miller, “Daha neler Daisy! İnsan kardeşi için böyle şeyler söyler mi?” dedi.</p>
				<p class="normal">“Gerçekten başa dert ama anne.” Daisy’nin sesinde karşılık veren kimselerin sertliği yoktu.</p>
				<p class="normal">Bayan Miller direndi: “Daha dokuzunda.”</p>
				<p class="normal">“Şatoya gitmek istemedi; ben de Bay Winterbourne’la gidiyorum işte!”</p>
				<p class="normal">Daisy’nin annesi soğukkanlılıkla verilen bu habere bir karşılıkta bulunmadı. Winterbourne kararlaştırdıkları bu geziyi onun hiç de hoş karşılamayacağını biliyordu, ama Bayan Miller basit, kolay idare edilebilecek bir kadın olduğu için de saygılı birkaç sözle gönlünü alacağını umuyordu. Ona, “Evet, kızınız kendisine şatoyu gezdirmek onurunu bana bağışladı” dedi.</p>
				<p class="normal">Bayan Miller çevrede dolaşan bakışlarını yalvarırcasına Daisy’ye çevirdi, ama Daisy kendi kendine hafifçe bir şarkı mırıldanarak bir iki adım öteye gitmişti.</p>
				<p class="normal">Annesi, “Trenle gidersiniz, değil mi?” dedi.</p>
				<p class="normal">“Evet. Ya da vapurla.”</p>
				<p class="normal">“Bilmem ki hangisi daha iyi. Ben o şatoya hiç gitmedim.”</p>
				<p class="normal">Winterbourne artık Bayan Miller’in bu gezintiye ses çıkarmayacağına inanmaya başlamıştı. Gene de, kadının kızıyla birlikte gelmek istemesini de pek doğal bir şey olarak kabul ediyordu. “Yazık siz gelemiyorsunuz” dedi.</p>
				<p class="normal">“Gitmeyi çok düşündük, ama bir türlü olmadı. Daisy gezmek ister tabii. Yalnız bir hanım var –adını bilmiyorum– o söylüyor, buradaki şatoları görmeye değmezmiş. Diyor ki, ‘Şato görmek isterseniz İtalya’ya kadar sabredin.’” Bayan Miller gitgide artan bir kendine güvenle ekledi: “Orada şato çökmüş galiba. Eh biz en belli başlılarını görürüz. İngiltere’de birkaç tane gezdik.”</p>
				<p class="normal">“Evet, İngiltere’de güzel şatolar vardır ama, <span class="ideitalik">Chillon</span> da<span class="ideitalik"> </span>görülmeye değer doğrusu.”</p>
				<p class="normal">“Bayan Miller bu büyük girişimin önemini belirten bir sesle “Eh, Daisy istiyorsa... O bir şeyi aklına koydu mu, yapar” dedi.</p>
				<p class="normal">“Herhalde çok hoşuna gidecek.”</p>
				<p class="normal">Winterbourne önlerinde hâlâ şarkı mırıldanarak dolaşan genç kızla baş başa kalmak fırsatını sağlama bağlamak için gittikçe artan bir arzu duyuyordu. Bayan Miller’e, “Siz bu geziye katılmak istemezsiniz, değil mi?” diye sordu.</p>
				<p class="normal">Daisy’nin annesi Winterbourne’a kuşkuyla bakarak bir iki adım attı. Sonra, “Yalnız giderse daha iyi olur” dedi.</p>
				<p class="normal">Winterbourne, Bayan Miller’in annelik anlayışının gölün karşı kıyısındaki karanlık ve eski kentin sosyetesinde en ileri sıraları tutan dikkatli annelerin anlayışından apayrı olduğunu düşündü. Ancak bu düşünceleri birden kesildi, çünkü Bayan Miller’in, koruyucu bir anneden yoksun kızı kendisini çağırıyordu.</p>
				<p class="normal">“Bay Winterbourne!”</p>
				<p class="normal">“Efendim?”</p>
				<p class="normal">“Beni sandalla gezdirmek ister misiniz?”</p>
				<p class="normal">“Hemen şimdi mi?”</p>
				<p class="normal">“Tabii.”</p>
				<p class="normal">Annesi, “Daha neler Annie Miller!” diye haykırdı.</p>
				<p class="normal">Winterbourne, “Lütfen izin verin hanımefendi” diye hevesle atıldı. Şimdiye kadar yıldızlı bir yaz gecesinde taze ve güzel bir kızla sandal gezintisine çıkmak mutluluğunu tatmamıştı.</p>
				<p class="normal">Bayan Miller, “Gerçekten istediğini sanmam bunu. İçeri girmeyi yeğler sanırım” dedi.</p>
				<p class="normal">Daisy, “Bay Winterbourne istiyordur, biliyorum” diye atıldı. “Kendisi bana o kadar bağlı ki.”</p>
				<p class="normal">“Sizi yıldız ışığında sandalla <span class="ideitalik">Chillon</span>’a kadar götüreyim.”</p>
				<p class="normal">“Sahi mi söylüyorsunuz?”</p>
				<p class="normal">Annesi yeniden, “Daha neler artık!” diye bağırdı.</p>
				<p class="normal">Daisy, Winterbourne’a dönerek konuştu: “Yarım saattir bana tek sözcük bile söylemediniz ama.”</p>
				<p class="normal">“Annenizle tatlı tatlı konuşuyorduk.”</p>
				<p class="normal">“Her neyse, siz şimdi beni sandalla gezdirin.”</p>
				<p class="normal">Durmuşlardı. Kız dönmüş Winterbourne’a bakıyordu. Yüzünde çekici bir gülümseme vardı; güzel gözleri pırıl pırıldı. Elindeki kocaman yelpazeyi sallayıp duruyordu. Winterbourne, bir kız bundan güzel olamaz, diye düşündü. Bahçeden göle inen merdivenleri göstererek, “İskelede beş altı sandal var. Koluma girmekle beni mutlandırırsanız birini seçeriz” dedi.</p>
				<p class="normal">Daisy gülümsüyordu. Hafif bir kahkahayla başını geri attı, “Her şeyi usulünce yapan erkeklerden hoşlanırım” dedi.</p>
				<p class="normal">“İnanın bana, önerim çok ciddi.”</p>
				<p class="normal">“Biliyordum zaten.”</p>
				<p class="normal">“Görüyorsunuz ya hiç de zor olmadı; ama korkarım siz benimle alay ediyorsunuz.”</p>
				<p class="normal">Bayan Miller kibarca, “Sanmam efendim” dedi.</p>
				<p class="normal">Winterbourne genç kıza döndü: “O halde izin verirseniz sizi sandalla gezdireyim.”</p>
				<p class="normal">“Ne de hoş bir söyleyişiniz var bunu.”</p>
				<p class="normal">“Yapması daha da hoş olacak.”</p>
				<p class="normal">Daisy, “Hoş olurdu, doğru” dedi, ama kımıldamadı. Durmuş, gülüyordu.</p>
				<p class="normal">Bayan Miller söze karıştı: “Saat kaç oldu, bir öğrensen.”</p>
				<p class="normal">Karanlıkta, “Saat on bir oldu hanımefendi” diyen yabancı şiveli bir ses duyuldu. Winterbourne o tarafa dönünce, çok şık giyinmiş olan rehberle karşılaştı. Yanlarına yeni yaklaşmış olmalıydı.</p>
				<p class="normal">Daisy, “Eugenio, ben sandalla gezmeye çıkıyorum” dedi.</p>
				<p class="normal">Eugenio eğilerek selam verdi. Sonra sordu: “Saatin on birinde mi matmazel?”</p>
				<p class="normal">“Bay Winterbourne’la gidiyoruz. Hemen şimdi.”</p>
				<p class="normal">Bayan Miller rehbere döndü, “Söyleyin de gitmesin, Eugenio” dedi.</p>
				<p class="normal">“Sandalla gezmeseniz iyi edersiniz matmazel.”</p>
				<p class="normal">Winterbourne, keşke bu güzel kız, rehberiyle bu kadar içlidışlı olmasa, diye düşündü, ama sesini çıkarmadı.</p>
				<p class="normal">Daisy, “Sanırım doğru bulmuyorsunuz” dedikten sonra, Winterbourne’a dönerek ekledi: “Eugenio hiçbir şeyi doğru bulmaz.”</p>
				<p class="normal">Eugenio, Bayan Miller’e sordu: “Matmazel yalnız mı gitmek istiyor?”</p>
				<p class="normal">“Yok, hayır. Bu bayla gitmek istiyor.”</p>
				<p class="normal">Rehber bir süre Winterbourne’a baktı –genç adam bu bakışta bir gülümseme sezdi– sonra eğilerek, “Matmazel nasıl isterlerse” dedi.</p>
				<p class="normal">Daisy, “Ben de biraz sorun çıkaracağınızı umuyordum; artık canım gitmek istemiyor” diye söylendi.</p>
				<p class="normal">Winterbourne atıldı: “Gitmezseniz bu sefer de ben sorun çıkarırım.”</p>
				<p class="normal">Genç kız yeniden gülmeye başlamıştı: “Aman ne iyi. Benim asıl istediğim bu. Bir sorun çıksın da.”</p>
				<p class="normal">Rehber buz gibi bir tavırla konuştu: “Küçükbey yattı.”</p>
				<p class="normal">Bayan Miller, “Haydi Daisy, artık gidebiliriz” dedi.</p>
				<p class="normal">Daisy gitmek üzere dönerken, gülerek Winterbourne’a baktı. Yelpazesini sallayarak, “İyi geceler” dedi. “Umarım düş kırıklığına uğramışsınızdır ya da bana çok kızmışsınızdır.”</p>
				<p class="normal">Winterbourne, kızın uzattığı eli sıkarak, “Şaşkınlığa uğradım, o kadar” yanıtını verdi.</p>
				<p class="normal">“Umarım şaşkınlığınız uykunuzu kaçırmaz.” İki bayan şanslı rehberlerinin yanında otele doğru uzaklaştı. Winterbourne arkalarından bakıyordu. Gerçekten şaşıp kalmıştı. Kızın bu anlaşılmaz yakınlığını, ansızın beliren kaprislerini düşünerek gölün kıyısında, on beş dakika kadar oyalandı. Ancak, bir tek kesin sonuca varabiliyordu: Bu kızı alıp bir yerlere götürmek çok tatlı olacaktı.</p>
				<p class="normal">İki gün sonra <span class="ideitalik">Chillon</span> <span class="ideitalik">Şatosu</span>’na gittiler. Winterbourne, kızı, çevrelerine bakınıp duran rehberlerin, uşakların, yabancı gezginlerin arasında, otelin salonunda bekledi. Kendine kalsa buluşmak için böyle bir yer seçmezdi ama, genç kız öyle istemişti. Daisy Miller kapalı şemsiyesini güzel bedenine bastırmıştı; uzun eldivenlerini ilikleyerek seke seke merdivenlerden indi. Üzerinde şık ve ağırbaşlı, son derece güzel bir yol elbisesi vardı. Winterbourne düş gücü olan, atalarımızın duyarlı dediği kimselerdendi; geniş merdivenlerden inen kızın, küçük, sık ve kendine güvenen adımlarla ilerleyişine bakarken romantik bir şeyler olup bittiğini sezdi. O anda birlikte kaçtıklarına inanabilirdi. Orada toplanan bir sürü işsiz güçsüz insanın arasından birlikte geçtiler; herkes dik dik kıza bakıyordu. Daisy, genç adamın yanına gelir gelmez gevezeliğe başlamıştı. Winterbourne <span class="ideitalik">Chillon</span>’a arabayla gitmeyi düşünmüştü, ama Daisy şatoya işleyen vapura binmeyi çok istemiş, vapurlara karşı bir tutkusu olduğunu ileri sürmüştü.</p>
				<p class="normal">Suyun üzerinde ne kadar tatlı bir meltem olurdu her zaman. Hem de bir sürü insan görürdünüz. Yolculuk uzun sürmedi; ama Winterbourne’a arkadaşı neler anlatmadı. Bu küçük gezi Winterbourne için değişik bir olay, bir serüvendi. Öyle ki, özgürlüğe alışkın olan bu genç kızın hiç olmazsa kendininkine benzer bir heyecan duymasını bekliyordu. Ama itiraf edelim ki, bu konuda düş kırıklığına uğradı. Daisy Miller son derece canlı, çok neşeliydi, ama hiç heyecanlı görünmüyordu. Dingindi. Ne Winterbourne’un ne de başkalarının gözlerine bakmaktan çekiniyor, Winterbourne’a bakarken kızarmadığı gibi, başkalarının kendisine baktığını sezdiği zaman da kızarmıyordu. Çevreden hep bakıyorlardı ona. Winterbourne, güzel arkadaşının seçkin tavırlarından çok hoşnuttu. Önce vapurda yüksek sesle konuşup, gülecek, belki de durmadan gezinmek isteyecek diye biraz korkmuştu. Çok geçmeden bu korkusunu unuttu. Yerinden kımıldamadan birçok değişik düşünceler ileri süren kızın yüzünden bir an bile gözlerini ayırmadan gülümseyerek oturuyordu. O zamana kadar gevezeliğin bu denli sevimlisini duymamıştı. Daha önce onun “bayağı” olduğu düşüncesini kabul ettiği halde, şimdi bundan pek emin olamıyordu. Yoksa, onun bayağılığına alışıyor muydu? Daisy Miller’in konuşması genellikle metafizikçi filozofların nesnel dediği cinstendi ama, zaman zaman öznelleştiği de oluyordu.</p>
				<p class="normal">Daisy birden güzel gözlerine Winterbourne’un gözlerini dikerek sordu: “Niçin somurtup duruyorsunuz?”</p>
				<p class="normal">“Somurtuyor muyum? Ben de mutluluktan ağzım kulaklarıma varıyor sanıyordum.”</p>
				<p class="normal">“Gören beni cenazeye götürüyorsunuz sanacak. Ağzınız kulaklarınıza varıyorsa, kulaklarınız birbirine ne yakınmış!”</p>
				<p class="normal">“Güvertede hora mı tepeyim yani?”</p>
				<p class="normal">“Evet, evet. Lütfen! Ben de şapkanızı dolaştırırım, gezi masrafı çıkar.”</p>
				<p class="normal">Winterbourne alçak sesle, “Ömrümde bu kadar hoşnut olduğumu hiç anımsamıyorum” dedi.</p>
				<p class="normal">Daisy bir an ona baktı; sonra küçük bir kahkaha attı. “Size böyle sözler söyletmek hoşuma gidiyor. Ne garip halleriniz var” dedi.</p>
				<p class="normal">Vapurdan indikten sonra, şatoyu gezerken Daisy Miller’in konuşmasında öznel öğe üste çıktı. Yüksek tavanlı odalarda seke seke dolaşıyor, dolambaçlı merdivenlerden eteklerini hışırdatarak çıkıyor, <span class="ideitalik">oubliette</span>’lerin<sup class="calibre3"><a href="kisa-romanlar-uzun-oykuler_split_008.html#footnote-100-25" id="footnote-100-25-backlink" name="footnote-100-25-backlink">[25]</a></sup> kenarından küçük çığlıklar atarak, korkudan titreyerek kaçıyor ve güzel kulaklarını Winterbourne’un şato konusunda anlattıklarına veriyordu. Gene de delikanlı, kızın Ortaçağ yapıtlarına pek aldırmadığını, <span class="ideitalik">Chillon</span>’un karanlık geçmişinin onu o kadar etkilemediğini gördü. Şansları yardım etti; gezdikleri yerlerde yanlarında bekçiden başka kimse yoktu. Winterbourne istedikleri gibi oyalanmaları, diledikleri yerde durabilmeleri için bekçiyle anlaştı. Onun eli açıklığı karşısında bekçi de biraz sonra gençleri büsbütün yalnız bıraktı. Daisy Miller’in gördüğü şeyler hakkında ileri sürdüğü düşünceler için mantık yönünden birbirini tutuyor denemezdi. Bir yolunu bulup, aklına gelen her şeyi söyleyebiliyordu. <span class="ideitalik">Chillon</span>’un girintili çıkıntılı mazgalları arasında Winterbourne’un özel yaşamı konusunda ani sorular bulmak için çeşitli yollar buldu. Ailesi, geçmişi, hoşlandığı şeyler, huyları, geleceğe ilişkin amaçları, kısaca onunla ilgili her şey hakkında sorular sordu ve bu konularda kendiyle ilgili bilgiler verdi. Daisy Miller kendi huyları, hoşlandığı şeyler ve gelecekteki amaçlarıyla ilgili son derece kesin ve iyi izlenimler uyandıran bilgiler vermeye de hazırdı.</p>
				<p class="normal">Daisy, zavallı Bonivard’ın öyküsünü dinledikten sonra, Winterbourne’a, “Aman, neler biliyorsunuz!” dedi. “Sizin gibi bilgili adam görmedim.” Bonivard’ın başına gelenler belli ki bir kulağından girip bir kulağından çıkmıştı, ama Daisy gene de Winterbourne’a, keşke siz de bizimle birlikte gelip dolaşsanız da bir şeyler öğrensek, diyordu. “Niçin gelip Randolph’a öğretmenlik etmiyorsunuz?” diye sordu. Winterbourne, bunu severek yapardı ama, ne yazık ki başka işleri vardı. Daisy Miller, “Başka işler mi? Dünyada inanmam” dedi. “‘İş’le ne demek istiyorsunuz? İşadamı değilsiniz sanırım.” Delikanlı işadamı olmadığını kabul etti. Ancak bir iki gün içinde Cenevre’ye dönmesini gerektirebilecek işleri vardı. Genç kız, “Aman ne kötü!” dedi; hemen arkasından da, “İnanmam” diye ekleyerek başka bir konuya geçti. Birkaç dakika sonra delikanlı eski bir ocağın üzerindeki güzel oymaları gösterdiği çırada, durup dururken, “Cenevre’ye döneceğiniz doğru değil, değil mi?” diye sordu.</p>
				<p class="normal">“Acı bir gerçek ama, yarın dönüyorum.”</p>
				<p class="normal">“Çok kötüsünüz Bay Winterbourne!”</p>
				<p class="normal">“Böyle korkunç şeyler söylemeyin bana... Tam sonunda.”</p>
				<p class="normal">“Sonunda mı? Bana kalırsa başlangıcında. İçimden şimdi sizi şurada bırakıp, yalnız başıma otele dönmek geliyor.”</p>
				<p class="normal">Bundan sonra Daisy on dakika Winterbourne’un kötü bir insan olduğunu tekrarlayıp durdu. Zavallı Winterbourne, epeyce şaşırmıştı; o zamana kadar kendilerine yapacağı şeylerden söz ettiği genç kızlar böyle heyecanlanarak onurlandırmamışlardı onu. Daisy artık <span class="ideitalik">Chillon</span>’un merak uyandırıcı yönlerine ve gölün güzelliklerine ilgi göstermiyordu. Winterbourne’un böyle ansızın Cenevre’ye dönmesine neden olduğunu varsaydığı Cenevreli güzel bir kadına karşı saldırıya geçti. Böyle birinin varlığını nereden biliyordu? İşin içinde bir kadın olduğunu hiç üstüne almayan Winterbourne bunu anlayamadı. Kızın böyle çabucak bir sonuca varışı karşısında duyduğu şaşkınlıkla, kendisiyle açıktan açığa alay edişi karşısında duyduğu hoşlanma hisleri arasında kararsız kalmıştı. Bütün bu halleriyle Daisy Miller ona suçsuzlukla çiğliğin garip bir karışımı olarak görünüyordu. Genç kız, alaylı alaylı soruyordu: “Üç günden fazla izin yok mu? Yaz tatili de mi vermiyor size? En ağır işçiler bile bu mevsimde bir yerlere gider. Bir gün daha kalsanız belki de vapura atlayıp sizi almaya gelir. Ne olur cumaya kadar kalın da iskeleye inip gelişini göreyim!” Winterbourne genç kızın biraz evvelki huysuzluğu karşısında düş kırıklığı duymasının yersiz olduğunu düşünmeye başladı. Daha önce isteyip de duyamadığı öznel konular artık ortaya çıkıyordu. Daisy Miller, Winterbourne, kışın Roma’ya gelmeye söz verirse, kendisini artık kızdırmayacağını söyleyince sorun aydınlandı.</p>
				<p class="normal">“Böyle bir sözü kolayca verebilirim; halam kış için Roma’da ev tuttu, beni de şimdiden çağırıyor.”</p>
				<p class="normal">“Halanız için değil, benim için gelmenizi isterim.” Bunlar, Winterbourne’un tatsız akrabası hakkında genç kızın ağzından duyduğu son sözler oldu. Genç adam nasıl olsa Roma’ya geleceğini söyledi. Bundan sonra artık Daisy ona takılmadı. Winterbourne bir araba tuttu; alacakaranlıkta Vevey’e döndüler. Genç kız çok sessizdi.</p>
				<p class="normal">Akşam Winterbourne, Bayan Costello’ya öğleden sonra vaktini Daisy Miller’le <span class="ideitalik">Chillon</span>’da geçirdiğini söyledi.</p>
				<p class="normal">Bayan Costello, “Şu rehberin Amerikalılarıyla mı?” diye sordu.</p>
				<p class="normal">“Rehber yoktu neyse ki. Otelde kaldı.”</p>
				<p class="normal">“Kız seninle yalnız mı gitti?”</p>
				<p class="normal">“Evet yalnız.”</p>
				<p class="normal">Bayan Costello, naneruhu şişesini koklayarak, “Bir de sen bu kızı benimle tanıştırmaya kalktın!” dedi.</p>
				<p class="ortayazi"><span class="idebold">II</span></p>
				<p class="ortayazi"><span class="idebold">Roma</span></p>
				<p class="normal"><span class="ideitalik">Chillon</span> gezisinin ertesi günü Cenevre’ye dönen Winterbourne, ocak sonlarında Roma’ya gitti. Halası birkaç hafta önce bu kente yerleşmiş, yeğenine de bir iki mektup yazmıştı. “Geçen yaz Vevey’de peşlerinden ayrılmadığın kimseler, rehberleriyle filan, burada da ortaya çıktılar” diyordu. “Bir iki dost edinmişler ama, gene de en çok rehberle senlibenliler. Küçükhanım, soylu olmayan birkaç İtalyan’la da sıkı fıkıymış; bunlarla gezip tozmaları herkesin dilinde. Gelirken bana Cherbuliez’in o güzel <span class="ideitalik">Paul Méré</span> adlı romanını da getiriver. Ayın yirmi üçünden de geç kalma.”</p>
				<p class="normal">Kendine kalsa Winterbourne Roma’ya varınca hemen Amerikan bankasından Bayan Miller’in adresini öğrenir, doğru Daisy’yi görmeye giderdi. Bayan Costello’ya, “Vevey’de olanlardan sonra, sanırım uğrayabilirim onlara” diyordu. Ama aldığı yanıt şu oldu: “Eğer Vevey’de de başka yerlerde de onlardan sonra gene onlarla görüşeceksen hiç durma. Erkekler herkesle tanışabilir, bu belli bir şey. Onlara tanınan bir hak. Ama kendilerinin olsun hakları!”</p>
				<p class="normal">“Peki, bu olanlar nedir, söyler misiniz? Burada neler olup bitiyor örneğin?”</p>
				<p class="normal">“Kız yalnız başına yabancılarla dolaşıyor. Daha sonra neler olup bittiğine gelince, bunları başkaları söylesin sana. Kendine Roma’nın servet avcısı erkeklerinden bulmuş; onun bunun evine götürüp duruyor. Ne zaman bir toplantıya gelse, yanında oldukça kibar tavırlı, koca bıyıklı bir adam eksik olmuyor.”</p>
				<p class="normal">“Annesi nerede peki?”</p>
				<p class="normal">“Kim bilir?.. Çekilmez insanlar doğrusu.”</p>
				<p class="normal">Winterbourne bir an düşündükten sonra, “Bilgileri kıt; çok saflar, hepsi bu. Yoksa emin olun kötü değiller” dedi.</p>
				<p class="normal">“Son derece bayağılar. Son derece bayağı olmak ‘kötü’ olmak mıdır, değil midir, metafizikçilerin bileceği şey. Hiç olmazsa insanın kendilerinden hoşlanmamasını sağlayacak kadar kötüler. Bu da bu kısa ömür için yeter de artar bile.”</p>
				<p class="normal">Daisy Miller’in çevresinde yarım düzine koca bıyıklının dönmekte olduğu haberi Winterbourne’un onu hemen görmeye gitmek yolundaki hevesini kırdı. Belki kızın gönlünde kolay kolay silinmeyecek bir iz bıraktığını düşünüp de gururlanmış değildi; ama işittiği şeylerin, son zamanlarda zihninde yer etmeye başlayan bir görüntü, eski bir Roma penceresinden bakarak, “Winterbourne ne zaman gelecek?” diye kendi kendine durmadan soran çok güzel bir kız görüntüsüyle pek bağdaşamaması canını sıkmıştı. Daisy Miller’le eski dostluklarını tazelemek için biraz beklemeye karar vermekle birlikte, bu arada hemen iki üç dostunu görmeye gitmekten geri kalmadı. Bunlardan biri çocuklarını okula yerleştirmek için Cenevre’ye gelip birkaç kış kalmış olan Amerikalı bir bayandı. Çok becerikli bir kadın olan bu bayan Gregoriana Sokağı’nda oturuyordu. Winterbourne onu evin üçüncü katındaki küçük, kırmızı bir oturma odasında buldu; oda güneyin o parlak güneşiyle apaydınlıktı. Geleli daha on dakika geçmemişti ki hizmetçi odaya girerek, “Madam Mila geldi efendim” dedi. Arkadan küçük Randolph göründü, odanın ortasında durup Winterbourne’u süzdü. O anda güzel ablası da içeri girdi; uzunca bir süre sonra Bayan Miller yavaş yavaş yürüyerek geldi.</p>
				<p class="normal">Randolph, Winterbourne’a, “Ben sizi tanıyorum” dedi.</p>
				<p class="normal">Winterbourne çocuğun elinden tutarak, “Sen çok şey biliyorsundur. Öğrenimin nasıl gidiyor bakalım?” diye sordu.</p>
				<p class="normal">Daisy sevimli tavrıyla ev sahibi hanımı selamlıyordu. Fakat Winterbourne’un sesini duyunca hemen başını çevirdi. Ona bakarak, “Bu ne sürpriz!” dedi.</p>
				<p class="normal">Winterbourne gülümsedi: “Geleceğimi söylemiştim, biliyorsunuz.”</p>
				<p class="normal">“Evet ama ben inanmamıştım.”</p>
				<p class="normal">Delikanlı güldü: “İltifatınıza teşekkür ederim.”</p>
				<p class="normal">“Beni görmeye gelebilirdiniz.”</p>
				<p class="normal">“Daha dün geldim.”</p>
				<p class="normal">“İnanmam.”</p>
				<p class="normal">Winterbourne bu suçlamayı kabul etmeyen bir gülümseyişle Bayan Miller’e döndü, ama Bayan Miller bakışlarını ondan kaçırdı ve oturup gözlerini oğluna dikti.</p>
				<p class="normal">Randolph, “Bizim yerimiz bundan çok büyük” dedi. “Duvarları da baştan aşağı altın yaldızlı.”</p>
				<p class="normal">Bayan Miller tedirgin bir tavırla yerinden kıpırdanarak mırıldandı: “Buraya getirirsem dilin durmaz dedim sana.”</p>
				<p class="normal">Randolph, “Ben sana söyledim” diye bağırdı. Winterbourne’un dizine dürterek, neşeyle, “Size söylüyorum, bizim orası daha büyük” dedi.</p>
				<p class="normal">Daisy ev sahibi hanımla konuşmaya dalmıştı. Winterbourne genç kızın annesine bir iki söz söylemeyi uygun buldu: “Vevey’den beri iyisiniz ya efendim?”</p>
				<p class="normal">Bayan Miller bu kez ona –daha doğrusu çenesine– doğru baktı. “Pek iyi değilim” diye yanıt verdi.</p>
				<p class="normal">Randolph atıldı: “Hazımsızlık çekiyor. Ben de çekiyorum. Babam da. Ama en çok ben hastayım.”</p>
				<p class="normal">Randolph’un verdiği bu bilgi Bayan Miller’i utandıracağı yerde rahatlamasına neden olmuş gibiydi. “Karaciğerimden rahatsızım” dedi, “bu iklim yaramıyor bana sanırım. Buranın havası Schenectady’nin havası kadar sağlam değil. Bilmem Schenectady’de oturduğumuzu biliyor musunuz? Daha geçen gün Daisy’ye söylüyordum. Doktor Davis kadar iyi doktor bulamadım. Bulamam da. Schenectady’deki doktorların başında Doktor Davis gelir. Çok tutulur. Dünya kadar işi vardır, gene de hepsini bırakıp benimle uğraşır. Benim hazımsızlığım gibisini görmemiş. Gene de iyileştireceğinden emin. Sanırım her yola başvuracaktır. Tam yeni bir sağaltım yöntemi bulmuştu, biz oradan ayrıldık. Bay Miller, Daisy Avrupa’yı görsün istedi. Ama Bay Miller’e yazdım, Doktor Davis olmadan yapamayacağım anlaşılıyor. Schenectady’deki doktorların en iyisidir. Orada da çok hastalık var. Uykularımı bozuyor bu hazımsızlık.”</p>
				<p class="normal">Winterbourne uzunca bir süre Dr. Davis’in hastasıyla çeşitli hastalıklar konusunda çene çaldı. Bu arada Daisy de durmadan ev sahibiyle konuşuyordu. Delikanlı Bayan Miller’e Roma’dan hoşlanıp hoşlanmadığını sordu. Bayan Miller, “İtiraf edeyim ki düş kırıklığına uğradım” dedi. “Roma hakkında o kadar çok şey işitmiştik ki! Belki de gereğinden fazla. Herkes Roma’yı övüyordu. Biz de bambaşka şeyler umduk.”</p>
				<p class="normal">Winterbourne, “Biraz sabredin, çok seveceksiniz” dedi.</p>
				<p class="normal">Randolph atıldı: “Ben durdukça daha çok nefret ediyorum.”</p>
				<p class="normal">Winterbourne, “Sen Hanibal’in bebekliğine benziyorsun” dedi.</p>
				<p class="normal">Randolph anlamadan karşılık verdi: “Hiç de değil.”</p>
				<p class="normal">Annesi, “Senin pek bebeğe benzer halin yok zaten” dedikten sonra Winterbourne’a, “Ama gördüğümüz yerler arasında Roma’dan çok daha güzelleri var” dedi. Winterbourne’un “Örneğin?” diye sorması üzerine, “Zürich” diye yanıtladı. “Ben Zürich’i çok güzel buluyorum. Halbuki Zürich’i Roma’nın yarısı kadar övmemişlerdi.”</p>
				<p class="normal">Randolph, “Gördüğümüz yerler içinde en güzeli Richmond kentiydi” dedi.</p>
				<p class="normal">“Gemiyi demek istiyor. Atlantik’i <span class="ideitalik">Richmond Kenti</span> gemisiyle geçti. Randolph çok eğlendi.”</p>
				<p class="normal">Çocuk yineledi: “Gördüğüm yerlerin en iyisiydi. Yalnız ters yönde gidiyordu.”</p>
				<p class="normal">Bayan Miller hafifçe güldü: “Bir gün de doğru yönde gideriz elbet.”</p>
				<p class="normal">Winterbourne, “Kızınız Roma’dan hoşnut kalmıştır umarım?” dedi.</p>
				<p class="normal">Bayan Miller Daisy’nin Roma’ya bayıldığını söyledi. “Nedeni de kentin sosyetesi. Her yere gidiyor. Birçok dost edindi. Ben o kadar gezemiyorum tabii. Doğrusu ona çok dostça davrandılar. Hemen içlerine aldılar. Erkek arkadaşı da çok. Roma gibi yer yokmuş ona kalırsa. Eh erkek arkadaşı çok olan bir genç kız yakınmaz tabii.”</p>
				<p class="normal">Bu sırada Daisy yine Winterbourne’a dönmüştü. “Bayan Walker’e bana ne kadar kötü davrandığınızı anlatıyordum” dedi.</p>
				<p class="normal">Winterbourne, “Peki kendisine ne gibi bir kanıt gösterdiniz?” diye sordu. Canı sıkılmıştı. Duygularına kapılmış, tek onu görmek için duyduğu sabırsızlık yüzünden ne Bologna’ya ne de Floransa’ya uğramadan tutup Roma’ya gelmişti de genç kız hâlâ hayranının bu ateşli ilgisinin değerini bilmiyordu. Pek kuşkucu bir Amerikalı arkadaşının sözlerini anımsadı. “Dünyadaki kadınlar arasında erkeklerden en çok şey bekledikleri halde kendilerini onlara karşı en az borçlu sayan Amerikalı kadınlardır. Güzelleri böyledir –çoğu da güzeldir ya” demişti.</p>
				<p class="normal">Daisy, Winterbourne’un sorusunu yanıtladı: “Vevey’de nasıl da aksilik ettiniz! Orada kalmanızı istediğim halde kalmadınız. İstediğim hiçbir şeyi yapmadınız.”</p>
				<p class="normal">Winterbourne bütün konuşma gücünü kullanarak sordu: “Ta Roma’ya dek sizin azarlarınıza hedef olmak için mi geldim?”</p>
				<p class="normal">Daisy ev sahibinin giysisindeki bir kurdeleyi düzeltiyordu. “Hiç böyle garip söz duydunuz mu? Bakın ne diyor?” diye sordu.</p>
				<p class="normal">Bayan Walker Winterbourne’dan yana olduğunu belli eden bir sesle mırıldandı: “Garip mi? Neden?”</p>
				<p class="normal">Daisy yine Bayan Walker’in kurdeleleriyle oynuyordu. “Bilmem ki” dedi. Sonra, “Bayan Walker size bir şey söylemek istiyorum” diye ekledi.</p>
				<p class="normal">Randolph her zamanki gibi sözcüklerin üstüne basa basa, “Anne! Bakın size söylüyorum, kalkmazsak Eugenio kıyameti koparır” diye söze karıştı.</p>
				<p class="normal">Daisy gururla başını arkaya atarak, “Eugenio’dan mı korkacağım!” dedi. “Bakın Bayan Walker, toplantınıza geleceğim, biliyorsunuz.”</p>
				<p class="normal">“Çok sevindim.”</p>
				<p class="normal">“Güzel bir giysim de var.”</p>
				<p class="normal">“Herhalde çok güzeldir.”</p>
				<p class="normal">“Ama sizden bir ricam olacak; bir arkadaşımı da getirmek için izninizi istiyorum.”</p>
				<p class="normal">Bayan Walker gülümseyerek Bayan Miller’e döndü, “Dostlarınızı burada görmek beni çok sevindirir” dedi.</p>
				<p class="normal">Daisy’nin annesi utangaç gülümsemesiyle, “Benim dostum değil onlar” dedi, “şimdiye dek hiçbiriyle konuşmadım.”</p>
				<p class="normal">Daisy, ince, berrak sesi titremeden, parlak yüzüne en ufak bir gölge düşmeden, “Benim çok yakın bir arkadaşım” dedi, “Bay Giovanelli.”</p>
				<p class="normal">Bayan Walker bir süre sustu; Winterbourne’a baktı; sonra, “Bay Giovanelli’yle tanışmaktan memnun olacağım” dedi.</p>
				<p class="normal">Daisy son derece sevimli bir serinkanlılıkla ekledi: “Kendisi İtalyan’dır. Çok iyi arkadaşız. Dünyanın en yakışıklı erkeğidir. Bay Winterbourne’u katmazsak tabii. İtalyan arkadaşları pek çok ama Amerikalılarla tanışmak istiyor. Son derece beğeniyor Amerikalıları. Olağanüstü akıllı. Olağanüstü sevimli.”</p>
				<p class="normal">Bu parlak kişinin Bayan Walker’in toplantısına getirilmesi kararlaştırıldı. Bayan Miller kalkmaya hazırlanarak, “Otele dönelim” dedi.</p>
				<p class="normal">“Siz isterseniz otele dönün anne. Ben yürüyüşe çıkacağım.”</p>
				<p class="normal">Randolph hemen atıldı: “Bay Giovanelli’yle gezecek.”</p>
				<p class="normal">Daisy gülümseyerek, “<span class="ideitalik">Pincio</span>’ya gideceğim” dedi.</p>
				<p class="normal">Bayan Walker sordu: “Yalnız başına mı? Bu saatte?”</p>
				<p class="normal">Akşam olmak üzereydi. Bu saatte yollarda bir sürü araba ve ağır ağır gezinen halk bulunurdu.</p>
				<p class="normal">Bayan Walker ekledi: “Tehlikeli olabilir. Gitmeseniz iyi edersiniz.”</p>
				<p class="normal">Bayan Miller atıldı: “Bence de öyle. Sıtmaya yakalanırsın sonra. Dr. Davis’in dediğini hatırla!”</p>
				<p class="normal">Randolph, “Gitmeden biraz ilaç verin ona” dedi.</p>
				<p class="normal">Herkes ayağa kalkmıştı. Daisy güzel dişlerini gösteren gülümsemesiyle eğilip ev sahibini öptü ve “Çok iyisiniz doğrusu” dedi. “Yalnız gitmiyorum ki. Bir arkadaşımla buluşacağım.”</p>
				<p class="normal">Bayan Miller, “Arkadaşın srtmaya yakalanmana engel olacak değil ya” dedi.</p>
				<p class="normal">Ev sahibi bayan sordu: “Bay Giovanelli mi bu?”</p>
				<p class="normal">Winterbourne kıza bakıyordu. Bayan Walker’in sorusunu duyunca dikkat kesildi. Daisy durmuş, gülerek şapkasının kurdelelerini düzeltiyordu; Winterbourne’a bakarak gülümsedi. “Bay Giovanelli, güzel Giovanelli” diye yanıtladı.</p>
				<p class="normal">Bayan Walker genç kızın elini tutarak yalvarırcasına rica etti: “Böyle tehlikeli bir saatte, güzel bir İtalyan’ı görmek için <span class="ideitalik">Pincio</span>’ya gitmeyin.”</p>
				<p class="normal">Bayan Miller, “Neyse ki adam İngilizce biliyor” dedi.</p>
				<p class="normal">Daisy söze karıştı: “Uygunsuz bir şey yapmak istemem tabii. Ama kolayı var.” Gözlerini Winterbourne’dan ayırmadan ekledi: “<span class="ideitalik">Pincio</span> şuracıkta. Yüz metrelik yol. Bay Winterbourne göründüğü kadar nazikse beni götürüverir oraya.”</p>
				<p class="normal">Winterbourne hemen nazikliğini gösterdi. Genç kız da yanına katıldı; annesinin önünden geçerek aşağıya indiler. Kapıda Winterbourne Bayan Miller’in kenarda bekleyen arabasını gördü. İçinde Vevey’de tanıştığı rehberleri kurulmuş, süs gibi oturuyordu.</p>
				<p class="normal">Daisy, “Hoşça kal Eugenio!” diye bağırdı. “Gezmeye gidiyorum ben.” Aslında Gregoriana Sokağı’ndan <span class="ideitalik">Pincio Tepesi</span>’nin öte ucuna kadar olan uzaklık çok değildi; ama havanın<span class="ideitalik"> </span>güzelliğinden, taşıtların, yayaların, aylak aylak gezen kimselerin çokluğundan Amerikalı delikanlıyla genç kız pek ağır yol alabiliyordu. Bu da durumun garipliğinin farkında olduğu halde, Winterbourne’un işine geliyordu. Yavaş hareket eden, sağa sola bakınıp duran Romalılardan oluşan bu kalabalık, genç adamın kolunda aralarından geçen genç ve son derece güzel yabancı kıza ilgiyle bakıyordu. Winterbourne, onun ne diye yalnız başına<span class="ideitalik"> </span>sokağa çıkıp bu kalabalığın hayran bakışlarına hedef olmak istediğini bir türlü anlayamıyordu. Kıza kalsa, görevi herhalde onu götürüp Giovanelli’ye teslim etmekti; ama bir yandan bu duruma öfkelenen, bir yandan da halinden hoşnut olmaktan geri kalmayan Winterbourne’un böyle bir niyeti yoktu.</p>
				<p class="normal">Daisy, “Niçin beni görmeye gelmediniz?” diye sordu. “Yanıtlayın bakalım.”</p>
				<p class="normal">“Size trenden henüz indiğimi söylemek şerefine erişmiştim.”</p>
				<p class="normal">Genç kız küçük bir kahkaha atarak, “Tren durduktan çok sonra inmiş olacaksınız” dedi. “Uyuyup kaldınız belki de. Bayan Walker’i görmeye zaman bulmuşsunuz ama.”</p>
				<p class="normal">Winterbourne açıklamaya çalıştı: “Bayan Walker’i Cenevre’den tanı...”</p>
				<p class="normal">“Nereden tanıdığınızı biliyorum. Evet, Cenevre’den tanıyorsunuz onu. Kendisi anlattı. Beni de Vevey’den tanıyorsunuz. Vevey’in ne kusuru var yani? Gelmeniz gerekirdi.” Daisy, Winterbourne’a başka soru sormadı; kendi işlerinden söz açtı. “Oteldeki odalarımız çok iyi; Eugenio’ya göre Roma’da daha iyisi yokmuş. Bütün kışı burada geçireceğiz; sıtmaya tutulup ölmezsek tabii. Ölürsek de zaten kalırız herhalde. Roma’yı sandığımdan daha hoş buldum; çok sessiz, cansız, durgun bir yer olacağından emindim. Hep, resimler filan hakkında bilgi veren o yaşlı başlı, çekilmez adamlardan biriyle dolaşırız bu kesin diyordum. Resim mesim ancak bir hafta sürdü, şimdi eğlenmeye bakıyorum. Öyle çok insan tanıyorum ki; hepsi de çok hoş kimseler. Sosyete son derece seçkin. İngilizler var, Almanlar var, her ulus var. Ben en çok İngilizleri seviyorum. Konuşmalarını beğeniyorum. Birkaç güzel Amerikalı da var. Ömrümde böyle konukseverlik görmedim. Her gün bir şeyler çıkıyor, dans pek yok ama ben zaten, ille de dans, diyenlerden değilim. Konuşmaya düşkünüm en çok. Bayan Walker’in toplantısında yalnızca gevezelik edilir sanırım; yeri o kadar küçük ki.” <span class="ideitalik">Pincio</span> <span class="ideitalik">Parkı</span>’nın kapısından girince Daisy Miller, Bay Giovanelli’yi nerede bulabileceğini merak etmeye başladı. “Doğru şu ilerde manzaraya bakılan yere gitsek iyi olur” dedi.</p>
				<p class="normal">“Onu bulmanıza asla yardım etmem.”</p>
				<p class="normal">“O halde ben kendim bulurum.”</p>
				<p class="normal">Daisy o küçük kahkahasıyla güldü: “Yolunuzu yitirmekten ya da çiğnenmekten mi korkuyorsunuz yoksa? Ama işte Giovanelli orada, ağaca yaslanmış. Arabalardaki hanımlara bakıyor; ne de sakin duruşu var!”</p>
				<p class="normal">Winterbourne biraz ileride kollarını bastonunun üstünden göğsünde kavuşturmuş duran ufak tefek bir adam gördü. Adamın yakışıklı bir yüzü vardı. Şapkasını başına pek biçimlice oturtmuş, gözüne tek gözlük, yakasına çiçek takmıştı. Winterbourne bir süre ona baktıktan sonra, “Bu adamla gerçekten konuşacak mısınız?” diye sordu.</p>
				<p class="normal">“Tabii. Konuşmayıp da işaretleşeceğimi mi sanıyorsunuz?”</p>
				<p class="normal">“Öyleyse şunu bilin ki, yanınızdan ayrılmaya niyetim yok.”</p>
				<p class="normal">Daisy durup ona baktı; yüzünde büyülü gözlerinden, kendisine yakışan gamzelerinden başka hiçbir şey, hiçbir kaygı izi yoktu. Winterbourne, “Ne soğukkanlı kız” diye düşündü.</p>
				<p class="normal">Daisy, “Bunu söyleyiş biçiminizi beğenmedim” dedi. “Çok buyurucu bir haliniz var.”</p>
				<p class="normal">“Söyleyiş biçimim kusurluysa özür dilerim. Önemli olan size ne demek istediğimi anlatmak.”</p>
				<p class="normal">Genç kızın bakışları ciddileşti ama gözleri her zamankinden güzeldi. “Şimdiye kadar hiçbir erkeğin ne yapmam gerektiğini bana söylemesine ya da yaptığım bir şeye karışmasına izin vermedim” dedi.</p>
				<p class="normal">“Doğru yapmamışsınız, ara sıra bir erkeğin sözünü dinlemelisiniz. Sözü dinlenecek erkekler vardır.”</p>
				<p class="normal">Daisy yeniden gülmeye başlamıştı. “Fakat ben erkekleri dinlemekten başka bir şey yapmıyorum ki. Bana Bay Giovanelli’nin sözü dinlenecek erkeklerden olup olmadığını söyleyin” dedi.</p>
				<p class="normal">Yakası çiçekli bey dostlarımızı görmüştü. Adımlarında dalkavukça bir çabuklukla genç kıza doğru geliyordu. Daisy’nin arkadaşını ve Daisy’yi eğilerek selamladı. Çekici bir gülümsemesi, zeki gözleri vardı. Winterbourne adamın görünüşünü pek de fena bulmadı. Ama yine de Daisy’ye, “Hayır, sözü dinleneceklerden değil bu” dedi.</p>
				<p class="normal">Daisy’nin tanıştırma işlerinde doğuştan usta olduğu görülüyordu. İki arkadaşının da isimlerini birbirine söyledi. Sonra ikisinin ortasında yürümeye başladı. Bay Giovanelli, Winterbourne’un sonradan birçok varlıklı Amerikalı kadını büyülemek için kullandığını işittiği güzel İngilizcesiyle Daisy’ye ince bir tavırla saçma sapan bir şeyler anlatıyordu. Son derece terbiyeliydi. Amerikalı genç, insanı uğradığı düş kırıklığı ölçüsünde güler yüzlü davranmaya zorlayan İtalyan zekâsının inceliğine bakıp hayran kaldı. Giovanelli kesinlikle genç kızla baş başa kalacaklarını ummuştu; üç kişilik bir gezinti beklemiyordu. Buna karşın hiç neşesi kaçmamıştı. Demek çok daha uzak bir geleceğe kadar uzanan planları vardı. Winterbourne kendi kendinden hoşnuttu. Adamın ne mal olduğunu anlamıştı. “Soylu sınıftan değil” diye düşündü. “Soyluluğu ustaca taklit ediyor o kadar. Müzik hocası, ucuz bir yazar ya da üçüncü sınıf bir ressam olmalı. Yakışıklılığının Tanrı cezasını versin!” Bay Giovanelli’nin yüzü gerçekten çok sevimliydi, ama Winterbourne kendi yurttaşı olan genç kızın bu düzmece soylulukla gerçek soyluluğu birbirinden ayırt edememesine kızıyordu. Giovanelli şuradan buradan söz açıyor, şaka ediyor, kendini sevimli göstermeyi beceriyordu. Winterbourne İtalyan’ın yaptığı taklitte çok başarılı olduğunu itiraf etti. Kendi kendine, “Gene de kibar bir kız düzmeceyi gerçekten ayırt edebilmeli” dedi. Bu da yine Daisy’nin kibar bir kız olup olmadığı sorusunu akla getiriyordu. Kibar bir kız, küçük, flörtçü bir Amerikalı da olsa, tutup aşağı tabakadan olduğu anlaşılan bir adamla buluşmaya kalkar mıydı? Buluşma Roma’nın en kalabalık bir yerinde güpegündüz oluyordu ama kızın böyle bir yer, böyle bir zaman seçmesi kimseyi umursamadığını göstermez miydi? Gariptir ama Winterbourne hem genç kızın sevgilisiyle buluştuğu halde kendinden kurtulmak için sabırsızlık göstermeyişine, hem de kendi kalmak isteyişine öfkeleniyordu. Daisy’ye bakıp davranışlarında kusursuz bir genç kız olduğu söylenemezdi; bunun için gerekli incelik onda yoktu. Bu yüzden onunla eski roman yazarlarının “yasa tanımayan tutku” adını verdikleri duygular çerçevesinde ilgilenip davranışlarını ona göre düzenlese sorun çok daha basitleşirdi. Kız kendinden kurtulmak ister gibi görünse ona daha az önem verecek, daha az önem verince de o kadar şaşırtıcı bulmayacaktı. Ama Daisy hâlâ ataklıkla suçsuzluğun anlaşılmaz bir karışımı olmakta devam ediyordu.</p>
				<p class="normal">Daisy, yanındaki iki “kavalyesi”yle Bay Giovanelli’nin süslü sözlerine, Winterbourne’a oldukça çocukça gelen neşeli bir sesle karşılıkta bulunarak on beş dakika kadar yürümüştü. O sırada bir araba kalabalıktan ayrılıp yolun kenarında durdu. Winterbourne arabada, biraz önce görmeye gittiği dostu Bayan Walker’in oturduğunu ve kendisini eliyle yanına çağırdığını gördü. Daisy’den ayrılıp arabaya yaklaştı. Bayan Walker kıpkırmızı kesilmişti. Heyecanlı bir hali vardı. “Gerçekten çok kötü” dedi. “Bu kız böyle şeyler yapmamalı. İki erkekle burada gezilir mi? En az elli kişi gördü.”</p>
				<p class="normal">Bay Winterbourne’un kaşları kalktı. “Yazık, siz de işi çok büyütüyorsunuz” dedi.</p>
				<p class="normal">“Kızın mahvolmasına göz yumarsak yazık olacak asıl!”</p>
				<p class="normal">Winterbourne, “O çok saf” dedi.</p>
				<p class="normal">Bayan Walker sesini yükseltti: “Çılgının biri; annesi kadar kaz kafalı insan gördünüz mü siz? Hepiniz gittikten sonra düşünmekten yerimde duramadım. Onu kurtarmaya çalışmamak çok yazık olur. Arabayı hazırlattım, şapkamı başıma geçirip var hızımla buraya geldim. Çok şükür bulabildim sizi.”</p>
				<p class="normal">Winterbourne gülümseyerek sordu: “Peki ne yapmak istiyorsunuz?”</p>
				<p class="normal">“Arabaya çağıracağım onu; herkes büsbütün başıboş dolaşmadığını görsün diye yarım saat kadar gezindikten sonra oteline götürüp bırakacağım.”</p>
				<p class="normal">“Pek iyi bir fikir değil ama deneyin.”</p>
				<p class="normal">Bayan Walker denedi. Genç adam, arabada oturan Bayan Walker’e kısa bir selam vererek yanındaki arkadaşıyla yoluna devam eden Bayan Miller’in peşinden gitti. Bayan Walker’in kendisiyle konuşmak istediğini öğrenince Daisy, yanında Giovanelli, büyük bir incelikle geri döndü. Bu kibar beyi Bayan Walker’e tanıştırmak fırsatını bulduğu için sevindiğini söyledi. Tanıştırma işini hemen bitirdikten sonra Bayan Walker’in arabada kullandığı örtü için, “Ömrümde bu kadar güzel şey görmedim” dedi.</p>
				<p class="normal">Bayan Walker tatlı tatlı gülümsedi: “Beğendiğinize sevindim. Arabaya biner misiniz? Size örterim onu.”</p>
				<p class="normal">Daisy, “Çok hoş olurdu ama böyle dolaşmak da o kadar tatlı ki” diye yanıtlayarak parlak gözleriyle iki yanında duran Winterbourne ile Giovanelli’ye baktı.</p>
				<p class="normal">Bayan Walker, ellerini sofuca önünde kenetlemişti, arabasından eğilerek direndi: “Tatlı olabilir ama yavrucuğum buradaki geleneklere uymaz.”</p>
				<p class="normal">“Gelenek değilse olmalı. Ben gezmezsem ölürüm.”</p>
				<p class="normal">Cenevreli hanımın sabrı tükenmişti, “Annenizle birlikte gezmeniz gerekir şekerim!” dedi.</p>
				<p class="normal">Genç kız, “Annemle mi şekerim?” diye yineledi ve gülerek ekledi: “Annem ömründe on adım yol yürümemiştir. Hem sonra ben beş yaşında çocuk değilim artık.” Winterbourne, Daisy’nin işine karışmak istendiğini sezdiğini anlamıştı. Ama Bayan Walker vazgeçmedi: “Daha aklı başında davranacak kadar büyümüşsünüz; hakkınızda dedikodu edilecek yaşa gelmişsiniz.”</p>
				<p class="normal">Daisy gergin bir gülümsemeyle sordu: “Dedikodu mu? O ne demek?”</p>
				<p class="normal">“Arabaya binin de anlatırım.”</p>
				<p class="normal">Daisy yeniden dikkat kesilen bakışlarıyla yanındaki erkeklerin bir birine, bir ötekine baktı. Bu arada Giovanelli sağa sola selamlar yağdırıyor, eldivenlerini okşayıp, uysal uysal gülümsüyordu. Winterbourne bütün bu olanları çok tatsız buluyordu. Daisy, “Ne demek istediğinizi bilmek istemiyorum. Hoşuma gideceğini sanmam” dedi.</p>
				<p class="normal">Winterbourne içinden Bayan Walker’in arabasının örtüsünü dizlerine çekip gitmesini diledi; ama bu hanım sonradan da söylediği gibi kendisine karşı konmasından hoşlanmıyordu. “Düşüncesiz bir kız olarak tanınırsanız daha mı iyi?” diye sordu. Daisy, “Aman Tanrım!” dedikten sonra yeniden “Giovanelli’ye baktı. Sonra Winterbourne’a döndü. Yanakları kızarmıştı; son derece güzeldi. Başını arkaya atarak Winterbourne’u tepeden tırnağa kadar süzdü; gülümseyerek ağır ağır sordu: “Bay Winterbourne, adımın lekelenmemesi için arabaya binmem gerektiğini düşünüyor mu?”</p>
				<p class="normal">Winterbourne kızardı; büyük bir kararsızlık anı geçiriyordu. Daisy’nin “adının lekelenmesinden” söz ettiğini duymak ona garip geldi. Şimdi kendisine düşen mertçe yanıt vermek, ona gerçeği söylemekti. Verdiğimiz bilgilerden okuyucunun da anlayacağı gibi Winterbourne’a göre gerçek, Daisy Miller’in Bayan Walker’in öğüdüne uyması gerektiğiydi. Genç kızın ince güzelliğine bakarak son derece yumuşak bir sesle, “Arabaya binseniz iyi edersiniz” dedi.</p>
				<p class="normal">Daisy katıla katıla güldü. “Ömrümde bu kadar katılık görmedim” dedi. “Bayan Walker, eğer bu yaptığım uygunsuz bir şeyse, her yaptığım uygunsuz demektir. Benden umudu kesin. Hoşça kalın. İyi gezintiler.” Giovanelli zafer kazanmış bir insan gibi aşırı bir biçimde eğilerek selam verdi; birlikte uzaklaştılar. Bayan Walker oturduğu yerden arkalarından baktı. Gözlerinde yaşlar vardı. Winterbourne’a yanındaki yeri göstererek, “Binin” dedi. Delikanlı Daisy’yle birlikte gitmesi gerektiğini söyledi. Bunun üzerine Bayan Walker, şimdi dediğini yapmazsa bir daha onunla konuşmayacağını bildirdi. Ciddi olduğu açıkça görülüyordu. Winterbourne Daisy ile arkadaşına yetişerek genç kıza elini uzattı. Bayan Walker’in yanında kalması için direndiğini söyledi. Karşılık olarak Daisy’nin sakınmadan bir şeyler söyleyerek Bayan Walker’in o kadar iyi yüreklilikle kendisini kurtarmak istediği o “düşüncesizlik” niteliğine biraz daha bürünmesini bekledi. Ama genç kız yalnız ona bakarak elini sıkmakla yetindi; Giovanelli ise şapkasını havalara kaldırarak veda etti.</p>
				<p class="normal">Winterbourne arabadaki yerini alırken hiç neşeli değildi. Yeniden arabalar kalabalığına karışırlarken konuşmaya başladı; açık yüreklilikle, “Davranışınız pek akıllıca değil” dedi. Bayan Walker yanıtladı: “Bu gibi hallerde akıllıca değil içimden geldiği gibi davranmak isterim!”</p>
				<p class="normal">“Evet ama içtenliğiniz onu gücendirip uzaklaştırmaktan başka işe yaramadı.”</p>
				<p class="normal">“Çok iyi oldu. Eğer kendini harcamaya bu kadar kesinlikle karar verdiyse, biz de önceden bilip, ona göre davranalım.”</p>
				<p class="normal">“Kötü bir amacı olduğunu sanmam.”</p>
				<p class="normal">“Bir ay önce ben de öyle düşünüyordum. Ama artık çok ileri gitti.”</p>
				<p class="normal">“Ne yaptı örneğin?”</p>
				<p class="normal">“Burada yapılmaması gereken her şeyi. Bulduğu her erkekle flört etmek, esrarengiz İtalyanlarla köşede bucakta oturmak, bütün bir akşam aynı kavalyeyle dans etmek, gecenin on birinde konuk kabul etmek. Konuk geldiği zaman annesi çıkıp gidiyormuş.”</p>
				<p class="normal">Winterbourne gülerek, “Ama kardeşi gece yarısından evvel yatmıyor” dedi.</p>
				<p class="normal">“Gördüklerinden çok yararlanıyordur sanırım. Kaldıkları otelde herkes ondan söz ediyormuş. Bir erkek konuk gelip Daisy’yi aradığında hizmetçileri bir gülümsemedir alıyormuş.”</p>
				<p class="normal">Winterbourne öfkeyle, “Hizmetçiler cehennemin dibine!” dedi. “Kızcağızın tek suçu son derece işlenmemiş oluşu.”</p>
				<p class="normal">Bayan Walker, “Doğuştan patavatsız” dedi, “bu sabahı alın örneğin, Vevey’deki dostluğunuz ne kadar sürdü?”</p>
				<p class="normal">“İki gün.”</p>
				<p class="normal">“Düşünün, bir de sizin oradan ayrılmanızdan kendi hesabına alınıyor.”</p>
				<p class="normal">Winterbourne bir süre sustu. Sonra, “Biz ikimiz de Cenevre’de biraz fazla kaldık korkarım Bayan Walker” diyerek niçin arabaya çağrıldığını öğrenmek istedi.</p>
				<p class="normal">“Daisy’yle ilginizi kesmenizi, onunla flört etmemenizi, kendisini daha fazla maskara etmesine meydan vermemenizi dileyecektim sizden. Kısacası, vazgeçin ondan.”</p>
				<p class="normal">“Korkarım bu olamaz. Kendisini çok beğeniyorum.”</p>
				<p class="normal">“İşte asıl bunun için rezalet çıkarmasına yardım etmemelisiniz.”</p>
				<p class="normal">“Ona gösterdiğim ilginin hiçbir zaman rezalet çıkaracak bir yanı olamaz.”</p>
				<p class="normal">“Rezalet onun ilginize karşılık gösteriş biçiminden çıkacaktır. Ama ben vicdanımın emrini yerine getirdim. Küçükhanımın yanına gitmek istiyorsanız sizi şurada indireyim. Buralarda bulabilirsiniz onu.”</p>
				<p class="normal">Araba <span class="ideitalik">Pincio Parkı</span>’nın eski Roma duvarı üzerine rastlayan ve güzel Borghese villasına bakan yanından geçiyordu. Bahçenin kenarını çeviren alçak duvara yakın oturacak yerler vardı. İleride, bunların birinde, bir erkekle bir kadın oturmaktaydı. Bayan Walker yana doğru dönerek başını sertçe arkaya attı. Tam o sırada kadınla erkek ayağa kalkmışlar, duvara doğru yürüyorlardı. Winterbourne arabacıya durmasını söyledi ve arabadan indi. Bayan Walker ona bir süre sesini çıkarmadan baktı ve Winterbourne şapkasını çıkarırken hışımla uzaklaştı. Winterbourne orada kalıp gözlerini Daisy ile yanındakine çevirdi. Onların kimseyi gördükleri yoktu; birbirlerine öylesine dalmışlardı. Bahçe duvarına varınca bir süre durup Borghese villasını çevreleyen çam ağacı kümelerinin yayvan tepelerine baktılar. Derken Giovanelli teklifsizce duvarın geniş kenarına oturdu. Göğün öte yanında batmakta olan güneşin parlak ışını bulutların arasından onlara kadar geliyordu. Giovanelli, Daisy’nin elindeki şemsiyeyi açıp kendine biraz yaklaşan genç kızın başına tuttu. Sonra da sapını bırakmadan şemsiyeyi kızın omzuna yasladı. Bu durumda başları Winterbourne’un bulunduğu yerden gözükmüyordu. Delikanlı bir süre orada oyalandı. Sonra yürümeye başladı. Fakat şemsiyeli çifte doğru değil, halası Bayan Costello’nun evine doğru gidiyordu.</p>
				<p class="normal">Ertesi gün Bayan Miller’i otelinde aradığı zaman hizmetçilerin hiç değilse kendisine alaylı alaylı bakmadıklarını görüp övünç duydu. Bununla birlikte ne Bayan Miller’i ne de kızını otelde bulabildi. Daha ertesi gün Winterbourne otele gittiğinde onları gene bulamamak şanssızlığına uğradı. Üçüncü günün akşamı Bayan Walker’in toplantısı vardı. Son görüşmelerinde aralarında bir soğukluk geçmiş olmasına karşın, Winterbourne da çağrılanlar arasındaydı. Bayan Walker de, geziye çıktıkları zaman, kendi deyimlerince, Avrupa’nın toplum yaşamını incelemeye önem veren Amerikalı kadınlardandı; bu kez de incelenmek üzere evine, değişik sınıflardan çeşitli örnekler toplamıştı. Winterbourne geldiğinde Daisy Miller orada değildi, ama birkaç dakika sonra annesinin pek utangaç ve üzgün bir tavırla, yalnız olarak geldiğini gördü. Şakaklarındaki saçları her zamankinden daha fazla kırlaşmıştı. Bayan Walker’e doğru yürürken Winterbourne da ona yaklaştı.</p>
				<p class="normal">Zavallı Bayan Miller, “Görüyorsunuz ya yapayalnız geldim” dedi. “Öyle korktum ki, ne yapacağımı şaşırdım. Ömrümde ilk kez bir toplantıya yalnız gidiyorum. Hele bu kentte. Ya Randolph’u, ya Eugenio’yu ya da başka birini getireyim dedim ama Daisy çıkmam için öyle bir acele etti ki kendi başıma gelmek zorunda kaldım. Yalnız gezmeye hiç alışık değilim.”</p>
				<p class="normal">Bayan Walker sözcüklere basa basa sordu: “Kızınız evimizi onurlandırmak istemiyorlar mı?”</p>
				<p class="normal">Bayan Miller kızını ilgilendiren olaylardan söz ederken takındığı her zamanki dingin, felsefeci değilse bile, tarihçi edasını takınmıştı. “Gerçi Daisy hazırlandı. Yemekten önce giyinmişti. Ama bir arkadaşı geldi –hani buraya getirmek istediği İtalyan. Piyano çalmaya daldılar, sonra da bırakamadılar; Bay Giovanelli çok güzel şarkı söylüyor. Ama umarım ki birazdan gelirler.”</p>
				<p class="normal">“Üzüldüm kızınızın böyle gelişine.”</p>
				<p class="normal">“Ben de kendisine söyledim. ‘Üç saat bekleyeceksen yemekten önce hazırlanman bir işe yaramaz’ dedim. Bay Giovanelli’yle oturacak olduktan sonra böyle güzel bir giysinin ne gereği vardı sanki?”</p>
				<p class="normal">Bayan Walker Winterbourne’a döndü, “Duyulmamış şey” dedi. “<span class="ideitalik">Elle s’affiche!</span><sup class="calibre3"><a href="kisa-romanlar-uzun-oykuler_split_008.html#footnote-100-26" id="footnote-100-26-backlink" name="footnote-100-26-backlink">[26]</a></sup> Dostça kusurunu göstermeye çalıştığım için benden öç alıyor. Gelince konuşmayacağım.”</p>
				<p class="normal">Daisy saat on birden sonra geldi. Öyle, bir toplantıda ilk sözü karşısındakinden bekleyecek kızlardan değildi. Elinde kocaman bir demet çiçek, yanında Giovanelli, güle konuşa, eteklerini hışırdatarak göz alıcı güzelliğiyle ilerledi. Herkes konuşmayı bırakıp dönmüş ona bakıyordu. Doğru Bayan Walker’in yanına gitti. “Korkarım hiç gelmeyeceğimi sanmışsınızdır. Geleceğimi haber versin diye annemi önden yolladım. Bay Giovanelli’nin çalışmasını istediğim bazı parçalar vardı. Biliyor musunuz son derece güzel şarkı söylüyor. Kendisinden şarkı söylemesini istemenizi rica edecektim. İşte Bay Giovanelli; sizinle tanıştırmıştım, biliyorsunuz. Olağanüstü bir sesi var. Çok da hoş şarkılar biliyor. Bu akşam için hepsini birer kez söylettim. Otelde çok eğlendik.” Daisy bütün bunları son derece parlak ve tatlı bir tavırla ve çevreden işitilebilecek bir sesle söylemişti. Bir yandan da ev sahibinin elbisesinin omuzlarını düzeltiyor, bir ona bir çevresine bakınıyordu. “Tanıdığım kimseler var mı?” diye sordu.</p>
				<p class="normal">Bayan Walker anlamlı anlamlı, “Sizi tanımayan yok sanırım” dedi; Giovanelli’ye de kısa ve gelişigüzel bir selam verdi. Giovanelli son derece kibar davranarak çevresine gülümsemeler, reveranslar yağdırıyor, beyaz dişlerini gösteriyor, bıyıklarını burup, gözlerini bayıltıyor, yakışıklı bir İtalyan’ın bir akşam toplantısında ne yapması beklenirse hepsini yapıyordu. Sonra çok sevimli sesiyle beş altı şarkı da söyledi. Bayan Walker sonradan bunu kimin isteği üzerine yaptığını bir türlü bulamadığını bildirdi. Buyruk Daisy’den gelmiş olamazdı, çünkü o piyanodan uzakta oturuyordu. Hem de daha önce herkesin içinde Giovanelli’nin şarkı söyleyişine karşı hayranlığını bildirdiği halde adam şarkı söylerken pek de yavaş olmayan bir sesle konuşup durdu.</p>
				<p class="normal">Daisy, Winterbourne’a, sanki birbirlerinden daha beş dakika önce ayrılmışlar gibi, “Yazık burası çok küçük, dans edemiyoruz” dedi.</p>
				<p class="normal">“Dans edemediğimize hiç üzülmüyorum. Ben dans etmem.”</p>
				<p class="normal">“Tabii edemezsiniz. Dans edemeyecek kadar kaskatısınız çünkü. Bayan Walker’le yaptığınız gezintiden hoşnut kalmışsınızdır umarım.”</p>
				<p class="normal">“Hoşnut kalmadım. Sizinle yürümeyi yeğlerdim.”</p>
				<p class="normal">“Çifter çifter ayrıldık, daha iyi oldu. Ama Bayan Walker’in zavallı Giovanelli’yi bırakıp arabaya binmemi istemesi ne garipti değil mi? Hem de gezmem doğru olmaz bahanesiyle. Herkesin düşüncesi başka. Bıraksam çok ayıp olurdu. On gün o gezintinin sözünü ağzından düşürmemişti.”</p>
				<p class="normal">“Ağzına bile almamalıydı gezinti sözünü. Buralı bir kıza kendisiyle birlikte sokaklarda gezmesini önermek aklından bile geçmez.”</p>
				<p class="normal">“Sokaklarda olmazsa nerde gezmeyi teklif edebilir öyleyse? Hem <span class="ideitalik">Pincio</span> sokak değil ki. Üstelik ben buralı da değilim. Buralı kadınların yaşamı korkunç derecede sıkıntılıymış diyorlar. Kendi alışkanlıklarımı onlarınkine benzetmek için en ufak bir neden göremiyorum.”</p>
				<p class="normal">Winterbourne büyük bir ciddilikle, “Korkarım siz flörtçülüğü alışkanlık haline getirmişsiniz” dedi.</p>
				<p class="normal">Genç kız sevimli gülümsemesiyle delikanlıya baktı, “Tabii” dedi, “ben korkunç flörtçüyüm. Bütün iyi, temiz kızlar flörtçüdür değil mi? Ama şimdi de bana iyi bir kız olmadığımı söyleyeceksiniz.”</p>
				<p class="normal">“Hayır, siz çok iyi bir kızsınız, ama keşke yalnız benimle flört etseniz.”</p>
				<p class="normal">“Çok, pek çok teşekkür ederim. Ama dünyada erkek kalmasa gene de sizinle flört etmek aklımdan geçmezdi. Daha önce de söylemiştim ya siz çok katısınız.”</p>
				<p class="normal">Winterbourne, “Bunu da ne çok yinelediniz” dedi.</p>
				<p class="normal">Daisy sevinçli bir kahkahayla, “Sizi kızdırabileceğimi umsam yine söylerdim” yanıtını verdi.</p>
				<p class="normal">“Beni kızdırmayın. Kızdığım zaman daha da kaskatı olurum. Benimle flört etmeseniz bile hiç olmazsa şu piyanodaki arkadaşınızla flört etmekten vazgeçin. Burada böyle şeyleri anlamazlar.”</p>
				<p class="normal">“Bundan başka şeyden anlamazlar sanırdım bense.”</p>
				<p class="normal">“Evlenmemiş genç hanımlar için değil ama.”</p>
				<p class="normal">“Evlenmemiş genç hanımların flört etmesi evlenmiş yaşlı hanımların flört etmesinden çok daha doğrudur değil mi?”</p>
				<p class="normal">“Buralılarla görüşürken onların geleneklerine uymalısınız. Flört etmek yalnız Amerikalılara özgü bir gelenektir; burada yoktur. Bu yüzden herkesin içinde Giovanelli’yle görülürseniz, yanınızda da anneniz olmazsa...”</p>
				<p class="normal">“Vah zavallı anneciğim, vah!”</p>
				<p class="normal">“Belki siz flört ediyorsunuz ama Giovanelli etmiyor. Başka amaçları var onun.”</p>
				<p class="normal">“Öğüt verdiği yok hiç olmazsa. Hem ille de bilmek istiyorsanız, söyleyeyim. Dostluğumuz böyle bir şeyi akla getirmeyecek kadar güçlü. Çok iyi arkadaşız.”</p>
				<p class="normal">“Ha! Birbirinizi seviyorsanız o başka.”</p>
				<p class="normal">Winterbourne bu ana kadar Daisy’yle o kadar açık konuşabilmişti ki, sözünün onu bu kadar etkilemesini hiç beklemiyordu. Fakat genç kız gözle görülür bir biçimde kızararak hemen ayağa kalktı. Winterbourne kendi kendine Amerikalı küçük flörtçü kızların dünyanın en garip yaratıkları olduğunu düşündü. Daisy ona şöyle bir bakarak, “Giovanelli hiç olmazsa bana böyle tatsız sözler söylemiyor” dedi.</p>
				<p class="normal">Winterbourne şaşırmış bakakalmıştı. Giovanelli şarkısını bitirip piyanodan kalkarak Daisy’nin yanına geldi. Süslü gülümsemesiyle önünde eğilerek, “Öbür odaya geçip bir çay içmek istemez misiniz?” diye sordu. Daisy, Winterbourne’a döndü. Gene gülümsemeye başlamıştı. Winterbourne daha da şaşırdı. Çünkü bu beklenmedik gülümseme Daisy’nin kusurları bağışlayıveren bir tatlılığı, bir yumuşaklığı olduğunu gösteriyordu ama başka bir şeyi aydınlattığı yoktu.”</p>
				<p class="normal">Genç kız eziyet etmesini seven bir tavırla, “Bay Winterbourne bana çay vermeyi aklından bile geçirmedi” dedi.</p>
				<p class="normal">“Ben size öğüt verdim.”</p>
				<p class="normal">“Bense açık bir çayı tercih ederdim” diyen Daisy Giovanelli’yle birlikte oradan ayrıldı ve akşamın kalan bölümünü bu gençle yandaki odada pencere içinde oturarak geçirdi. Piyanoda ilgi çekici bir şeyler çalınıyordu ama gençlerin müziğe aldırdıkları yoktu.</p>
				<p class="normal">Daisy toplantıdan ayrılırken Bayan Walker, kız içeri girerken gösterdiği istem zayıflığını gönlünce onardı; ona sırtını dönerek genç kızı durumu (elinden geldiği kadar) kurtarıp oradan ayrılmaya bıraktı.</p>
				<p class="normal">Winterbourne kapının yanında duruyordu. Olup bitenleri gözden kaçırmadı. Daisy birden sarararak annesine baktı; Bayan Miller alışılmış toplum kurallarının çiğnendiğinden habersiz, birden kendisinin bu kurallara ne kadar dikkat ettiğini göstermek hevesine düşmüş gibiydi. “İyi geceler Bayan Walker. Çok güzel bir akşam geçirdik. Görüyorsunuz ya Daisy’nin toplantılara benden ayrı gelmesine izin var ama, benden ayrı gitmesine izin yok” diyordu. Daisy kapının yanındaki kalabalığa solgun, ciddi bir yüzle bakarak çıktı. Winterbourne onun ilk anda öfke duyamayacak kadar şaşırdığına dikkat etmişti. Bayan Walker’e, “Çok acımasızsınız” dedi.</p>
				<p class="normal">“Bu kız bir daha kapımdan içeri adımını atamaz!”</p>
				<p class="normal">Winterbourne Daisy’yi Bayan Walker’in evinde göremeyeceği için sık sık oturdukları otele uğramaya başlamıştı. Ana kız çoğunlukla otelde bulunmuyordu. Ama bulundukları zaman da hep kendilerine çok bağlı olan Giovanelli’yle birlikteydiler. Bayan Miller iyi yetişmiş bir genç kızın gözaltında tutulmasına gerek görmüyor olmalı ki Winterbourne birçok kez genç kızı salonda parlak zekâlı ufak tefek Romalı’yla yalnız buluyordu. Böyle zamanlarda Daisy’nin onun gelişinden ne utanmış, ne de canı sıkılmış görünmediğine bakarak önce şaştı, ama sonra artık onun yapacağı hiçbir şeye şaşırmayacağını sezmeye başladı. Ondan ancak beklenmeyeni yapması beklenirdi. Giovanelli’yle baş başa görüşmesi yarıda kalınca bir hoşnutsuzluk göstermiyordu. Daisy iki erkekle de bir erkekle olduğu kadar neşeli ve rahatça konuşabiliyordu. Konuşmasında umursamazlıkla çocukluğun hep aynı garip karışımı vardı. Giovanelli’yle gerçekten ilgileniyorsa onunla yalnız kalmaya dikkat ederek görüşmelerinin kutsallığını korumaya çalışmaması Winterbourne’a çok garip geliyor, kendisine saf bir görünüş veren bilgisizliği, hiçbir şeyin değiştiremeyeceği anlaşılan iyi huyluluğuyla gittikçe daha çok beğeniyordu onu. Neden olduğunu bilmiyordu ama Daisy’nin hiçbir zaman kıskançlık etmeyeceğine emindi. Okuyucunun alayla gülümsemesi tehlikesini göze alarak bildirelim ki, Winterbourne’un şimdiye kadar ilgilendiği kadınların arasında –kimi zaman– kendisini korkutabilecek, gerçekten korkutabilecek olanları vardı. Oysa, genç adamın içinde Daisy Miller’den asla korkmayacağına ilişkin tatlı bir duygu bulunuyordu. Şunu da eklemek gerekir ki, bu duygu Daisy’ye gurur verebilecek bir duygu değildi. Winterbourne’un genç kızın uçarılığına inandığını gösteriyordu.</p>
				<p class="normal">Ancak Daisy’nin Giovanelli’yle çok ilgilendiği belliydi. Adam ne zaman konuşsa genç kız ona bakıyor, ona hep şunu bunu yapmasını buyuruyor, durmadan takılıp sataşıyordu. Bayan Walker’in toplantısında Winterbourne’un da kendisini kızdıracak bir şey söylediğini unutmuş gibiydi. Bir pazar günü öğleden sonra halasıyla birlikte San Pietro Kilisesi’ne giden Winterbourne, Daisy’nin yanından ayırmadığı Giovanelli’yle bu büyük kiliseyi gezdiğini gördü. Genç kızla arkadaşını Bayan Costello’ya gösterdi. Halası bir süre tek gözlüğünün arkasından onları süzdükten sonra, “Demek bunun için bugünlerde böyle düşüncelisin” dedi.</p>
				<p class="normal">“Düşünceli olduğumun farkında değildim.”</p>
				<p class="normal">“Aklın hep başka yerde. Bir şeyler düşünüyorsundur herhalde.”</p>
				<p class="normal">“Ne düşünmekle suçluyorsunuz beni bakalım? Bari onu da söyleyin.”</p>
				<p class="normal">“Bu genç kızla Baker mıydı, Chandler miydi neydi adı? Şu şapka kalıbı kılıklı adam arasında geçen serüveni.”</p>
				<p class="normal">“Siz buna, bu kadar göz önünde yer alan bir ilişkiye, serüven mi diyorsunuz?”</p>
				<p class="normal">“Serüvenlerini gizlemeye çalışmayışları suçsuzluklarını değil, budalalıklarını gösterir.”</p>
				<p class="normal">Winterbourne halasının “düşünceli” dediği haliyle, “Hayır” dedi, “ortada serüven adı verilebilecek bir şey olduğunu sanmıyorum.”</p>
				<p class="normal">“Birçok kimseden aynı şeyleri duydum. Adam kızın aklını başından almış.”</p>
				<p class="normal">“Çok sıkı fıkı olduklarından kuşku yok.”</p>
				<p class="normal">Bayan Costello elindeki optik aygıtla yeniden genç çifti süzdü. “Adam çok yakışıklı. Durumu anlamak o kadar kolay ki. Kız onu dünyanın en şık, en ince erkeği sanıyor. Onun gibisine rastlamamıştır şimdiye kadar. Rehberden bile üstün tutar onu. Onları birbirlerine tanıştıran da rehber olmalı; adam genç kızla evlenmeyi başarırsa hatırı sayılır bir komisyon verecektir.”</p>
				<p class="normal">“Kızın onunla evlenmeyi düşündüğünü sanmam. Adam da bu kadarını ummaz artık.”</p>
				<p class="normal">“Kızın bir şey düşünmediğine güvenebilirsin. Altın Devri’nin insanları gibi, bugünden, bu saatten ötesini düşünmeden yaşıyordur. Bundan daha büyük bayağılık olur mu? Yine de haberin olsun, her an sana nişanlandığını bildirebilir.”</p>
				<p class="normal">Winterbourne yineledi: “Giovanelli bu kadarını beklemez.”</p>
				<p class="normal">“Giovanelli de kim?”</p>
				<p class="normal">“Ufak İtalyan. Yaptığım soruşturmalardan bir şeyler öğrendim. Pek namuslu bir adam olduğu anlaşılıyor. Galiba küçük bir <span class="ideitalik">cavaliere avvocato</span>’ymuş.<sup class="calibre3"><a href="kisa-romanlar-uzun-oykuler_split_008.html#footnote-100-27" id="footnote-100-27-backlink" name="footnote-100-27-backlink">[27]</a></sup> Yalnız kalburüstü kimselerle dostluğu yok. Daisy’ye onu rehberin tanıtmış olması pek uzak bir olasılık değil. Genç kıza çok hayran olduğu açıkça belli. Eğer Daisy onu dünyanın en ince erkeği sanıyorsa Giovanelli’de kızla tanıştıktan sonra gördüğü şatafat, bolluk ve zenginliği ömründe görmemiştir. Sonra onu olağanüstü güzel, ilgi çekici buluyor olmalı. Onunla evlenmeyi umduğunu pek sanmıyorum. Bu kadar şanslı olabileceğini aklına getiremez. Yakışıklılığından başka karşılık olarak verebileceği bir şey yok. Sonra o gizemli dolar ülkesinde bir de mallı mülklü Bay Miller var. Giovanelli de biliyor ki ileri sürebileceği bir soyluluk unvanına da sahip değil. Şöyle bir kont ya da markiz olsaydı! Kendisini kabullenişlerine bakıp şanslılığına şaşıyordur.”</p>
				<p class="normal">Bayan Costello, “Bunu yakışıklılığına verip Daisy’yi kaprisleri peşinde koşan bir genç kız olarak görüyordur” dedi.</p>
				<p class="normal">“Doğru. Daisy’yle annesi bir kont ya da markiz avlamayı akıl edecek –nasıl söylesem– o kültür düzeyine ulaşmış değiller henüz. Böyle bir kavramı düşünemezler.”</p>
				<p class="normal">“Ama <span class="ideitalik">avvocato</span> buna inanabilir mi?”</p>
				<p class="normal">Winterbourne o gün San Pietro Kilisesi’nde Daisy’nin serüveninin neden olduğu konuşmaları duymak fırsatını buldu. Roma’da oturan Amerikalılardan on-on ikisi büyük duvar sütunlardan birinin dibinde açılıp kapanır iskemlesine kurulmuş oturan Bayan Costello’nun yanına gelmişti. Akşam duası, kilise korosunun yandan gelen görkemli ezgileri ve org sesleriyle sürüp gidiyordu. Bu arada Bayan Costello’yla arkadaşları da zavallı küçük Bayan Miller’in çok “ileri gittiği” yolunda konuşup durdular. İşittiği şeyler Winterbourne’un hiç hoşuna gitmedi, ama kiliseden çıkıp, büyük basamakların üzerinde dururken, kendisinden önce çıkan Daisy’nin suç ortağıyla üstü açık bir arabaya binip Roma’nın meraklı kişilerle dolu sokaklarına daldıklarını görünce gerçekten çok ileri gittiğini kendi de kabul etmek zorunda kaldı. Ona acıyordu. Ancak bu acıma genç kızın gerçekten aklının başından gittiğine inandığı için değildi. Böylesine güzel, savunmasız ve doğal olan davranışların, kargaşalığın yaygın olduğu bir dünyada bayağılık damgasını yediğini görüp üzülmesindendi. Bundan sonra bir kez kızına ne gözle bakıldığını Bayan Miller’e çıtlatmayı denedi. Bir gün Corso’da bir arkadaşına rastlamıştı. O da kendisi gibi gezgindi. Doria Sarayı’nı gezmekten geliyormuş. Winterbourne’a sarayın güzel resim galerisinden, küçük odalardan birinde gördüğü Velázquez’in <span class="ideitalik">Innocentius X</span> adlı tablosundan söz etti. Sonra da, “Sahi, aynı yerde başka bir resim daha görmek fırsatını buldum –geçende sözünü ettiğin Amerikalı genç kızı gördüm” dedi. Winterbourne’un sorularına karşılık olarak güzel, hem de çok güzel olan Amerikalı kızın Papa’nın portresinin asılı bulunduğu odanın kalabalık olmayan bir köşesinde oturduğunu anlattı.</p>
				<p class="normal">Winterbourne, “Yanında kim vardı?” diye sordu.</p>
				<p class="normal">“Yakası çiçekli ufak tefek bir İtalyan. Kız eşsiz bir güzel, ama senin geçen günkü konuşmandan onun <span class="ideitalik">du meilleur monde</span><sup class="calibre3"><a href="kisa-romanlar-uzun-oykuler_split_008.html#footnote-100-28" id="footnote-100-28-backlink" name="footnote-100-28-backlink">[28]</a></sup> bir kız olduğunu sanmıştım.”</p>
				<p class="normal">Winterbourne, “Evet öyledir” dedikten sonra arkadaşından Daisy ile arkadaşına hemen beş dakika evvel rastladığını öğrenerek bir arabaya atlayıp Bayan Miller’e gitti. Bayan Miller oteldeydi. Kızı olmadan Winterbourne’u kabul ettiği için özür diledi. “Bay Giovanelli’yle bir yere gittiler” dedi, “hep onunla bir yerlere giderler.”</p>
				<p class="normal">“Çok yakın arkadaş oldukları anlaşılıyor.”</p>
				<p class="normal">“Birbirlerini görmeden yaşayamazlarmış gibi bir halleri var. Neyse Bay Giovanelli gerçek bir beyefendi. Daisy’ye onunla nişanlı sayılırsın artık, deyip duruyorum.”</p>
				<p class="normal">“Peki Daisy ne diyor?”</p>
				<p class="normal">Bayan Miller her zamanki yansızlığıyla yanıtladı: “Nişanlanmamışlar. Nişanlansalar daha iyi ama. Daisy nasıl olsa nişanlıymış gibi davranıyor. Ancak Bay Giovanelli’den söz aldım. Haberi Daisy vermezse o verecek. Kocama yazmak isterim tabii. Siz olsanız istemez misiniz?”</p>
				<p class="normal">Winterbourne pek tabii isteyeceğini söyledi. Daisy’nin annesi anneliğin gerektirdiği dikkat konusunda o kadar eşi benzeri olmayan düşüncelere sahipti ki, genç adam onu uyarmaya kalkmanın tümüyle yersiz olacağını anlamıştı.</p>
				<p class="normal">Bu olaydan sonra Winterbourne bir türlü Daisy’yi otelinde bulamadı. Ona artık ortak tanıdıklarının evinde de rastlamaz olmuştu. Kızın fazla ileri gittiğine iyice inanan bu kurnaz insanlar onu evlerine çağırmıyorlardı. İstedikleri, bu Amerikalı genç kızın davranışının ulusunu yansıtmadığını, onun yaptıklarının kendi yurttaşlarınca da hoş karşılanmadığını, böyle şeyleri gözden kaçırmayan Avrupalılara duyurmaktı. Winterbourne herkesin kendisine sırt çevirmesini Daisy’nin nasıl karşıladığını bilmek istiyordu. O kadar ki, bazen genç kızın hiçbir şeyin farkında olmadığından kuşkulanıp canı sıkılıyordu. Kendi kendine Daisy’nin bu toplumsal tepki üzerinde düşünmeyecek, belki de bu tepkinin farkına varamayacak kadar boş ve çocuksu, basit ve düşüncesiz olduğunu söyleyip duruyordu. Bazen de tersine, onun o ince ve umursamaz küçük varlığı içinde, yarattığı etkiyi iyice bilen atak ve ateşli bir benliği olduğuna inanıyordu. Daisy’nin ataklığının suçsuzluğunu bilinçli olarak kabul etmesinden mi, yoksa aldırmadığından mı geldiğini kendi kendine sordu. Daisy’nin suçsuz olduğu inancını elden bırakmamak da artık Winterbourne’a aşırı bir mertlik gibi gelmeye başlamıştı. Daha önce de söylediğimiz gibi bu genç kız konusunda elinden mantık yürütmekten başka bir şey gelmediği için kendi kendine kızıyor, yaptığı taşkınlıkların ne dereceye kadar ulusunun, ne dereceye kadar kişiliğinin özelliklerinden geldiğini sezgisiyle kesin olarak bulamadığına öfkeleniyordu. Her iki bakımdan da onu anlamayı başaramamıştı. Şimdi de iş işten geçmiş, Giovanelli kızın aklını başından almıştı bir kez.</p>
				<p class="normal">Daisy’nin annesiyle yaptığı kısa görüşmeden birkaç gün sonra Winterbourne genç kıza Sezarlar Sarayı denen çiçeklerle donanmış yıkıntıda rastladı. Roma baharı havayı çiçek kokularıyla doldurmuş, <span class="ideitalik">Palatium</span>’un pürüzlü yüzeyini taze bir yeşil örtmüştü. Daisy yosun kaplı mermerlerle çevrili, kocaman yazılı taşlarla döşeli yıkıntı yığınlarından birinin üzerinde dolaşıyordu.</p>
				<p class="normal">Roma Winterbourne’a hiç bu kadar güzel gelmemişti. Uzakta, kenti çevreleyen büyüleyici renk ve çizgi uyumuna bakarak durdu. Havanın hafif nemli kokusunu içine çekiyor, yılın tazeliğiyle bulunduğu yerin eskiliğinin her yanı kapladığını duyuyordu. Daisy’yi daha önce hiç bu kadar güzel bulmamıştı; ama o Daisy’yi her görüşünde böyle düşünürdü. Giovanelli de kızın yanındaydı; onda da her zamankini aşan bir parlaklık vardı.</p>
				<p class="normal">Daisy, “Yalnızlık çekiyorsunuzdur sanırım” dedi.</p>
				<p class="normal">“Yalnızlık mı? Neden?”</p>
				<p class="normal">“Hep kendi kendinize dolaşıyorsunuz da. Birlikte gezecek birini bulamıyor musunuz?”</p>
				<p class="normal">“Arkadaşınızdaki şans nerde bende.”</p>
				<p class="normal">Giovanelli başlangıçtan beri Winterbourne’a karşı çok nazik davranmıştı. Sözlerini saygılı bir tavırla dinliyor, şakalarına terbiyeli terbiyeli gülüyordu. Winterbourne’un değerli bir genç olduğuna inandığını göstermek istermiş gibi bir hali vardı. Hiçbir zaman kıskanç bir âşık gibi davranmamıştı. Belli ki çok düşünceli bir insandı. Kendisinden bir parça alçakgönüllülük beklemenize de ses çıkarmazdı. Dahası arada sırada Winterbourne’a öyle geliyordu ki Giovanelli kendisiyle özel olarak görüşüp kafasından geçenleri, yani aklı başında bir insan olarak kendisinin de bu genç bayanın davranışlarındaki garipliğin farkında olduğunu, asılsız birtakım evlenme ve zengin olma umutlarına kapılmadığını söyleyebilse biraz içi ferahlayacaktı. Karşılaştıkları zaman Giovanelli biraz öteye giderek çiçek açmış bir badem dalı koparıp dikkatle yakasına takmaya girişti.</p>
				<p class="normal">Daisy, Giovanelli’ye bakarak, “Biliyorum niçin böyle söylediğinizi” dedi, başıyla genç İtalyan’ı göstererek, “Onunla fazla dolaştığımı düşünüyorsunuz” diye ekledi.</p>
				<p class="normal">Winterbourne saklamadı, “Bilmek istiyorsanız söyleyeyim: Herkes böyle düşünüyor.”</p>
				<p class="normal">Daisy ciddiydi: “Tabii bilmek isterim. Ama inanmıyorum onlara. Davranışlarıma şaşırmış gibi yapıyorlar. Aslında benim ne yaptığıma aldırdıkları bile yok. Hem o kadar da çok gezmiyorum.”</p>
				<p class="normal">“Aldırıp aldırmadıklarını çok iyi anlayacaksınız. Bunu tatsız bir biçimde belli edecekler.”</p>
				<p class="normal">Daisy bir süre Winterbourne’a baktıktan sonra sordu: “Ne gibi tatsız?”</p>
				<p class="normal">“Bugüne kadar bir şeye dikkat etmediniz mi?”</p>
				<p class="normal">“Size dikkat ettim. Ama sizi ilk gördüğümde tahta gibi kaskatı olduğunuzu anlamıştım zaten.”</p>
				<p class="normal">Winterbourne güldü: “Benim başkaları kadar katı olmadığımı da anlayacaksınız.”</p>
				<p class="normal">“Nasıl anlayacağım?”</p>
				<p class="normal">“Başkalarının evine giderek.”</p>
				<p class="normal">“Ne yapacaklar bana?”</p>
				<p class="normal">“Sırt çevirecekler. Bunun ne demek olduğunu biliyor musunuz?”</p>
				<p class="normal">Daisy dikkatle ona bakıyordu; kızarmaya başlamıştı. “Geçen akşam Bayan Walker’in yaptığı gibi mi?” dedi.</p>
				<p class="normal">“Evet, öyle.”</p>
				<p class="normal">Genç kız biraz ötede yakasına badem çiçeği takarak süslenmekte olan Giovanelli’ye baktı. Sonra yeniden Winterbourne’a dönerek, “Siz onların böyle davranmasına engel olursunuz sanırdım” dedi.</p>
				<p class="normal">“Ben ne yapabilirim ki?”</p>
				<p class="normal">“Bir şeyler söyleyeceğinizi sanırdım.”</p>
				<p class="normal">“Söylemesine söyledim.” Bir süre durakladı. “Anneniz nişanlı olduğunuza inanıyormuş; bana öyle söyledi. Ben de bunu onlara bildirdim.”</p>
				<p class="normal">Daisy kısaca, “Bu annemin inancı” dedi.</p>
				<p class="normal">Winterbourne gülmeye başlamıştı: “Peki, ya Randolph?”</p>
				<p class="normal">“Randolph hiçbir şeye inanmıyor.”</p>
				<p class="normal">Randolph’un kuşkuculuğu Winterbourne’u daha çok güldürdü. Bu arada Giovanelli’nin yaklaşmakta olduğunu gördü. Daisy de görmüştü. Winterbourne’a, “Bu konuyu açtığınıza göre söyleyeyim: Evet nişanlandım” dedi.</p>
				<p class="normal">Winterbourne genç kıza baktı. Gülmesi geçmişti. Kız, “İnanmadınız nişanlandığıma” dedi. Genç adam bir an sessiz durdu, sonra, “Evet, inandım” diye yanıtladı.</p>
				<p class="normal">“Yok canım, inanmadınız. Doğru değil ki zaten. Nişanlanmadım.”</p>
				<p class="normal">Genç kızla arkadaşı göreceklerini görmüş, artık gidiyorlardı. Winterbourne yeni geldiği için az sonra onlardan ayrıldı. Bu olaydan bir hafta sonra <span class="ideitalik">Caelius Tepesi</span>’ndeki güzel villada akşam yemeğine çağrılmıştı. Arabasını kapıdan savmıştı. Güzel bir akşamdı. Dönüşte Constantinus Kemeri’nin altından, Forum’daki yarı ışıklı anıtların önünden kente doğru bir yürüyüş yapmayı kararlaştırdı. Gökte geçmek üzere olan bir ay vardı. Işığı o kadar parlak değildi; ancak ince bir bulut örtüsü arkasından göründüğü için, çevreye yayılıyor, her yeri eşit olarak aydınlatıyordu. Winterbourne villadan gece saat on birde ayrılmıştı. Güzel manzaralara çok düşkün olan genç adam Colosseum’un yarı karanlık çemberine yaklaştığı sırada buraya ay ışığı altında bakmanın çok hoş olacağını düşündü. Yolundan saparak oraya doğru ilerledi. Önünde Roma paytonlarından biri duran bir kemerden içeri girdi. Dev yıkıntının boş, dipsiz karanlıklarından geçerek ortadaki açıklığa geldi. Burası sessizdi ve onu hiçbir zaman şimdiki kadar etkilememişti. Colosseum’un kocaman çemberinin yarısı koyu bir karanlık içinde kalıyordu. Öteki yarısı da soluk bir aydınlık altında uyumaktaydı. Winterbourne durduğu yerde Byron’un “Manfred”inin ünlü mısralarını mırıldanmaya başladı. Ancak daha şiir tamamlanmadan Colosseum’da geceleri derin düşüncelere dalmanın şairlerce pek sevilmesine karşılık, doktorlarca hiç de iyi sayılmadığını anımsadı. Burada havanın tarih sayfalarıyla dolu olduğuna kuşku yoktu, ama bu hava, bilim adamlarına kalırsa, aynı zamanda korkunç bir sıtma demekti. Winterbourne, arenanın ortasına kadar gidip, çevresine bakındıktan sonra çabucak oradan ayrılmak niyetiyle yürümeye başladı. Ortadaki büyük haç, koyu bir karanlık içinde kalmıştı. Genç adam ancak iyice yaklaştıktan sonra onu seçebildi. O anda haçın tabanını oluşturan alçak basamakların üstünde iki insan biçimini ayırt etti. Bunlardan biri kadındı; oturuyordu, öteki erkekti, kadının önünde ayakta duruyordu.</p>
				<p class="normal">Az sonra ılık gecenin içinden kadının sesi duyuldu. “Eski zamanlardaki aslanlarla kaplanlar da Hıristiyan şehitlere onun bize baktığı gibi bakmışlardır, değil mi?” Bu ses Winterbourne’un çok iyi tanıdığı bir ses, Daisy Miller’in sesiydi. Giovanelli ince bir buluşla, “Bu aslan aç değildir umarım!” dedi, “Yoksa beni yemesi gerekir önce. Siz de arkadan tatlı yerine geçersiniz.”</p>
				<p class="normal">Winterbourne korkuya benzer bir duyguyla irkildi. İçinde aynı zamanda ferahlamaya benzer bir duygu da vardı. Sanki Daisy’nin davranışlarındaki giz birdenbire aydınlanmış, bilmece çözülmüştü. Bir erkeğin ona saygı göstermek sıkıntısına katlanması gerekmezdi. Bir süre durup genç kızla yanındakine baktı. Onları belli belirsiz görmesine karşılık, kendisinin açıkça görüldüğünü düşünmüyordu. Daisy Miller’e ne gözle bakması gerektiğini anlamakta bu kadar güçlük çektiği için kendi kendine kızıyordu. Onlara doğru gidecekken, döndü. Bunu genç kıza haksızlık etmek istemediği için değil de, her zamanki eleştirilerinden birdenbire vazgeçmesinin, düştüğü aşırı sevinci belli edeceğinden korktuğu için, bu tehlikeyi göze almak istemediği için yapıyordu. Kapıya doğru yönelirken, yeniden Daisy’nin sesini duydu.</p>
				<p class="normal">“Aa! Bay Winterbourne’muş! Beni gördü de görmezlikten geliyor.”</p>
				<p class="normal">Ne akıllıydı bu küçük şeytan. Haksızlığa uğramış bir suçsuz rolünü ne de güzel oynuyordu. Ama görmezliğe gelmeyecekti onu. Winterbourne geri döndü. Büyük haça doğru ilerledi. Daisy ayağa kalkmıştı. Giovanelli şapkasını çıkararak selam verdi. Winterbourne şimdi işe yalnız sağlık açısından bakıyor, böyle narin bir genç kızın bütün bir akşamı bu malarya yuvasında geçirmesinin delice bir davranış olduğunu düşünüyordu. Akıllı bir küçük melun olabilirdi bu kız ama, <span class="ideitalik">pernisiyöz</span>’den ölmesi için yeterli neden değildi bu.</p>
				<p class="normal">Kaba denilebilecek bir tavırla sordu: “Ne kadar zamandır buradasınız?”</p>
				<p class="normal">Kendisini daha da güzelleştiren ay ışığının altında Daisy bir an ona baktı; sonra yumuşak bir sesle, “Bütün akşamı burada geçirdik” dedi. “Ömrümde bu kadar güzel şey görmemiştim.”</p>
				<p class="normal">Winterbourne, “Korkarım Roma sıtmasını pek o kadar güzel bulmazsınız” dedi. “İnsan işte böyle yakalanır bu sıtmaya.”</p>
				<p class="normal">Giovanelli’ye de dönerek, “Siz Romalı olduğunuz halde nasıl böyle ölçüsüz bir davranışa göz yumdunuz?” diye sordu.</p>
				<p class="normal">Yakışıklı İtalyan, “Kendim için korkum yok” dedi.</p>
				<p class="normal">“Ben de sizin için demedim. Bu genç kızdan söz ediyorum.”</p>
				<p class="normal">Giovanelli biçimli kaşlarını kaldırdı. Parlak dişlerini gösterdi. Winterbourne’un azarını yumuşak başlılıkla karşılamıştı. “Sinyorina’ya büyük düşüncesizlik ettiklerini söyledim ama, kendilerinin ölçülü davrandığı görülmüş müdür?”</p>
				<p class="normal">Sinyorina, “Ben şimdiye kadar hiç hasta olmadım. Bundan sonra da olmam” dedi. “Pek öyle görünmüyor ama, sağlam yapılıyım. Colosseum’u ay ışığında nasıl olsa görecektim. Görmeden Amerika’ya dönemezdim ya. Hem de çok hoş vakit geçirdik burada, öyle değil mi Bay Giovanelli? Eğer bir tehlike varsa, Eugenio bana birkaç hap verir. Olağanüstü hapları var Eugenio’nun.”</p>
				<p class="normal">Winterbourne, “Hemen otele dönüp o haplardan bir tane almanızı salık vereceğim” dedi.</p>
				<p class="normal">Giovanelli, “Çok haklısınız; hemen gidip araba oralarda mı bakayım” diyerek hızla uzaklaştı.</p>
				<p class="normal">Peşinden Daisy ile Winterbourne da yürüdü. Genç adam kıza bakıyordu; hiç sıkılmış gibi değildi. Winterbourne bir şey söylemedi. Daisy, Colosseum’un güzelliğinden söz ediyordu. “Eh, artık Colosseum’u ay ışığında gördüm” dedi. “İyi oldu.” Sonra onun sustuğunu görünce niçin konuşmadığını sordu. Winterbourne karşılık vermedi; gülmeye başladı. Karanlık kemerlerden birinin altından geçtiler. Giovanelli ileride arabayla bekliyordu. Daisy genç Amerikalı’ya bakarak durdu, “Geçen gün nişanlı olduğuma gerçekten inanmış mıydınız?” diye sordu.</p>
				<p class="normal">Winterbourne gülmeye devam ederek, “Pek önemli değil geçen gün neye inandığım” dedi.</p>
				<p class="normal">“Peki, şimdi neye inanıyorsunuz?”</p>
				<p class="normal">“Nişanlı olup olmadığınızın pek fark etmeyeceğine.”</p>
				<p class="normal">Kemerin koyu karanlığında genç kızın güzel gözlerini kendisine diktiğini hissetti; belli ki yanıtlayacaktı onu. Ama Giovanelli koşup, “Haydi, çabuk!” dedi, “Gece yarısından önce içeri girersek kurtulduk demektir.”</p>
				<p class="normal">Daisy arabada yerini aldı, şanslı İtalyan da yanına yerleşti. Winterbourne şapkasını çıkarıp selam verirken, “Eugenio’nun haplarından almayı unutmayın” dedi.</p>
				<p class="normal">Daisy biraz garip bir sesle karşılık verdi: “Roma sıtmasına filan aldırdığım yok.” Arabacı kamçısını şaklattı. Eski yolun düzensiz taşları üzerinde uzaklaştılar.</p>
				<p class="normal">Winterbourne’a hakkını vermek gerekirse, genç adam Daisy Miller’i gece yarısı bir erkekle Colosseum’da gördüğünü hiç kimseye söylemedi, ama gene de birkaç gün sonra bunu duymayan, üzerinde fikir yürütmeyen tek kişi kalmamıştı. Winterbourne, oteldekilerin kesinlikle bildiğini, Daisy otele döndükten sonra kapıcıyla arabacı arasında bir konuşma geçmiş olduğunu düşündü. Ama genç adam aynı zamanda Amerikalı küçük flörtçü hakkında kafasız hizmetçilerin yapacağı dedikoduların artık kendisi için üzücü bir mesele olmaktan çıktığının farkındaydı. Bir iki gün sonra Amerikalı küçük flörtçünün hasta olduğu söylentisi kendisine ulaştığı zaman, Winterbourne bilgi almak için hemen otele gitti. Kendinden önce iyiliksever iki üç bayan da gelmişti; bunları Bayan Miller’in oturma odasında Randolph ağırlıyordu.</p>
				<p class="normal">Randolph, “Sokaklarda gezmekten” diyordu. “Onu hasta eden bu. Hep geceleri dolaşıyor. Nasıl oluyor da bundan hoşlanıyor anlamam. O karanlıkta! Burada ay olmadığı geceler bir şey göremezsiniz. Amerika’da her gece ay vardır.” Bayan Miller ortalıkta görünmüyordu. Hiç değilse şimdi kızının yanından ayrılmıyordu demek. Daisy ağır hastaydı anlaşılan.</p>
				<p class="normal">Winterbourne sık sık gidip Daisy hakkında haber alıyordu. Bir kez Bayan Miller’i gördü. Bayan Miller çok korkmuş olmakla birlikte, soğukkanlılığını koruyordu. Hem iyi, hem de aklı başında bir hastabakıcı olduğu anlaşılıyordu. Uzun uzun Dr. Davis’i anlattı; ama Winterbourne, onun sandığı kadar kaz kafalı olmadığını düşünerek, içinden övgüye değer buldu. Bayan Miller, “Daisy geçen gün sizden söz etti” dedi. “Çoğu ne dediğini bilmiyor, ama bu kez sanırım aklı başındaydı. Benimle size bir haber gönderdi. Size bildirmemi istediği bir şey var. O yakışıklı İtalyan’la hiç nişanlanmadığını size söylememi istiyor. Tabii ben çok sevindim buna. Kızım hastalanalı Bay Giovanelli ortada görünmüyor. Kendisini efendiden biri sanmıştım. Ama böyle görünmemek efendilik midir? Bir bayan, Daisy’yi gece sokağa çıkardığı için kendisine kızacağımdan korktuğunu söyledi. Tabii kızarım; ama benim bir hanımefendi olduğumu bilmeli. Onu azarlamak küçüklüğünü gösterir miyim? Hem nasıl olsa Daisy nişanlanmadıklarını söylüyor. Bilmem niçin sizin de bilmenizi istedi. Tam üç kez bana, ‘Bay Winterbourne’a söylemeyi unutma’ diye tembih etti. Sonra da sizden İsviçre’deki şatoya gidişinizi anımsayıp anımsamadığınızı sormamı söyledi. Ama ben, böyle haber götürmem, dedim. Yalnız nişanlanmadıklarını öğrendiğime sevindim doğrusu.”</p>
				<p class="normal">Ama Winterbourne’un dediği gibi bunun önemi yoktu. Bir hafta sonra zavallı kız öldü. Ağır bir sıtma vakasıymış. Mezarı büyük Roma duvarının bir köşesindeki küçük Protestan mezarlığında, servilerle bahar çiçeklerinin altındaydı. Winterbourne orada, mezarın yanında duruyordu. Genç kızın davranışlarının neden olduğu skandala rağmen, mezarın başı oldukça kalabalıktı. Winterbourne’un biraz ilerisinde Giovanelli vardı. Winterbourne oradan ayrılmak üzereyken, Giovanelli kendisine iyice yaklaşmıştı. Yüzü solgundu. Bu kez yakasında çiçek yoktu. Bir şeyler söylemek istiyor gibiydi. Sonunda, “Gördüğüm kadınların en güzeli, en sevimlisiydi” dedi. Bir süre sustuktan sonra ekledi: “Ve en suçsuz olanı.”</p>
				<p class="normal">Winterbourne ona bakarak son duyduğu sözleri yineledi: “En suçsuz olanı!” Winterbourne küskün ve kızgındı. “Ne diye onu baş belası ölüm yuvasına götürdünüz?” diye sordu.</p>
				<p class="normal">Kendisine ne söylenirse söylensin Giovanelli’nin inceliği elden bırakmayacağı anlaşılıyordu. Bir süre yere baktıktan sonra, “Kendim için korkum yoktu; o ise gitmek istiyordu” dedi.</p>
				<p class="normal">“Bu bir neden mi?”</p>
				<p class="normal">İnce Romalı yeniden gözlerini yere dikmişti. “Yaşasaydı benim elime geçecek bir şey yoktu. Benimle evlenmeyeceğini biliyordum.”</p>
				<p class="normal">“Evlenmeyecek miydi sizinle?”</p>
				<p class="normal">“Bir an için evleneceğini umdum. Ama sonra anladım.”</p>
				<p class="normal">Winterbourne onu dinlerken nisan papatyalarının arasındaki taze toprak yığınına bakıyordu. Gitmek için döndüğünde Giovanelli hafif, ağır adımlarıyla oradan uzaklaşmıştı.</p>
				<p class="normal">Winterbourne çok geçmeden Roma’dan ayrıldı; ama ertesi yaz gene Vevey’de halasıyla buluştular. Bu arada sık sık Daisy Miller’i, onun anlaşılmaz davranışını düşünmüştü. Bir gün halasına da onun sözünü açtı; genç kıza haksızlık ettiğini düşündüğünü, vicdanının rahat olmadığını söyledi.</p>
				<p class="normal">Bayan Costello, “Anlamıyorum nasıl olur, senin ettiğin haksızlık onu nasıl etkiler?” dedi.</p>
				<p class="normal">“Ölümünden önce bana bir haber yollamış. O zaman ne demek istediğini anlamamıştım. Şimdi anlıyorum. Anlıyorum ki, o da beğenilmeye önem verirmiş.”</p>
				<p class="normal">Bayan Costello sordu: “Onun kendisine duyulan sevgiye karşılıkta bulunabilecek yaradılışta bir genç kız olduğunu kendin için bir övünme payı çıkarmadan söylemek mi istiyorsun?”</p>
				<p class="normal">Winterbourne yanıt vermedi; ama az sonra, “Geçen yıl siz benim kesinlikle bir yanlışlık yapacağımı söylemiştiniz. Hakkınız varmış. Yabancı ülkelerde çok uzun kaldım” dedi.</p>
				<p class="normal">Gene de Winterbourne Cenevre’ye döndü. Orada kalmasının nedenleriyle ilgili birbirini tutmayan söylentiler hâlâ geliyor. Çok “çalıştığını” bildiren bir söylenti de pek akıllı yabancı bir hanımla fazlaca ilgilendiğini düşündürüyor.</p>
				</body>
</html>