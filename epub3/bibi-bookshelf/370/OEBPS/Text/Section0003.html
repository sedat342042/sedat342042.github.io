<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>SIZ_KIMI_KANDIRIYORSUNUZ.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="SIZ_KIMI_KANDIRIYORSUNUZ.html" xml:lang="tr-TR" xmlns:xml="http://www.w3.org/XML/1998/namespace">
    <div class="Basic-Text-Frame">
      <p class="duz-yaz-"><span class="duz-yaz-" style="font-size:1em;" xml:lang="tr-TR"><br/></span></p>

      <p class="basl-k"><span class="bold-yaz-" xml:lang="tr-TR">Osmanlı’nın da “Che Guevara”ları vardı</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arjantin’de doğan Küba’da devrim yapan ve Bolivya’da kurşuna dizilen efsanevi devrimci Che Guevara, tüm dünyada etkinliklerle anılıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki, Osmanlı topraklarında doğup bir başka ülkedeki devrimci ayaklanmalara katılan “Che Guevara”larımız olduğunu biliyor muydunuz? Fransa’da Cumhuriyeti korumak için gönüllüler ordusuna katılanlardan, İran’da meşrutiyet için dağa çıkanlara kadar...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte Osmanlı’nın devrimci “Che Guevara”ları...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Adı Ömer Naci’ydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Askeri künyesinde “1878-Beylerbeyi İstanbul” yazılıydı. Aslında doğum tarihi ve yeri bilinmiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafkas göçmeni bir ailenin çocuğuydu. Ailesini daha kundaktayken kaybetmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafkasya’dan dönen Defterdar Cemal Bey yolda bulduğu bebeği evlatlık aldı. Onu öz evladı gibi sevdi. Çok iyi eğitim olanakları sundu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci, küçük yaşta Arapça, Farsça ve Fransızca öğrendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci ilk siyasal görüşlerle Bursa Işıklar İdadisi’nde tanıştı. Devrimci Jön Türkler’in yayınlarını gizli gizli okumaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Korkusuzdu. Görüşlerini arkadaşlarına anlatırken hiç sakınmıyordu. Çok iyi hatipti ve askeri öğrencileri çok çabuk etkisi altına alıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hürriyetperver fikirleri yüzünden birkaç kez hapse kondu. Babasının torpiliyle kurtuldu hep.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Okul yönetimi baş edemedi. Manastır Askeri İdadisi’ne sürgüne gönderildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada da kısa zamanda askeri öğrencilerin lideri oldu. Yakın arkadaş olduğu isimlerden biri Mustafa Kemal’di.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci, Mustafa Kemal’in sadece ilk siyasi öğretmeni değildi; ona edebiyatı da sevdiren arkadaşıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Namık Kemal’i, Tevfik Fikret’i Mustafa Kemal’e o tanıtmış, o sevdirmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci okul çağlarında şair oldu. Şiirleri devrin önemli edebiyat dergilerinde yayımlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci ateş topu gibiydi; yerinde duramayan bir gözü pekti. Ama aynı zamanda soğukkanlılığı hiç elden bırakmıyordu. Arnavutluk’ta çıkan bir isyanın bastırmak için orduya gönülle katılmak isteyen Mustafa Kemal’in de arasında bulunduğu arkadaşlarını uyaran da oydu: “Muayyen bir kemale erişmeden yapılacak ataklıklar fayda yerine zarar getirir. Sabırlı olmak lazımdır.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabırlı olmayı öğrendiler mi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dönem buna uygun zamanı verecek gibi değildi...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci 1902’de Harbiye’den mülazım (teğmen) olarak mezun oldu. Üsküp’e tayin oldu. Bir yıl sonra, komutanı Binbaşı Mehmed Ali Bey’in 17 yaşındaki kızı Emine’yle evlendi. Bir yıl sonra oğlu Hikmet dünyaya geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1905’te Jandarma teşkilatını organize etmek için Selanik’e gelen İtalyan komutan Generali Georgi’nin yaveri olması yaşamını toptan değiştirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Devrimci fikir hareketlerinin merkezi olan Selanik’te, İttihat ve Terakki Cemiyeti’nin temeli olan Osmanlı Hürriyet Cemiyeti’nin kuruluşunda bulundu.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Selanik’te aynı zamanda edebiyat çevreleriyle tanıştı;</span> <span class="italik-yaz-" style="font-size:1em;" xml:lang="tr-TR">Çocuk Bahçesi</span> <span class="duz-yaz-" style="font-size:1em;" xml:lang="tr-TR">isimli edebiyat dergisinde makaleler yazdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir makalesi yüzünden dergi kapatıldı. Ömer Naci tevkif edilmemek için 1907’de Paris’e kaçmak zorunda kaldı. İkinci çocuğu Müzeyyen henüz yeni doğmuştu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’teki muhalif Osmanlılar iki gruba ayrılmıştı: Liberal Prens Sabahaddin ile İttihatçı Ahmed Rıza.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Nâzım’ın konuşmalarından etkilenerek İttihatçı ekipte yer aldı. Grubun Bonaparte Sokağı’ndaki lojmanında yaşamaya başladı. Sürgünde çıkan meşrutiyet yanlısı yayın organlarına makaleler yazdı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihatçıların amacı Sultan II. Abdülhamid’e meşrutiyeti ilan ettirmekti. Ama bu arada İran’daki gelişmeleri de yakından takip ediyorlardı. Mehmed Ali Şah, İran parlamentosunu kapatmış, meşrutiyete son vermişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihatçılar İranlı devrimcilere yardım etme kararı aldılar.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Devrimci Ömer Naci gizlice İran’a gitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris kıyafetlerini çıkarmıştı artık. Miskinlik günleri geride kalmıştı.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Türklerin yoğun olduğu Hoy kentine yerleşti.</span> <span class="italik-yaz-" style="font-size:1em;" xml:lang="tr-TR">Sırat-ı Müstakim</span> <span class="duz-yaz-" style="font-size:1em;" xml:lang="tr-TR">adında dergi çıkardı. Ama İran’daki karışıklıklar Hoy şehrine de ulaşınca dağa çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Elinde artık kalemi yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O, elinde tüfeği, başında kalpağı, ayağında çizmeleri ve yerel kıyafetiyle İranlı ihtilalcilerden farklı değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Elli kişilik bir çeteyle geziyordu. Şah taraftarı köylere bile gidip camilerde propaganda yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kimi zaman keskin nişancı bir silahşor, kimi zaman fedakâr bir misyonerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün Şah’ın güçlü bir takip kolu, Ömer Naci çetesini pusuya düşürdü. Ömer Naci altı arkadaşıyla birlikte yakalandı. Diğerleri kurtulmayı başardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şahın askerleri Ömer Naci ve arkadaşlarını tek bir direğe bağladılar. Günlerce aç susuz bıraktılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci ve arkadaşları konuşmadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hatta Ömer Naci, “İranlılar Şii’dir” diye adının “Ömer” değil “Ali” olduğunu söyledi. Konuşmayacakları anlaşılınca İranlı devrimciler bir savaş topunun önüne konuldu ve top ateşlendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sıra Ömer Naci ve arkadaşı Hüsrev Sami’ye gelmişti. İranlılar, Osmanlı tebaasına bağlı oldukları için öldürmeye karar veremiyorlardı. Hapishaneye götürdüler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şans Ömer Naci’ye güldü. Bu olayların yaşandığı sırada Osmanlı’da II. Meşrutiyet ilan edildi. İttihatçılar devrim yapmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diplomatik temaslar sonucu Ömer Naci ve arkadaşı serbest bırakıldı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci’yi sınırda, İttihatçıların Doğu ve Güneydoğu cemiyetlerini kurması için görevlendirdikleri Binbaşı Vehip Bey karşıladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söz açıldı yazayım, Binbaşı Vehip (Kaçı) Bey, yıllar sonra 1935’te, İtalyanlara karşı bağımsızlık mücadelesi veren Habeşistan’a (Etiyopya) gönüllü olarak gitti. İşgale direnen Habeşlilerin komutanlığını yaptı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O nesil başkaydı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz tekrar Ömer Naci’ye dönelim...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İhtilalci Ömer Naci, Erzurum, Muş, Trabzon’da seyyah bir derviş oluverdi; Meşrutiyet devrimini öven ateşli nutuklar söyleyerek İstanbul’a gitti. İstanbul’da fazla kalmadı; tekrar yollara düştü. Yurdun dört bir yanında konferanslar verdi, mitinglerde konuşmalar yaptı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1910’da İttihat ve Terakki Cemiyeti Merkez Komitesine seçildi. Kırkkilise (Kırklareli) mebusu olarak Meclis’e girdi. Adı bakan olacaklar içinde geçiyordu. Ama Ömer Naci koltuklarda oturarak, Meclis’e giderek politika yapmayı sevmiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O bir serdengeçtiydi. Eski Türk akıncılarının ruhunu taşıyordu sanki. Kendini vatanına adamıştı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1911’de İtalyanlar Trablusgarp’a saldırınca, günlerce aç susuz çölleri aşıp cepheye koştu. Yol parasını bir arkadaşından ödünç almıştı... Enver’den Mustafa Kemal’e, Ömer Naci’den Yakup Cemil’e kadar hepsi, Osmanlı İmparatorluğu’nu bir arada tutabilmek için var güçleriyle cepheden cepheye koşuyorlardı. Bir mucizeyi gerçekleştirmek istiyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada muhalif Hürriyet ve İtilaf Fırkası, askeri gücü cephede olan İttihatçıları iktidardan uzaklaştırdılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkan hezimeti devletin üzerine bir kara bulut gibi çökmüştü. Devlet yönetimine kargaşa hâkimdi. Ömer Naci’nin de aralarında bulunduğu bir avuç idealist bu kötü gidişe dur demek için ihtilal yapmaya karar verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1913’te Babıâli’yi basıp iktidarı devirdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu darbede halkın desteğini almalarında Ömer Naci’nin heyecanlı nutuklarının büyük payı vardı kuşkusuz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Filozof Rıza Tevfik ve (adı spor salonlarına verilen) Selim Sırrı’yla birlikte, at üzerinde mahalle mahalle dolaşarak nutuk atmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir ihtilal devriyesiydi onlar...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Savaşı’nda Ömer Naci Teşkilat-ı Mahsusa’nın bir neferiydi. Mezopotamya bölgesinde görevlendirildi. Görevi İran’daki Azeri Türkleri’ni ayaklandırmaktı. Bir avuç fedai müfrezesiyle bir yanda mahalli güçleri örgütlüyor diğer yanda Rus ordusuna baskınlar, sabotajlar yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ölümle alay ediyordu. “Ölüm nereden gelirse gelsin hoş geldi safa geldi” diyordu sanki.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1915’te emrindeki fedailerle Tebriz’e girdi. Hüveyze ve Ahraz’daki petrol borularını havaya uçurdu. Urumiye civarında Ruslara büyük kayıplar verdirdi. Bahtiyar Aşireti’ni İngilizlere karşı ayaklandırmaya çalıştı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cephede cepheye koşarken tifüse yakalandı. 29 temmuz 1916’da, ateşin ve barutun arasında hayata gözlerini kapadı. Kerkük’e defnedildi. Mezarı halen, Kerkük Türk Şehitliği’ndedir...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dünya Che Guevara’yı tanıyor, anıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki, biz Ömer Naci’yi biliyor muyuz?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geçmişini bilemeyen geleceğini kuramaz...</span></p>

      <p class="basl-k"><span class="bold-yaz-" xml:lang="tr-TR">MİT doğum tarihini bilmiyor!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kara Harp Okulu bu yıl 173’inci yaşına girecek.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gülhane Askeri Tıp Akademisi bu sene kuruluşunun 120’inci yılını kutlayacak.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Danıştay ve Yargıtay’ın yaşları da 100’ü aştı; Danıştay 141, Yargıtay ise 140 yaşında.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Örnekleri uzatmaya gerek yok sanıyorum; bazı kurumlarımızın doğumu Osmanlı döneminde oldu. Bu kurumlar “doğduklarında” böyle değillerdi; zaman içinde isimleri, yerleri, kapsamları vb hep değişti. Değişti değişmesine ama “doğdukları günü” hiç unutmadılar; yaşlarını hiç saklamadılar!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu giriş notunu yazmamın bir nedeni var kuşkusuz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Milli İstihbarat Teşkilatı kaç yaşında?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Deniliyor ki, 81.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Milli Emniyet Hizmetleri Riyaseti, Cumhurbaşkanı Mustafa Kemal’in direktifleriyle 6 ocak 1926 tarihinde kuruldu. Merkezi Ankara’ydı; şubeleri ise İstanbul, İzmir, Adana, Diyarbakır ve Kars’taydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu tarihe kadar istihbarat faaliyetlerini Ordu Müfettişleri yürütüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O yıllarda yazışmaların üzerine ‘mahremdir’ notu düşülüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilat’ın dış istihbarat bölümü, Almanya’dan davet edilen Alman Genelkurmay İstihbarat Servisi eski Başkanı Albay Walther Nicolai verdiği kurslar sonucunda kuruldu. Alman Albay Nicolai bu işin karşılığında 100 000 lira aldı. Hükümetin parası olmadığı için ödeme iki taksitte yapıldı...”</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Resmi bilgiler böyle sıralanıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yanlış mı? Değil.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama eksik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bir anlayış” artık son bulmalı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anlatayım.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı’nın kurumsal ilk istihbarat örgütü, “Teşkilat-ı Mahsusa” Enver Paşa’nın emriyle, 17 kasım 1913 tarihinde resmen kuruldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aynı zamanda ilk paramiliter örgüt olan Teşkilat-ı Mahsusa, Harbiye Nezareti’ne bağlıydı. Beş kişilik “çelik çekirdek” yönetim kadrosu vardı: Doktor Nâzım, Dr. Bahaeddin Şakir, Yüzbaşı Atıf (Kamçıl), Emniyeti Umumiye Müdür Muavini Azmi Bey ve Binbaşı Süleyman Askeri.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilat’ın ilk başkanı Binbaşı Süleyman Askeri’ydi; yardımcısı ise Ali’ydi (Başhampa).</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilat yapısında iki birim vardı; “Dahili” ve “Harici”.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Harici Bölüm”ün, düşman topraklarına gerilla tipi akınlar yapmak; cephe gerisine sızarak sabotaj eylemleri düzenlemek; düşman hakkında bilgi toplamak, propaganda yapmak gibi görevleri vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Dahili Bölüm”ün görevi ise, yurtiçinde asayişi sağlayacak, Osmanlı’nın düşman işgali altına giren bölgelerinde mahalli güçleri örgütleyerek gayri nizami harp yapmaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilatın giderleri devletin “tahsisatı mesture” sinden (örtülü ödenekten) karşılanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gönüllülük esasına dayanan teşkilat içinde askerlerle birlikte sivillerde görev yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Emin (Yurdakul), Ömer Naci, Yakup Cemil ve Kuşçubaşı Eşref gibi subayların yanında, Mehmed Âkif, Said-i Nursi, Hasan Tahsin gibi siviller de teşkilatın gönüllü elemanıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Subayların başında olduğu küçük askeri birlikler (müfrezeler) ve taburlar yanında, ayrıca teşkilatın birbirinden bağımsız çeşitli hücreleri de vardı. Her hücrenin bir başkanı, bir doktoru, iki iç icra unsuru (tetikçisi) ve delilleri yok eden ve aynı zamanda hücrenin, yemekleri yapan bir valesi (çöpçüsü) vardı.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Teşkilat-ı Mahsusa’nın hücre yapısı, geçen yıl gösterimdeki, Steven Spielberg’in</span> <span class="italik-yaz-" style="font-size:1em;" xml:lang="tr-TR">Münih</span> <span class="duz-yaz-" style="font-size:1em;" xml:lang="tr-TR">filmine ne çok benziyor değil mi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilat’ta herkes, görevli subaylar bile sivil kıyafet giyiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özel kimlikleri vardı; ve bu kimlikleri sadece şehrin valilerine göstermekle yükümlüydüler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünla Savaşı boyunca her yere yetişmeye çalıştılar; Kafkasya içlerine ajanlar sokarak Rusların askeri durumlarını öğrendiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hindistan’daki Müslümanlar arasında yaptıkları propagandayla İngilizleri güç durumlara soktular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İran’ın Tebriz ve Ahraz bölgelerindeki petrol boru hatlarını tahrip ettiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkanlar’da Sırplar ve Yunanlılar hakkında karşı istihbari faaliyetlerde bulundular.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aralarında rütbe farkı olsa da, asker sivil ayrımı bulunsa da hepsi ellerinde silah cepheden cepheye koştular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onurluydular, Teşkilat Başkanı Süleyman Askeri Basra’nın İngilizler tarafından işgal edilmesine engel olamadığı için hayatına kendi eliyle son verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öldüler, öldürdüler; yakalandılar, esir kaldılar yıllarca.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yanlışlıklar da yaptılar kuşkusuz; 1915’deki Ermeni Tehciri sırasında bölgede çok kan döktüler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve sonuçta, ömrünü çoktan tüketmiş bir imparatorluğu diriltmek için her göreve atılan; Çanakkale’de, Galiçya’da, Kutü’l-Amare’de destanlar yazan bu isimsiz kahramanlar ordusu yenildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama savaşmayı bırakmadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa Alman denizaltısına binip ülkeyi terk etmeden önce, Teşkilat–ı Mahsusa’nın yeni başkanı Albay Hüsameddin Ertürk’ü çağırdı; “Teşkilat’ı lağvedeceksiniz, fakat hakikatte bu teşkilat asla ortadan kalkmayacaktır...” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öyle de oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşgal altındaki İstanbul ve Anadolu’da Milli Mücadele’yi başlatan, gizli direniş komiteleri kuran yine Teşkilat-ı Mahsusa oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye’nin doğuşundaki katkılarını kimse inkâr edemez.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O halde, Milli İstihbarat Teşkilatı, 6 ocak 1926 yerine neden, 17 kasım 1913’ü “doğum tarihi” olarak seçmemektedir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu yanlışlığın artık giderilmesi gerekmiyor mu?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Doğruları ve yanlışlarıyla tarih bizim tarihimizdir; anlatılan bizim hikâyemizdir...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söyler misiniz, Emine Adalet’in olmadığı bir MİT tarihi yazılabilir mi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Lawrence’ları, Mata Harileri bilen genç kuşaklara Emine Adalet’leri öğretmek görev değil midir?</span></p>

      <p class="basl-k"><span class="bold-yaz-" xml:lang="tr-TR">Türk “Mata Hari”: Emine Adalet</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">29 şubat 1910 İstanbul doğumlu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anne ve babasını küçük yaşta kaybetti, anneannesi tarafından büyütüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bluğ çağında sahneyle tanıştı; tıpkı Mata Hari gibi o da dansözdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amcası bir Alman kadınla evliydi; Alman kadının erkek kardeşi Henry Pee İstanbul’a gelince Emine’ye âşık oldu. Evlenip, 1935’te Almanya’ya gittiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Almanya’da lüks kulüplerde dans etmeyi sürdürürken, başta Hitler’in yaveri olmak üzere Alman subaylarıyla tanıştı, dostluklar kurdu.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Almanların Paris’i işgal etme planı gibi bir çok istihbarat bilgisini Viyana Konsolosu Behçet Öznayi’ye ulaştırdı. (6 eylül 1985</span> <span class="italik-yaz-" style="font-size:1em;" xml:lang="tr-TR">Haftanın Sesi</span> <span class="duz-yaz-" style="font-size:1em;" xml:lang="tr-TR">gazetesi.)</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Emine Adalet ya da... Lawrence’a karşı mücadele veren Türk kadın gerilla Mebruke Hanım’ın hayatını kim yazacak, onları kim beyazperdeye aktaracak?</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk istihbarat yaşamında ne hikâyeler yok ki:</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Kurtuluş Savaşı döneminin Ankara’daki ilk istihbarat başkanı ünlü bir edebiyatçıydı; Hamdullah Suphi (Tanrıöver) Bey.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– O dönemdeki adıyla MAH’ın ilk başkanı Harp Akademisi’nde Harp Tarihi dersleri veren Kurmay Yarbay Şükrü Ali’ydi (Ögel). Ögel başkanlığı yürütürken aynı zamanda üç dönem (5,6,7) TBMM’de milletvekilliği yaptı.</span></p>

      <p class="duz-yaz-"/>

      <p class="italik-yaz-"><span class="duz-yaz-" style="font-size:1em;" xml:lang="tr-TR">– MİT’in üçüncü başkanı Behçet Türkmen, Dışişleri eski bakanı,</span> <span class="italik-yaz-" style="font-size:1em;" xml:lang="tr-TR">Hürriyet</span> <span class="duz-yaz-" style="font-size:1em;" xml:lang="tr-TR">gazetesi yazarı İlter Türkmen’in babasıdır.</span></p>

      <p class="italik-yaz-"><span class="italik-yaz-" style="font-size:1em;" xml:lang="tr-TR">Zorunlu bir yanıt.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Doğan Yurdakul’la birlikte kaleme aldığımız</span> <span class="italik-yaz-" style="font-size:1em;" xml:lang="tr-TR">Bay Pipo</span> <span class="duz-yaz-" style="font-size:1em;" xml:lang="tr-TR">kitabına ilişkin İlter Türkmen hep olumsuz makaleler yazdı. Önce buna pek ses çıkarmadık. Ama bir gün argo deyimler kullanıp</span> <span class="italik-yaz-" style="font-size:1em;" xml:lang="tr-TR">Bay Pipo</span> <span class="duz-yaz-" style="font-size:1em;" xml:lang="tr-TR">için “serbest atış yöntemiyle” yazıldığını söyleyince yanıt vermek kaçınılmaz oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarihe not düşmek için yanıtımı buraya almak istiyorum:</span></p>

      <p class="duz-yaz-"/>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Can Dündar, 13 ocak’ta</span> <span class="italik-yaz-" style="font-size:1em;" xml:lang="tr-TR">Milliyet Pazar</span><span class="duz-yaz-" style="font-size:1em;" xml:lang="tr-TR">’da, “Kavganın Gerçek Tadı” başlıklı bir yazı kaleme aldı.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Bu yazıya, 12 Eylül Askeri Darbesi’nin dışişleri bakanı, emekli büyükelçi İlter Türkmen,</span> <span class="italik-yaz-" style="font-size:1em;" xml:lang="tr-TR">Hürriyet</span> <span class="duz-yaz-" style="font-size:1em;" xml:lang="tr-TR">gazetesindeki köşesinden 15 ocakta yanıt verdi.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Türkmen, Can Dündar’ın yaptığı maddi hatalardan bahsederek konuyu, Doğan Yurdakul’la birlikte kaleme aldığımız</span> <span class="italik-yaz-" style="font-size:1em;" xml:lang="tr-TR">Bay Pipo</span> <span class="duz-yaz-" style="font-size:1em;" xml:lang="tr-TR">kitabına getirdi.</span></p>

      <p class="duz-yaz-"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Can Dündar’a gelince, anlaşılan</span> <span class="dar-paragraf-italik" style="font-size:1em;" xml:lang="tr-TR">Bay Pipo</span> <span class="dar-paragraf" style="font-size:1em;" xml:lang="tr-TR">ve benzeri “serbest atış” yöntemiyle yazılmış kitaplardan hareketle, o kitaplardaki iddiaları da aşan ithamlarda bulunuyor. Örneğin, babam için “Hakkında CIA’den para aldığına dair söylentiler çıktı” diyor. Hatırladığım kadarıyla sözünü ettiğim kitaplarda MİT’in o zamanki personelinin maaşlarını yine gerçeğe aykırı olarak CIA’in ödediği iddia ediliyordu, babamın şahsen para aldığı değil.</span></p>

      <p class="duz-yaz-"/>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Bu yazı üzerine Can Dündar, 17 ocakta</span> <span class="italik-yaz-" style="font-size:1em;" xml:lang="tr-TR">Milliyet</span><span class="duz-yaz-" style="font-size:1em;" xml:lang="tr-TR">’teki köşesinde özür yazısı kaleme aldı. Meslektaşımızın ilgili yazısındaki hatalar bizi ilgilendirmiyor. Ama... Bir dönemin MAH/MİT Başkanı Behçet Türkmen hakkında yazdıklarında da özür dilemesi şaşırtıcıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne kolay özür dileniyor, anlamak zor!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarihi gerçeklerin üzerinin örtülmesine nasıl razı olunur böyle kolayca?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O halde, bilgilendirmek bize düşüyor.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Sayın Türkmen’in deyimiyle, bakalım</span> <span class="italik-yaz-" style="font-size:1em;" xml:lang="tr-TR">Bay Pipo</span><span class="duz-yaz-" style="font-size:1em;" xml:lang="tr-TR">’da nasıl “serbest atış” yapmışız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İddianın sahibi Demokrat Parti döneminin Başbakanlık müsteşarı Ahmet Salih Korur. Yassıada’da 22 aralık 1960 tarihli gizli celsede bakın neler diyor:</span></p>

      <p class="duz-yaz-"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Sanık Ahmet Salih Korur: Amerikalıların servis şefini çağırdım. Kati talimatı verdim, hiçbir memurumuzla temas etmeyeceksiniz ve para vermeyeceksiniz.</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Mahkeme başkanı:Amerikan Servisi’nin başında bulunan zatın günahı mı, yoksa Behçet Türkmen’in günahı mı?</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Sanık Ahmet Salih Korur: Behçet Türkmen’in günahı. Amerikalılar bu kadar işin içine nüfuz etmişti. Ve zaten (Behçet Türkmen’in – S.Y.) servisten ayrılmasının başlıca sebebini bu hali teşkil etmekte olduğunu zannediyorum.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani Behçet Türkmen “bu işler” nedeniyle görevinden alındı, Bağdat’a büyükelçi olarak gönderildi. Yerine ise, Müsteşar Korur vekâlet etti. Yani, hem müsteşar hem de MAH başkanı olarak Korur bu ilişkilerin en yakın tanığı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada CIA’yle ilişkiler Teşkilat’ı o kadar karıştırdı ki, Türkmen’den sonra MAH başkanlığına kimin atanacağı karar verilemedi. Örneğin Emin Çobanoğlu aynı yıl içinde gitti, geldi vb.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Devam edelim:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diyelim ki bir tek Müsteşar Korur’un tanıklığı iddiayı doğrulamaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O halde ikinci tanığı çağıralım, Başbakan Adnan Menderes!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aynı tarihli gizli duruşmada bakın o ne diyor:</span></p>

      <p class="duz-yaz-"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Böyledir Beyefendi. Yavaş yavaş yardımı kestik. Bu yardımlar şöyle başlamış; servisler arasında irtibatlar tesis etmek, birbirine malumat vermek suretiyle müşterek çalışılıyor. Bunun bağlı olduğu külfeti karşılamak üzere yavaş yavaş irtibat tesis etmişler. MAH Başkanı Behçet Türkmen’in uygun gördüğü anlaşılıyor. CIA’den doğrudan para almayı servisin başında bulunan Behçet Türkmen sağlamış.</span></p>

      <p class="dar-paragraf"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bitmedi. Şahit çok.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O dönemde MAH/MİT’te görev yapan Neşet Güriş, Gazeteci Tuncay Özkan’a bakın ne anlattı:</span></p>

      <p class="dar-paragraf"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Behçet Türkmen’in bu denilen hadiseleri yaptığı bir vakıadır. Kesinlikle biliyorum. O zaman biz çok üzüldük. Şimdi Amerikalılar tabii, operasyonlarla ilgili konularda para veriyorlardı. Fakat Behçet Paşa’nın aldığı paralar onlar illegal paralardı.</span></p>

      <p class="dar-paragraf"/>

      <p class="dar-paragraf-saga-blok--altta-bo-luk"><span class="dar-paragraf" style="font-size:1em;" xml:lang="tr-TR">(</span><span class="dar-paragraf-italik" style="font-size:1em;" xml:lang="tr-TR">Tuncay Özkan</span><span class="dar-paragraf" style="font-size:1em;" xml:lang="tr-TR">, Bir Gizli Servisin Tarihi, s. 126.)</span></p>

      <p class="duz-yaz-"/>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Sayın İlter Türkmen, hadi diyelim bunlara inanmıyorsunuz; o halde milletvekili adayı olduğunuz MHP’nin başbuğu</span> <span class="italik-yaz-" style="font-size:1em;" xml:lang="tr-TR">Türkeş’in Anıları</span><span class="duz-yaz-" style="font-size:1em;" xml:lang="tr-TR">’na bir göz atınız; o tarihte CIA’in Türkiye’de neler yaptığını okuyunuz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve bakınız Sayın Türkmen, sizi anlayabiliyorum; söz konusu olan babanız ve olaya bu nedenle duygusal yaklaşıyorsunuz. Sizin için “kişisel” olan mesele bizim için değil. Bu gerçekler bizim tarihimiz. Yazmayı sürdüreceğiz. Sizin bilgi ve deneyimlerinizden de yararlanacağız.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Bu arada yıllarca emek verilerek yazılmış</span> <span class="italik-yaz-" style="font-size:1em;" xml:lang="tr-TR">Bay Pipo</span> <span class="duz-yaz-" style="font-size:1em;" xml:lang="tr-TR">hakkındaki, –</span><span class="italik-yaz-" style="font-size:1em;" xml:lang="tr-TR">Hürriyet</span><span class="duz-yaz-" style="font-size:1em;" xml:lang="tr-TR">’teki köşenizi “babanızın malı” gibi kullanarak– “serbest atış” gibi bir argo deyimiyle “süslediğiniz” ithamlarınızı kabul edemem. Bu üslup sizin gibi bir diplomata hiç yakışmaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saygılarımla...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">MİT tarihinden renkli bilgiler vermeyi sürdürelim.</span></p>

      <p class="basl-k"><span class="bold-yaz-" xml:lang="tr-TR">TKP-MİT ortaklığı (!)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">MİT müsteşarlarından Ziya Selışık’ın kızı ünlü tiyatrocu Çiğdem Selışık’tır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu konuda da bir anekdot yazmama izin veriniz lütfen. Okuyunca şaşıracaksınız ve diyeceksiniz ki “Türkiye nereden nereye geldi?”</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">MİT tarihine baktığınızda sadece iki kişinin, iki kez müsteşarlığa getirildiğini görürsünüz: Fuat Doğu ve Ziya Selışık</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ziya Selışık, 27 Mayıs 1960 Askeri Hareketi’nden bir hafta sonra müsteşarlığa getirildi. Ancak devletin en önemli “sinir merkezlerinden” biri olan istihbarat servisinin başında uzun süre kalamadı. 7,5 ay sonra koltuğundan oldu. Yerine 27 Mayıs’ın mimarlarından Naci Aşkun getirildi</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ziya Selışık’ın istihbaratın başına ikinci kez geçmesinin tarihi 29 ağustos 1964. İkinci kez teşkilatın başına getirilen Ziya Selışık’ın, o yıllarda daha “çiceği burnunda” siyasetçi, Başbakan Yardımcısı Süleyman Demirel’i ziyaret ediyor, gelişmeler hakkında bilgi veriyordu. Bu ziyaretler de Ziya Selışık’ın sözlerini Demirel hiç anlamıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ziya Selışık Demirel’in makamına her uğradığında hep aynı cümleyi sarf edip gidiyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İyi sıhhatte olsunlar da herhangi bir şey yok.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Süleyman Demirel sonunda dayanamıyor ve soruyor: “Sayın Selışık nedir bu iyi sıhhatte olsunlar?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ziya Selışık fısıltıyla, “Ordu” diyor!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ziya Selışık ikinci kez geldiği istihbarat başkanlığında yine uzun süre kalamadı. Yeni çıkan MİT Yasası’na göre, 65 yaşını doldurduğu için, 13 temmuz 1965 tarihinde, yaş haddinden emekli oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk istihbaratının renkli siması Ziya Selışık emekli olduktan bir yıl sonra vefat etti...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıl 1956.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sovyetler Birliği Komünist Partisi (SBKP) 20. Kongresi Stalin döneminin sona erdiğini açıkladı. SBKP “Stalin putu”nu yıkmıştı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni dönem TKP yönetiminde de değişikliğe neden oldu. Zeki Baştımar (Yakup Demir) TKP Genel Sekreterliğine getirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç kişilik TKP Dış Bürosu’nun diğer iki ismi İsmail Bilen (Laz İsmail, Marat) ve Aram Pehlivanyan’dı (A. Saydan).</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu üçlüye “Leipzig sacayağı” denirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak, Zeki Baştımar’ın hastalığı yoldaşların arasını açtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsmail Bilen, Aram Pehlivanyan’ın desteği ile Zeki Baştımar’ı alaşağı edip, “partinin mührünü” alarak, TKP genel sekreteri oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu darbe TKP’yi derinden etkiledi. İsmail Bilen ve Aram Pehlivanyan TKP’li bir grup tarafından hiçbir zaman benimsenmediler.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Aram Pehlivanyan’ın ömrünün büyük bir bölümü yurtdışında geçti. O günlere meraklı olanlar Aram Pehlivanyan’ın 1999 tarihinde Aras Yayıncılık’tan çıkan</span> <span class="italik-yaz-" style="font-size:1em;" xml:lang="tr-TR">Özgürlük İki Adım Ötede Değil</span> <span class="duz-yaz-" style="font-size:1em;" xml:lang="tr-TR">adlı kitabına bakabilirler.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarihimizden iki isim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biri MAH (MİT) Başkanlığı’nı yapmış Ziya Selışık. Diğeri TKP merkez komitesi üyesi Aram Pehlivanyan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Harp Okulu mezunu Ziya Selışık 1938 yılında MAH’a (MİT) girdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul Özel Getronagan Ermeni Lisesi mezunu Aram Pehlivanyan da aynı yıl TKP’ye katıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ziya Selışık’ın istihbarat hayatı neredeyse hep bir amaç uğrunda geçti; komünizmle mücadele etmek!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aram Pehlivanyan’ın amacıysa Türkiye’yi ve dünyayı dönüştürecek bir devrim yapmaktı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani biri hep yakalamak için çabaladı durdu, diğeri yakalanmamak için...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve gelelim makalenin “bamteline”:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Esra Yönat ve Levon Bağış Nişantaşı’nda harika bir “şarap evi” açtılar. Dünyanın neredeyse her ülkesinden her kalitede şarabı bu nezih yerde bulabilirsiniz. Gidip istediğiniz ülkenin şarabını alabiliyorsunuz. Ya da oturup bir kadeh içebiliyorsunuz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanırım bu “ortaklığı” niye yazdığımı anladınız:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu sevimli, candan “ortaklar” bir dönemin iki renkli ismi, Ziya Selışık ve Aram Pehlivanyan’ın torunları.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üstelik biri hâlâ sağcı, diğeri solcu!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne güzel!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son 50 yıllık siyasal tarihimize baktığımızda, bizim tarihimiz hep acılarla yüklüdür. Ama acıları dostluklara çevirmek de sanırım bu toprakların güzel insanlarına özgü...</span></p>

      <p class="basl-k"><span class="bold-yaz-" xml:lang="tr-TR">MİT’çi gazeteciler kim?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“MİT’te çalışan gazeteciler var mı?” sorusu hep sorulur. Evet vardır; MİT’in yedinci başkanı Ahmet Celalettin Karasapan gazetecilik okulu mezunudur! Karasapan, Mümtaz Soysal’ın eski kayınpederidir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bugün medyanın üç ünlü gazetecisi; C.D., T. B. ve A. A’nın babaları da bir dönem MİT’te görev yapmışlardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsimlerinin baş harfini yazdım; çünkü bu konularda haksız yere polemik yapılabilir. Babalarının MİT’te görev yapmasının bu değerli meslektaşlarımızı da istihbaratçı yapacak değildir. Ama maalesef bu konular, özellikle dinci basın tarafından “çamur atma malzemesi” olarak kullanılmaktadır.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kerkük’te referandum yapılacaktır. Dünyanın en kaliteli petrolünün bulunduğu, petrol rezerv zengini Kerkük’ün, bugün Barzani tarafından nasıl hızla “Kürtleştirildiğinin” belgeleri gazetelere, TV ekranlarına yansıyor. Bu fotoğrafları, görüntüleri, ölümü göze alarak çeken isimsiz kahramanlar kimdir, hiç aklınıza geliyor mu?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">19 ocak 1994’te Erbil’de, Türkiye’den yapılan insani yardımın koordinasyonuyla görevli Kızılay çalışanı Can Cemal adlı Türk vatandaşı arabasına açılan ateş sonucu öldürüldü. “Can Cemal” aslında takma adıydı; gerçek adı Cenan Kocahakimoğlu’ydu ve MİT görevlisiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Arnavut Bahattin” olarak bilinen MİT Müsteşarı Bahattin Özülker, 26 eylül 1974’te gittiği Samsun’daki bir otel odasında ölü bulundu.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Emekli Binbaşı Erol Mütercimler’in iddiası ilginç: “Bahattin Özülker’i zehirleyerek öldüren kişi yurtdışına kaçırıldı. Sonra da yurtdışında yok edildi”. (5 ocak 1997,</span> <span class="italik-yaz-" style="font-size:1em;" xml:lang="tr-TR">Aydınlık.</span><span class="duz-yaz-" style="font-size:1em;" xml:lang="tr-TR">)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bayan Özülker de eşinin suikasta kurban gittiğini iddia ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kim niye öldürmüştü? Pek araştırılmadı.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">MİT konusun artık kapatalım; meraklı olanlar</span> <span class="italik-yaz-" style="font-size:1em;" xml:lang="tr-TR">Bay Pipo</span> <span class="duz-yaz-" style="font-size:1em;" xml:lang="tr-TR">kitabına bakabilirler...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama tarihimizde sadece ülkesi için çarpışan Ömer Naci’ler yoktu. İnsanlığın ortak ülküsü için silah kuşananlar da vardı; hem de başka bir ülkede...</span></p>

      <p class="basl-k"><span class="bold-yaz-" xml:lang="tr-TR">Paris Komünü’ndeki Türkler</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dokuz kişiydiler: Reşad Bey, Nuri Bey, Agâh Efendi, Rıfat Bey, Mehmed Bey, Hüseyin Vasfi Paşa, Ziya Paşa, Ali Suavi ve Namık Kemal.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa’ya kaçmak zorunda kalmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1867 mayısında İstanbul’dan ayrılmalarının nedeni, hürriyet aşkıydı. Meşrutiyetin ilan edilmesini istiyorlardı.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Avrupa’ya kaçtıklarında ilk yaptıkları gazete çıkarmak oldu.</span> <span class="italik-yaz-" style="font-size:1em;" xml:lang="tr-TR">Muhbir</span><span class="duz-yaz-" style="font-size:1em;" xml:lang="tr-TR">,</span> <span class="italik-yaz-" style="font-size:1em;" xml:lang="tr-TR">Hürriyet</span><span class="duz-yaz-" style="font-size:1em;" xml:lang="tr-TR">,</span> <span class="italik-yaz-" style="font-size:1em;" xml:lang="tr-TR">İttihat</span> <span class="duz-yaz-" style="font-size:1em;" xml:lang="tr-TR">vb.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak yıllar geçtikçe dokuz ihtilalci arasında kişisel ve ideolojik ayrışmalar yaşandı. Grup dağıldı. Kimi Londra’ya, kimi Cenevre’ye, kimi de Brüksel’e gitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Genç Osmanlıların ilk kurucuları; Reşad, Nuri ve Mehmed birbirlerinden kopmadılar, Paris’te kaldılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında bu üç isim başından beri diğerlerinden farklıydı. Öncelikle onlar, meseleyi sadece Saray’dan mevki kapmak olarak gören Mısırlı Prens Mustafa Fazıl’ın teklifiyle yurtdışına çıkmamışlardı. Bu nedenle Namık Kemal, Ziya Paşa ve diğerleri gibi Mustafa Fazıl’dan para/maaş almamışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar ihtilalcilikle parayı birleştiremiyorlardı. Meseleyi sistem sorunu olarak görüyorlardı. “Sadrazamların veya bürokratların değişmesiyle sorun çözülemez” diyorlardı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1870 yılında Genç Osmanlılar kendi sorunlarıyla boğuşurken, Fransa’yı da hiç iyi günler beklemiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">III. Napoléon’un başlattığı, Fransa-Prusya Savaşı, Fransızların yenilgisiyle sonuçlandı. Prusyalılar Paris’i kuşattı. Parisliler Cumhuriyetçi General Louis Adolphe Thiers liderliğinde direnme kararı aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’teki üç Jön Türk, Reşad, Nuri ve Mehmed bir akşam Saint-Michel’deki bir kahveye oturup ne yapacaklarını konuştular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üçü de aynı fikirdeydi. Parisliler gibi onlar da cumhuriyeti koruyacaklardı. 4 eylül 1870’de General Thiers’e mektup yazdılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç mektubun da metni aynıydı:</span></p>

      <p class="italik-yaz-"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">General, Türk’üm ve vatanıma Fransa’nın yaptığı hizmetleri unutmadım. Minnet duygusunun ve büyük bir millete zaruri olan demokratik ruhun heyecanıyla yazıyorum.</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">General, sizden rica ederim; Fransız Cumhuriyeti’nin düşmanlarıyla harp etmek için beni gönüllü olarak Fransız ordusuna alınız.</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Vatanseverliğiniz hakkındaki hayranlığımı ve cumhuriyetçi Fransa için beslediğim bağlılık duygularımı lütfen kabul ediniz General.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yanıt olumluydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç Jön Türk Fransız Ordusu’na katıldı. Prusya işgaline karşı direnen Parislilerin yanında üç de Türk vardı artık. Karargâhtan kendilerine askeri giysiler verildi. Üniformaları giydiler. Ama bir tek başlarındaki kırmızı fesleri çıkarmadılar. Onlara, “kırmızı fesli Türk gönüllüleri” adı verildi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşgal Paris’i gün geçtikçe zora soktu. Yemek ve su stokları tükenmişti. Prusyalılar kenti sürekli topa tutuyordu. General Thiers Prusya’yla anlaşma imzalamak zorunda kaldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris düştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak Paris’in bu kadar rahat elden çıkarılmasını yoksul mahalleler kabul etmedi. Direnişe devam kararı aldılar. 1871 martında Paris Komünü yönetimi devraldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yoksulların, işçilerin Paris’i ele geçirmesine karşı çıkan Fransız burjuvalar Versay Ordusu’yla Paris’e saldırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm bu kargaşalar sürerken Reşad, Nuri ve Mehmed Brüksel’deki Jön Türk Agâh Efendi’nin yanına gittiler. Yol parasını Reşad’ın baba yadigârı saatini satarak bulabilmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonraki aylarda yine Paris’e döndüler ama Paris, eski Paris değildi artık.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’a dönüp dönmeme konusunda aralarında tartışma çıktı. Mehmed diğer ikiliden ayrıldı. Reşad ve Nuri Bey İstanbul’a dönmenin yollarını aramaya başladı. Yurda döndüklerinde cezaevine girmek istemiyorlardı. Akrabaları ikisi için seferber oldu. Ama işler kolay yürümüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bekleme günleri geçmek bilmedi. Reşad ve Nuri beş parasız kaldılar. Paris’in o soğuk günlerinde sobasız bir odada ısınmak için güreş tuttular!</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Sonuçta affedilen Reşad ve Nuri İstanbul’a döndüler.</span> <span class="italik-yaz-" style="font-size:1em;" xml:lang="tr-TR">İbret</span> <span class="duz-yaz-" style="font-size:1em;" xml:lang="tr-TR">gazetesinde Paris Komünü’nü destekleyen makaleler kaleme aldılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine sürgüne gönderildiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama hayatlarının sonuna kadar Paris Komünü’ne, Enternasyonal’e bağlı kaldılar.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmed Paris’te kalmayı sürdürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmed Bey’in amcası Mahmud Nedim Paşa sadrazam olunca, iyi bir görev vereceği teminatıyla yeğenini İstanbul’a çağırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmed Bey’in yanıtı bir ihtilalci yanıtı oldu: “Meşrutiyet olmadıkça İstanbul’a gelmem!”</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Jön Türkler arasında en radikal oydu. Paris’te gazetecilik yapmayı sürdürdü. Fransa’nın ünlü gazetesi</span> <span class="italik-yaz-" style="font-size:1em;" xml:lang="tr-TR">Liberté</span><span class="duz-yaz-" style="font-size:1em;" xml:lang="tr-TR">’de makaleler yazan tek Türk oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1874 yılında nedeni bilinmeyen bir sebeple İstanbul’a döndü. Aynı yıl vefat etti.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bildik şiiri biraz değiştirerek yazımızı noktalayalım:</span></p>

      <p class="duz-yaz-"/>

      <p class="x-iir--d-rtl-k-ilk-m-sra"><span class="x-iir--d-rtl-k-genel" style="font-size:1em;" xml:lang="tr-TR">Bizim de devrimcilerimiz var Che Guevara</span></p>

      <p class="x-iir--d-rtl-k-son-m-sra"><span class="x-iir--d-rtl-k-genel" style="font-size:1em;" xml:lang="tr-TR">Kendi topraklarında tanınmasalar da...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nasıl tanınsın bilinsin kendi topraklarında?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnsanlığın rönesansı için, dünya uygarlığı için ölümü göze alan ilerici aydınlarımızı bize hiç anlatmadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gericilere karşı mücadele veren münevverlerimizi kaçımız tanıyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Jön Türkler’den İttihatçılar’a; İttihatçılar’dan Kemalistler’e taşınan bu uygarlık savaşının simgelerinden bile haberimiz yok!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öyle olmasa İstanbul’daki Abide-i Hürriyet Anıtını’na sahip çıkmaz mıyız?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anıtın neden yapıldığını bile çoğumuz bilmiyor artık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Oysa Türkiye’nin aydınlanma mücadelesinin simgesidir Abide-i Hürriyet. Ve Ankara’daki Anıtkabir gibi bize mirastır...</span></p>

      <p class="basl-k"><span class="bold-yaz-" xml:lang="tr-TR">Osmanlı’nın “Anıtkabir”i Abide-i Hürriyet’ti</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çağdaşlığın, demokrasinin ve laikliğin sembolü Anıtkabir, günümüzde binlerce insanın ziyaretine tanıklık ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı’da özgürlüğün-aydınlığın simgesi İstanbul’daki Abide-i Hürriyet Anıtı ise biraz unutulmuşa benziyor. Bu unutulmuşluğun sebebi ise yapılış nedeninin bilinmemesidir...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 13 nisan (Rumi 31 mart) 1909.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yer: İstanbul Ayasofya’daki Meclis-i Mebusan Binası önü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul bir gerici isyana daha tanıklık ediyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Derviş Vahdeti ve İttihad-ı Muhammed-i örgütünün yönlendirdiği binlerce insan, ellerinde silahlar, sopalar ve yeşil bayraklarla, Meclis-i Mebusan önünde susmaksızın bağırıyorlardı. “Gâvur Meclis İstemiyoruz!”</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Niye “Gâvur Meclis”ti?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü 23 ağustos 1908’te İstanbul’da çıkan ve 2 500 evin yanmasına neden olan büyük yangını, Allah, Meşrutiyet ilanı üzerine Osmanlı’yı cezalandırmak için çıkarmıştı! Bu “Gâvur Meclisi” kapatılmadan bu tür afetlerden kurtuluş yoktu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üstelik 1876 Anayasası’nın 35. maddesi Meclis’i feshetme yetkisini Padişah’a tanımıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hükümetteki İttihat ve Terakki Cemiyeti bu maddeyi anayasadan çıkarmak istiyordu. Protestocular bu Anayasa değişikliğini masum Müslüman halka şöyle anlatıyordu: “35. madde ne demek: 30 ramazan 5 de beş vakit namaz demek. İttihatçılar dinsiz oldukları için ramazanı ve namazı kaldırmak istiyor!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Gâvurluk İstemeyiz Şeriat İsteriz” diye bağırıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Din bir kez daha siyasete alet ediliyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih boyuncu din istismarcıları tarafından kullanılanlar o gün de, Meclis’in önünde Adliye Nazırı Nâzım Paşa ve Lazikiye Mebusu Emir Arslan Beyi linç ederek öldürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahriye Nazırı Rıza Paşa ise öldü sanılarak bırakıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece milletvekillerine düşman değillerdi. Askerlere de kin duyuyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gâvurluğu Osmanlı’ya askerlerin getirdiğini düşünüyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Medrese öğrencilerinin askere çağrılmasını; 23 ocak 1909’da irticacı 60 Harp Okulu öğrencisinin okuldan atılmasını protesto ediyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onları en çok kızdıran ise, orduda Harp Okulu mezunu olmayan alaylı subayların emekli edilmek istenmesiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Mektepli Zabit İstemeyiz” diye bağırıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve isyancılar yolda karşılaştıkları subaylara soruyorlardı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Alaylı mısın mektepli misin?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mektepli olanları öldürüyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ali Kabuli, Yüzbaşı Nail, Yüzbaşı Selahaddin, Yüzbaşı Sparati, Mülazım Muhiddin, Mülazım Selim ilk öldürülenler arasındaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Katil sürüsü Yüzbaşı Selahaddin’in yanındaki küçük kardeşi Nureddin’e bile acımamışlar, onu da katletmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Ali Kabuli’nin kesilen başı, bir sopaya geçirilmiş sokaklarda dolaştırılıyordu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerici isyana ilk tepki Harp Okulu öğrencilerinden geldi. Silah kuşanıp sokağa çıkmak istiyorlardı. Komutanları güç bela durdurdu. Komutanların gözü kulağı Yıldız Sarayı’ndan gelecek haberdeydi. Sultan II. Abdülhamid’in tepkisini bekliyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aynı şekilde, alaylı subayların çoğunluğunu oluşturduğu İstanbul’daki 1. Ordu da, Yıldız Sarayı’ndan gelecek emiri bekliyordu. Hangi safta yer alacaklarını bilemiyorlardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıldız Sarayı ise suskundu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sultan II. Abdülhamid renk vermiyordu...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerici isyancıların sayısı her saat artıyordu. Talepleri de çoğalıyordu: Okullarda derslerin Türkçe yapılmasına karşıydılar. Yeni okul istemiyorlardı; medreseler yeterliydi. Kızlar okula gitmeyecekti, şeriata aykırıydı. Yazışmalar Türkçe yapılmayacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yoksa... Yoksa din elden giderdi!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerici isyancılar İstanbul sokaklarını esir almışlardı. Akıllarına gelen her talebi bağırıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıldız Sarayı hâlâ suskundu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama hareketli olan bir yer vardı: Selanik.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Temmuz Devrimi” II. Meşrutiyet’in filizlendiği Selanik’teki 3. Ordu Komutanlığı, İstanbul’a müdahale kararı aldı Silah kuşanıp yola çıktı..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hareket Ordusu” adı verilen bu kuvvet içinde kimler yoktu ki: Yüzbaşı Mustafa Kemal Hareket Ordusu’nun kurmay başkanıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet ilanı için dağa çıkan subaylar, Resneli Niyazi’ler, Eyüp Sabri’ler, bu kez Meşrutiyet’i korumak için yola düşmüşlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hareket Ordusu’na Celal (Bayar) gibi gönüllü siviller de katılmıştı. Bu askeri kuvvetin neredeyse yarısı sivillerden oluşuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Edirne’deki 2. Ordu’da Hareket Ordusu’na katılma kararı aldı. Bu ordunun genç subaylarından biri de Yüzbaşı İsmet’ti (İnönü).</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">24 nisanda İstanbul’da büyük çatışmalar yaşandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki gün sonra gerici ayaklanma bastırıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">3’ü subay 71 asker şehit olmuştu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">26 nisanda İstanbul’da büyük bir cenaze töreni yapıldı. Şehitler toprağa verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak tören yeterli görülmedi. Hürriyet şehitleri için bir anıtın yapılmasına karar verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anıt için yarışma düzenlendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kiryadiki Efendi, Vedat (Tek), Kemaleddin Bey, Alexandre Vallury gibi devrin önde gelen mimarları yarışmaya proje gönderdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mimar Muzaffer Bey (1881-1920) kazandı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki yıl sonra: 23 temmuz 1911.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Temmuz Devrimi”nin üçüncü yılında “Abide-i Hürriyet Anıtı” büyük bir halk katılımıyla açıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">31 Mart Şehitleri’nin isimleri tek tek anıta işlenmişti</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mezar odasına giren kapının üzerinde ise, “Makber-i Şuhedâ-i Hürriyet” yazılı bir kitabe bulunmaktaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anıt artık Osmanlı’daki özgürlük hareketlerinin sembolüydü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hürriyet ne zaman tehlikeye düşse, Osmanlı aydınları, subaylar ve harp okulu öğrencileri tepkilerini Abide-i Hürriyet Anıtı’na çıkarak gösterdi.</span></p>

      <p class="basl-k"><span class="bold-yaz-" xml:lang="tr-TR">Abide-i Hürriyet’te mezarı bulunanlar</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Abide-i Hürriyet Anıtı bahçesine zamanla tarihimizin önemli isimleri de defnedildi. Ve anıt zamanla “Hürriyet-i Ebediye Tepesi” adını aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte “sonsuz hürriyet tepesi”nde mezarı bulunan tarihi şahsiyetler..</span></p>

      <p class="italik-yaz-"/>

      <p class="italik-yaz--alta-yak-n"><span class="italik-yaz-" style="font-size:1em;" xml:lang="tr-TR">Sadrazam Mahmud Şevket Paşa ve iki koruması</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 11 haziran 1913, yer İstanbul.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Mahmud Şevket Paşa Babıâli’ye gitmek için Beyazıt’taki Harbiye Nezareti’nden çıkıp otomobiline bindi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otomobil Beyazıt Meydanı’na geldi. Çarşıkapı’ya sapacağı sırada, karşıdan ellerinde tabut taşıyan bir cenaze alayıyla karşılaştı. Cenaze alayına yol vermek için durdu. Ve tam o sırada tabutu yere atanlar ellerindeki silahlarla otomobile ateş açtılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Mahmud Şevket, koruması Kâzım Ağa ve Bahriye Yaveri İbrahim şehit oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Suikastı İttihat ve Terakki Cemiyeti’ni iktidardan indirmek isteyen bir grup yapmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Mahmud Şevket Paşa, İstanbul’daki gerici ayaklanmayı bastıran Hareket Ordusu’nun komutanlığını yapmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mahmud Şevket Paşa iki korumasıyla birlikte, Abide-i Hürriyet Anıtı’nın 20 metre soluna yapılan bir anıta defnedildiler.</span></p>

      <p class="duz-yaz-"/>

      <p class="italik-yaz--alta-yak-n"><span class="italik-yaz-" style="font-size:1em;" xml:lang="tr-TR">Sadrazam Talat Paşa</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 15 mart 1921, yer Berlin.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Savaşı sonrasında Almanya’ya gitmek zorunda kalan İttihatcı lider Talat Paşa, tütün almak için sabah saatlerinde evinden çıktı. Hardenberg Caddesi’nde 100 metre yürümüştü ki, İran’dan gelen 24 yaşındaki Ermeni terörist Sogomon Tayleryan tarafından vurularak öldürüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üzerinden “Mehmed Sai” adına düzenlenmiş sahte kimlik çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Paşa’nın cenazesi uzun yıllar Türkiye’ye getirilemedi. Yıllarca bir kilise mezarlığında sahipsiz kaldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Adolf Hitler, Türk-Alman ilişkilerini kuvvetlendirmek için, özel bir jest yapıp Talat Paşa’nın naaşını 25 şubat 1943 tarihinde Türkiye’ye gönderdi..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Paşa’nin cenazesi askeri törenle, Abide-i Hürriyet Anıtı’nın sağ yanına, 50 metre uzaklığa defnedildi.</span></p>

      <p class="duz-yaz-"/>

      <p class="italik-yaz--alta-yak-n"><span class="italik-yaz-" style="font-size:1em;" xml:lang="tr-TR">Sadrazam Midhat Paşa</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 8 mayıs 1884, yer Taif.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı’nın ilk anayasasının ve I. Meşrutiyet’in mimarı reformist Sadrazam Midhat Paşa, Sultan II. Abdülhamid’in kurdurduğu uyduruk bir mahkemeye tarafından. Sultan Abdülaziz’i öldürttüğü gerekçesiyle verilen idam kararı gereği cezaevinde boğularak öldürüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">II. Abdülhamid Midhat Paşa’nın öldüğünden emin olmak için başını kestirip Yıldız Sarayı’na getirtti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zavallı Midhat Paşa’nın gövdesi Taif’e gömüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Midhat Paşa’nın kemikleri 24 haziran 1951’de Türkiye’ye getirildi. Tabutu, idam cezası aldığı mahkemenin bulunduğu Çadır Köşkü’nde katafalka konuldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki gün sonra Cumhurbaşkanı Celal Bayar’ın da katıldığı bir törenle Abide-i Hürriyet Anıtı’nın tam karşısına defnedildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Midhat Paşa’nın mezarı üzerine, anayasa kitapçığı şeklinde büyük bir anıt yapıldı.</span></p>

      <p class="duz-yaz-"/>

      <p class="italik-yaz--alta-yak-n"><span class="italik-yaz-" style="font-size:1em;" xml:lang="tr-TR">Harbiye Nazırı Enver Paşa</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 4 ağustos 1922, yer Belçivan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Savaşı sonrası yurtdışına çıkan İttihatçılar’dan biri de Enver Paşa’ydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa’da birkaç ülkede kaldıktan sonra son durağı Rusya oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bolşeviklerle anlaşamadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">4 ağustos 1922’de Belçivan yakınlarında Kızılordu’yla çarpışırken, mitralyözlerin üzerine elinde kılıç, atıyla yürüdü. Aslında yaptığının intihar olduğunu o da biliyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıllar sonra ölüm yıldönümünde 4 ağustos 1996 tarihinde naaşı Tacikistan’ın Çeğen köyündeki mezarından alınıp İstanbul’a getirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Devlet töreniyle Talat Paşa’nın mezarının yanına defnedildi.</span></p>

      <p class="duz-yaz-"/>

      <p class="italik-yaz--alta-yak-n"><span class="italik-yaz-" style="font-size:1em;" xml:lang="tr-TR">Silahşor Mülazım Atıf</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 7 temmuz 1908, yer Manastır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet’in ilanı için dağa çıkan mektepli subayları cezalandırmak için Manastır’a gelen Müşir Şemsi Paşa, Yıldız Sarayı’na geldiğini haber vermek için telgraf çekmiş postaneden çıkıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müşir ve yanındaki yaverleri (ki biri Fevzi Çakmak Paşa’dır) ne olduğunu anlamadan, genç biri Şemsi Paşa’ya kurşun yağdırdı. Ve kargaşadan yararlanıp kayıplara karıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kişi Teğmen Atıf’tı (Kamçıl).</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atıf Kamçıl Cumhuriyet’ten sonra 6. ve 7. dönem Çanakkale milletvekili olarak TBMM’de bulundu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vefat edince, İttihat ve Terakki’nin kurucularından biri olarak cenazesi Abide-i Hürriyet’e getirildi. Anıtın 50 metre arkasındaki ağaçlıklı bölüme defnedildi.</span></p>

      <p class="duz-yaz-"/>

      <p class="italik-yaz--alta-yak-n"><span class="italik-yaz-" style="font-size:1em;" xml:lang="tr-TR">Dağa Çıkan Subay Eyüp Sabri</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 3 temmuz 1908, yer Ohri.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">300 kişilik Ohri Milli Taburu’nun başında bulunan Binbaşı Eyüp Sabri, meşrutiyetin ilan için dağa çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet ilan edilince Enver ve Resneli Niyazi gibi kahraman oldu. İttihat ve Terakki cemiyeti’nin önde gelen isimlerinden biriydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eyüp Sabri Akgöl Kurtuluş Savaşı’na katıldı. Birinci Meclis’te Eskişehir milletvekili olarak bulundu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1953 yılında vefat edince Abide-i Hürriyet Anıtı’nın arkasındaki Atıf Kamçıl’ın mezarının yanına defnedildi.</span></p>

      <p class="duz-yaz-"/>

      <p class="italik-yaz--alta-yak-n"><span class="italik-yaz-" style="font-size:1em;" xml:lang="tr-TR">Sivil Komitacı Midhat Şükrü</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihatların ilk gizli toplantıları Selanik Yalılar’da Mülkiye mezunu Midhat Beyin evinde yapıldı. Yıllarca İttihat ve Terakki Cemiyeti’nin genel sekreterliğini yaptı. Osmanlı Meclis-i Mebusan’da üç dönem milletveki olarak bulundu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler tarafından Malta’ya sürüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">TBMM’de 1935-1950 yılları arasında Burdur ve Sıvas milletvekili olarak görev yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Midhat Şükrü Bleda, 1956 yılında vefat edince, İttihatcı arkadaşlarının yanına Abide-i Hürriyet’e defnedildi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kadar tarihi şahsiyetin bulunduğu Abide-i Hürriyet Anıtı’na kim düşman?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hürriyet Tepesi’nin mezbelelik haline gelmesi üzerine,TV’ler program yaptı, gazeteler yazdı, yetkililer nihayet harekete geçti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anıt ve mezarların rölöve-restitüsyon ve restorasyon projeleri İstanbul II no’lu KTVKBK tarafından 14.04.2006-186 tarih/karar numarasıyla onaylandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrıca bu kararda parselin tamamına yönelik çevre düzenleme projesinin hazırlanması istendi, hazırlanan bu proje de 22.11.2006-660 karar/tarih numarasıyla onaylandı. Onaylanan bu proje kapsamındaki ek binalarda küçük bir sergi odası da bulunmaktaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk karardan sonra anıt ve mezarların onarımı başlatıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak çalışmalar bir noktaya gelince durduruldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Niye?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Niye olduğunu sanıyorsunuz?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O kadar saf değilsinizdir umarım...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öneri: Askerler anıtı “sivil yönetimin” elinden kurtarmazsa “Hürriyet Tepesi” yok olacaktır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gasp edilen fidanlık bölümü hemen “Aydınlanma Müzesi” haline getirilmelidir. Harbiye Askeri Müzesi’ndeki Mahmud Şevket Paşa suikastında kullanılan otomobil, tabancalar, kanlı gömlekler- ilk Kanuni Esası kitabı gibi döneme ilişkin tüm tarihi eşyalar bu müzede toplanmalıdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarihimizi yok ediyorlar görmüyor musunuz?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kimse yok mu orada?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benzer tartışmalar Sıvas Madımak Katliamı için de yapılmıyor mu?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birileri Madımak Oteli’nin müze yapılmasına ısrarla karşı çıkıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neden?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ölen insanlarımıza karşı hiç mi saygı duymuyorlar?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kadar mı düşmanlar?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bilmiyorlar ki, insanlık tarihi, Roma Kilisesi kararıyla, 16 şubat 1600 yılında yakılarak öldürülen Rönesans filozofu Giordano Bruno’yu nasıl unutmadıysa, Sivas vahşetini de unutmayacaktır...</span></p>

      <p class="bolum-ad-"><span class="bolum-ad-" style="font-size:1em;" xml:lang="tr-TR">8. bölüm</span></p>

      <p class="bolum-ad--2--sat-r"><span class="bolum-ad-" style="font-size:1em;" xml:lang="tr-TR">Ne yapmalı nasıl yapmalı?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye’nin siyasi, iktisadi ve kültürel yaşamında nasıl bu hale getirildiğini artık biliyoruz. Hastalık teşhis edildi yani.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sorun tedavide.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özellikle laik çevreler telaş içinde; “ne yapacağız?” diye soruyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herkes birbirini “bir şey” yapmamakla itham ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bakınız: Önce gerçekle yüzleşeceksiniz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra geçmişe, tarihinize bakacaksınız. Mücadele için gerekli bilgi ve tecrübeyi edineceksiniz.</span></p>

      <p class="duz-yaz--son-paragraf"><span class="duz-yaz-" style="font-size:1em;" xml:lang="tr-TR">Hiç de korkmayınız, bugün dünden kötü değildir...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 18 mayıs 1919.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yer: İstanbul</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat: 11:15.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mekteb-i Tıbbiye-i Şahane (Haydarpaşa Tıbbiyesi) anfisini dolduranlar heyecanlarını dizginleyemiyordu. Kalabalık salona sığmamıştı, üniversitenin bahçesinde de binlerce öğrenci vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Salonun ön sırasında oturan, çeşitli okullardan temsilci öğretim üyeleri, öğrencileri sakin olmaya çağırdı. Ama kimse sakinleşecek gibi gözükmüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmir’in Yunanlılar tarafından işgalini öğrenen öğrenciler zaten iki gündür derslere girmiyor; gösteriler yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hepsi bir an önce ateşten gömlek giymek istiyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ev sahibi” Tıp Fakültesi Meclisi Müderrisi Reisi Akil Muhtar Bey ortamı sakinleştirmek için kürsüye çıktı. “Üniversiteler bu yurdun ruhudur, bilincidir...”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Duygulandı. Sözlerini bitiremedi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toplantı öncesi her okul, her fakülte adına bir temsilcinin konuşması kararlaştırılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hukuk Fakültesi adına Muhiddin Adil Bey kürsüye çıktı: “Felaket zamanları, insanları dayanışmaya, birliğe sevk eder. Bu zamanda bütün insanımızdan istifade etmek lazımdır. Bunu Darülfünun (üniversite) yapacaktır. Memleketin bilinci, mütefekkiri Darülfünun’dur. Darülfünun’u olan bir memleket ki bağımsızdır ve bağımsız olmayan bir memlekette Darülfünun yoktur.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Muhiddin Adil Bey alkışlarla, sloganlarla kürsüden indi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Darülfünun’da felsefe dersleri veren “Feylosof” Rıza Tevfik’in gençleri sabırlı olmaya çağırıp, “adi nümayişlere meydan verilmemelidir” sözleri salonu karıştırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Salondakilerin, “seni çok dinledik, artık yeter” diye bağırması üzerine, Rıza Tevfik sözlerini geri almaya çalışsa da protestolarla kürsüden indi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Esat, Dr. Süleyman Numan, Dr. Besim Ömer, Dr. Fevzi Beyler’den sonra kürsüye son olarak Yusuf Rıza Bey geldi: “Burada birçok arkadaşımız, ‘kanımızı son damlasına kadar akıtacağız, canımızı feda edeceğiz’ gibi sözler söyledi. O halde, şimdi iş görmekten başka çare yoktur.”</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öğretim üyelerinden sonra kürsüye fakültelerini temsilen üniversite öğrencileri geldi. Hepsi heyecanlıydı.. Hepsi vatan için ölmeye hazırdı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toplantı hazırlanan bildirinin açıklanmasıyla sona erdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Kan dökerek kahramanlıkla ölmeyi işgale tercih ediyoruz.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toplantıya katılanlar, ne pahasına olursa olsun işgale karşı durulacağının tüm dünyaya duyurulmasına karar verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunun ilk yolu miting yapmaktı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Rektörler”, mitinge katılımın çok sayıda olması için Darülfünun’u tatil etme kararı aldı. Mitingleri, tıp fakültesi öğrencilerinden oluşan komite organize edecekti...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gösterileri neden tıbbıyeliler organize ediyordu?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü deneyim sahibiydiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şöyle ki Tıbhane-i Amire ve Cerrahhane-i Amire adlı tıp okulları 14 mart 1827 yılında açıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tıbbıyeliler, bu kuruluş tarihini, direnişin simgesi haline getirmek için, 14 mart 1919 günü “tıp bayramı” adı altında direnişe başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neye direnmişlerdi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşgal kuvvetleri askeri karargâh için Mekteb-i Tıbbiye’yi seçmişti. Doğal olarak okulu da kapatmak istiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tıbbiyeliler 14 martta yaptıkları protesto eylemleriyle, öğrenim haklarını geri aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bugün ne yazık ki sadece tıp bildirileriyle geçiştirilen “Tıbbıyeliler Bayramı” işte, ilk kez böyle bir direnişle kutlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tıbbiyeliler sadece bu eylemleriyle değil, Çanakkale Savaşı’ndaki direnişleriyle de sembol oldu. Daha bıyıkları yeni terleyen tıbbiyeliler Çanakkale’de ön cephede savaştılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı’da kitleleri “propaganda aracı” olarak kullanan ilk siyasal örgüt İttihat ve Terakki Cemiyeti oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Boykot-miting yapmayı, isyanları bastırmakla görevli oldukları Balkanlar’daki ayrılıkçı örgütlerden ve zoraki sürgün yaşadıkları Fransa’dan öğrenmişlerdi. İttihatçıların sivil hareketlerinin “belkemiğini” tıbbiyeliler oluşturuyordu. Örgüt zaten bu okulda doğmamış mıydı?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Deneyim sahibi tıbbiyeliler, kısa sürede ardı ardına mitingler düzenlemeyi başardı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk miting 20 mayıs 1919’da Üsküdar Doğancılar’da oldu. Seksen bin kişi toplandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şair Talat Bey, Ferruh Niyazi Bey, Muzaffer Bey, Necdet Hamdi Beylerle birlikte kürsüye çıkanlar arasında Sabahat Hanım, Naciye Hanım ve Zeliha Hanım da vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ortalıkta dolaşmaları” hep bir sorun olarak görülen kadınlar artık kürsüdeydi ve büyük kalabalıkları coşturuyorlardı: “Biz kadınlar, yaşamak için ölmeye yemin ettik.”</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci miting 22 mayıs 1919’da Kadıköy’de yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada kürsüye çıkanlar Münevver Saime, Halide Edip, Hayriye Melek Hanımlar ve Dr. Fahrettin Hayri Bey’di.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üniversite öğrencisi Münevver Saime mitinge katılanların ortak duygusunu şu sözlerle ifade ediyordu: “Ağlamakla kazanılacak hak; hıçkırıklarımızı dinleyecek kalp yoktur...”</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Miting sonrası Münevver Saime gözaltına alınmak istendi. Münevver Saime kaçıp Anadolu’ya gitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O artık “Asker Saime”ydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kurtuluş Savaşı’nda İzmit’te kalçasından yaralandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstiklal madalyasıyla onurlandırıldı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tekrar İstanbul’a dönersek...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gözaltına alınıp Bekirağa Bölüğü’ne tıkılmak kimsenin umurunda değildi. Türk ateşle imtihan veriyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da en büyük gösteri 23 mayıs 1919’da, Sultanahmet Meydanı’nda düzenlendi. Gösteriye 200 bin kişi katıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşgalci İngiliz kuvvetleri, gösteri alanının üzerinden uçaklar uçurarak halkı korkutmak istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bilmiyorlardı, artık korku duvarı çoktan aşılmıştı. Herkes şerefiyle ölmeye yemin etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mitingte Şair Mehmet Emin, Halide Edip, Dr. Süleyman Sırrı, Dr. Fahrettin Hayri, konuşma yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halide Edip meydanda toplanmış binlerce insana sesini duyurmak için bağırıyordu: “Gece en karanlık ve ebedi göründüğü zaman, gün ışığa en yakındır. Her gecenin bir sabahı vardır.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve Halide Edip için de gözaltına alınma kararı çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da Anadolu’ya kaçtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal’in verdiği rütbeyle, o da artık “Halide Onbaşı”ydı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mitinglerin ulusal bilinci canlandırdığını gören işgal kuvvetleri Damat Ferit Hükümeti’ne baskı yaparak, 25 mayıs 1919’da bütün gösterileri yasaklattı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç gün sonra, 67 devlet adamı, aydın, asker evlerinden yaka paça alınarak Malta’ya sürgün edildi. Sürgüne gönderilenlerin arasında, tıp fakültesinde o gün konuşma yapan öğretim üyesi Dr. Süleyman Numan Bey de vardı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak eylemler bitmedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir millet uyanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da dükkânlar beş gün süreyle kepenklerini kapattı. İstanbullular, 30 mayıs 1919 cuma günü, Sultanahmet Camii’nde toplandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öğretim üyeleri İsmail Hakkı, Hamdullah Suphi ve (Türkiye’nin ilk üniversite mezunu kızı onurunu taşıyacak) 23 yaşındaki öğrenci Şuküfe Nihal konuşma yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yapılan konuşmalar bir acı gerçeğe dikkat çekiyordu: “Belaların sebebi saldırılar karşısında isyan edilmemesidir.”</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşgale karşı Mustafa Kemal’in önderliğinde Ankara’da bir direniş cephesi oluşturuldu. O zor günlerde kimse köşesine çekilip “ne olacak bu ülkenin hali” demedi. Herkes üzerine düşeni fazlasıyla yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlardan biri de bir avuç tayyareciydi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte onların film gibi gerçek öyküsü...</span></p>

      <p class="basl-k"><span class="bold-yaz-" xml:lang="tr-TR">Bir avuç tayyarecinin destanı</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">7 haziran 1920.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul, Maltepe Tren Garı</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat: 01:30.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yolcularını bırakan tren gardan ayrıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Trenden inen birkaç yolcu alelacele gecenin kararanlığında kayboldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstasyon tenhalaştı. Sadece iki yolcu gardan ayrılmadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nemden ve heyecandan sırılsıklam terlemiş, Pilot Vecihi ve Pilot Rıdvan istasyonunun loş kısmına geçtiler. Beklemeye başladılar. Sabırsızdılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kısa bir süre sonra Başmakinist Eşref göründü; telaşla, “Şakir ve eşi Müzeyyen az ileride bekliyor. Ancak Şakir bir buhran içinde, uçamayacak gibi görünüyor” dedi. Canları sıkıldı. Üstelik eşini de getirmişti!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada diğer pilot arkadaşları göründü: Pilot İsmail Zeki, Pilot Kâzım, Pilot Bezmi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekip bir iki eksikle tamamlandı. Diğer arkadaşlarını bekleyecek zamanları yoktu. Harekete geçtiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı’nın bu genç pilotları, İngiliz işgali altındaki İstanbul’dan Anadolu’daki Mustafa Kemal taraftarlarına tayyare kaçıracaklardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son durumu gözden geçirdiler. Uçabilecek halde sağlam üç tayyare vardı. İsmail Zeki Fokker’i; Kâzım Albatros’u; Vecihi yanına alacağı Müzeyyen Hanım ve Eşref ile birlikte keşif tayyaresi kullanacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üçü de Birinci Dünya Savaşı’na pilot olarak katılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bezmi, Şakir ve Rıdvan’ın kullanacağı tayyareler uçacak gibi değildi. Onlar, Maltepe’deki diğer uçuş görevlileriyle buluşup karayoluyla gideceklerdi Anadolu’ya.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tam o sırada, uzaktan çoğunluğu Hintli olan İngiliz kuvvetleri göründü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilotlar kararlıydı; tayyareleri kaçıracaklardı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">7 ay önce...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">8 kasım 1919.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler, İstanbul Yeşilköy’deki tayyare istasyonu ve hangarlarının Müttefikler tarafından kullanılacağını söyleyerek üç gün içinde boşaltılmasını istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Savaşı sonunda Osmanlı’nın envanterinde sadece 100 tayyare vardı ve bunun 60’ı Yeşilköy’deydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler 45’ini Maltepe’de bir araziye yapılan portatif hangarlara götürdü. Taşıma sırasında da hepsini harap ettiler. Kalan 15’i ise zaten kırık döküktü.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1920 yılına girerken Anadolu’da İstiklal Savaşı’nın başlamak üzere olduğunu İstanbul’daki pilotlar da, makinistler de duymuştu. Mondros Antlaşması sonucunda bunların bir kısmının Osmanlı Hava Kuvvetleri’yle ilişkisi kesilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anadolu’da ulusal güçlere katılmak istiyorlardı. Ama Anadolu’ya giderken boş gitmekte olmazdı hani!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tayyare kaçıracaklardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler ise Türklerin tayyare kaçıracaklarını hiç hesap etmemişti. Maltepe’deki hangarlara doğru dürüst nöbetçi koymaya bile gerek duymamıştı. Görevli birkaç kişiyse zaten Türk’tü. Ve gece yapılacak operasyondan haberleri vardı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk pilotlar gruplara bölünerek hangarlara dağıldı. Çok ihtiyatlı davranıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Motorları çalıştırdılar. Gecenin sessizliğini motor sesleri yırttı. Geriye zorlu bir aşama kalmıştı. Bu meydandan tayyareleri uçurmak zordu, pist çok kısaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine de planları gereği on gün önce çukurlar ve tümseklerle dolu pisti onarmak için kurnazca plan yapmışlardı: Makinist Şakir, tayyare futbol takımı kurmuş; idmanlara başlamış; “burada futbol oynamak çor zor” diye pistin çukur ve tümseklerini onarmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Plan eksiksiz uygulanıyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başaracaklardı, başka çareleri yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yakalandıklarında biliyorlardı ki, sonları hiç iyi olmayacaktı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk havalanan 24 yaşındaki Pilot Kâzım oldu. Gecenin karanlığında kaybolup gitti. Başarmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sırada 25 yaşındaki Pilot İsmail Zeki vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pistin sonuna geldi, yükseldi; ama bu irtifa ona yetmedi. Tepeyi aşamadı. Çakıldı. Uçağı parçalandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşları tereddüt etti; yardıma gitmeli mi yoksa harekete devam mı etmeliydiler?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O sırada... Bir mucize oldu. Paramparça olmuş tayyareden İsmail Zeki ayağa kalkıp onlara doğru yürümeye başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rahatladılar.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sıra 24 yaşındaki Pilot Vecihi’deydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Savaşı’nda 7. Tayyare Bölüğü’nün pilotlarından biriydi. Bir Rus uçağını düşürmüştü. İçlerinde en deneyimli oydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tayyarenin geniş kanatları fazla ağırlığa rağmen kolayca yerden havalandı. Tam dar ve küçük meydandan ayrılmışlardı ki motordan kesik homurtular geldi. Tayyaresini havada tutabilmek için var gücüyle mücadele verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olmadı, başaramadı. Tümseğe çarptı. Tayyare ateş aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilot Vecihi ve Müzeyyen Hanım hafif, makinist Eşref ağır yaralı olarak kurtuldu. Yardımlarına Bezmi yetişti. İstasyon’dan aldığı arabaya Eşref’i koydu ve hızla kayboldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O sırada İngiliz askerler istasyona doluştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilot Vecihi, İngiliz askerlere görünmeden tren garına koşup trene atladı ve gecenin karanlığına karıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler’in “buradan ancak sinek havalanır” dediği pistten üç tayyare havalanmış ancak biri Maltepe’den uzaklaşabilmişti.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler tüm aramalarına rağmen Türk pilotların izini bulamadı. Pilotlar hakkında bilgi getirenlere para ödülü vereceğini bile açıkladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk pilotlar her yerde aranırken onlar yeni bir kaçış planı yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada tayyare kaçırmak isteyen bir başka grubun daha varlığını öğrendiler. Güç birliği yaptılar. Pilot Fazıl, Pilot Emin Nihat, Pilot Muhsin, Pilot Hayri, Pilot İhya ekibe katıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık İngilizler tayyarelerin kaçırılmaması için sıkı önlemler almıştı. İstanbul’dan tayyare kaçırmak güçtü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir nefer olarak ulusal güçlere katılmaya karar verdiler; Anadolu’daki hurda tayyareleri onararak savaşmak için sabırsızlanıyorlardı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">15 haziran 1920.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler, “tehlikeli” Türk tutukluları genellikle Selimiye Kışlası’nda tutuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilotlar tebdili kıyafet giyerek, tutuklular ve onların başındaki Osmanlı askerleri gibi Harem’den küçük bir istimbota doluşup Marmara’ya açıldılar. Sağ salim Mudanya’ya geldiler. Bursa, Eskişehir üzerinden hava istasyonu bulunan Konya’ya ulaştılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk pilotların kaçtığını öğrenen İngilizler, 24 haziranda Maltepe’deki tüm uçakları yaktı. Osmanlı Hava Kuvvetleri’ni lağvetti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk pilotlar İngilizleri çıldırtmıştı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çeşitli yerlerden kaçıp bin bir güçlükle Anadolu’ya gelen pilotlar Konya’da buluştu. Burası Birinci Dünya Savaşı’nda transit merkeziydi. Askeri depolarda Filistin Cephesi’nden kaçırılan hurda 17 tayyare vardı. Tayyareler uçamayacak kadar kötüydü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir avuçtular. Yılmadılar, gece gündüz sürecek zorlu çalışmaya giriştiler. Yedek parça sıkıntısı tayyarelerin faal duruma getirilmelerini son derece güçleştiriyordu. Örneğin, o dönemde bez kaplı uçaklarının dış etkenlerden muhafazasını sağlayan emaye elde yoktu. Patates, paça, yumurta akı gibi jelatinli maddeler kaynatıldı ve bu garip terkiple tayyarelerin bezleri gerdirilmeye çalışıldı. Ancak yağmurda bezler sarktı ve uçuşta hep parçalandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tayyareleri uçuracak benzin ise Rusya’dan, İtalya’dan kaçırılarak at, eşek sırtında getiriliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilotlar aralıksız büyük bir azimle çalışırken, Konya’da bir gerici ayaklanmayla karşı karşıya geldi. İngilizler ve Saray’la işbirliği içinde olan Zeynelabidin ve kardeşleri, Konya’daki Delibaş Mehmed ile 500 adamını ulusal güçlere karşı kışkırttı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ulusal savaşta ilk şehit pilot, Konya’daki bu gerici ayaklanma sırasında verildi. Birinci Dünya Savaşı’nda bir kurşun yarası bile almayan Pilot Üsteğmen İbrahim Edhem Konya İstasyonu’nu savunurken 3 ekim 1920’de gericiler tarafından şehit edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilotlar gericilere karşı tayyarelerini korurken ellerinde silahları bile yoktu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zorlu mücadele sadece ülkeyi işgal eden düşmana karşı değil, yerli işbirlikçi gericilere karşı da verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm bunlara rağmen pilotlar, makinistler bazı tayyareleri çalışılır hale getirdi. Ulusal güçlerin elinde çalışabilir halde sadece 8 tayyare vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yunanistan ise 75 uçağa sahipti.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">15 ağustos 1920.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstiklal Savaşı’nda ilk uçuş yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">23. Tümen Komutanı İzzettin (Çalışlar), Kula ve Alaşehir civarının havadan keşfini istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilot Astsubay Vecihi sabah 08.00’de havalandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Havalandı havalanmasına ama tayyare pek itimat vermiyordu. Motor arızalı, kanatları hurdaydı. Zaman geçtikçe tayyarenin bir parçası yerinden fırlamaya başladı. Radyatörler su damlatıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilot Vecihi yine de kararlıydı. Dönmeyecekti. Görevini kusursuz yerine getirecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Keşif için havalanmıştı ama Alaşehir Tren Garı’nda Yunan kuvvetlerini görünce irtifaını 600 metreye kadar indirdi. Yunan askerleri, Türklerin çalışır tayyaresi olduğuna ihtimal vermiyordu. Bu nedenle Türk uçağını kendilerinden sandılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yanıldılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilot Vecihi bu fırsatı kaçırmadı. Ardı ardına iki bomba attı. Yunanlılar bozguna uğradı. Pilot Vecihi uçağı 50 metreye kadar indirdi ve makineli silahla Yunan askerlerini taramaya başladı, mermisi bitene kadar...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra geldiği gibi döndü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yunanlılar Türk pilotunun bu ucube tayyareyle nasıl uçtuğuna hiç akıl erdiremedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Alaşehir hava saldırısı, Türk Hava Kuvvetleri’nin Kurtuluş Savaşı’ndaki ilk zaferi oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunu diğerleri takip etti...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pilotlar Sıtkı, Kenan, Muhsin, Vecihi ve Behçet, İnönü Savaşı’nda gösterdikleri kahramanlıklardan ötürü mükafat aldılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar için en büyük ödül Garp Cephesi Kumandanı Miriliva İsmet Bey’in şahıslarına gönderdiği şu telgraftı: “İnönü meydan muharebesi muzafferiyetinin amillerine, topçularla tayyarecilerime hassaten selam ve teşekkür ederim.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birkaç ay sonra pilotlar da kumandanları İsmet Bey’e bir jest yaptı. Yunanlılardan ele geçirilen keşif tayyaresine “İsmet” adını verdiler!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yunan uçaklarıyla savaşmak için, arızalı olduğunu bile bile tayyaresine binen Pilot Üsteğmen Yemenli Fehmi kalkışta uçağının düşmesi sonucu 24 mart 1921’de şehit oldu. Pilot eğitimini Almanya’da almıştı. Ne ilginçtir, 1974 yılında Kıbrıs’ta şehit düşen pilotun adı da Fehmi’ydi (Ercan). Lefkoşe’deki Ercan Havaalanı bu şehidin adını taşımaktadır.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">13 ağustos 1921’de Sakarya Savaşı öncesinde keşif yaparken tayyarelerinin havada ateş alması sonucu iki pilotumuz Behçet ve Pilot Üsteğmen Süleyman Sırrı şehit oldu. Süleyman Sırrı hava fotoğrafcılığında çok muvaffak olmuş değerli bir gözlemciydi, Foto Şube müdürüydü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk Yunan uçağı 1 eylül 1921’de Pilot Üsteğmen Hasan Basri ve Astsubay Vecihi tarafından düşürüldü. Çok iyi bir atıcı olan Hasan Basri’nin bu düşürdüğü ikinci uçaktı. Birinci Dünya Savaşı’nda Irak’ta bir İngiliz uçağı daha düşürmüştü.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">27 haziran 1922’de Afyon Seyitgazi bölgesinde keşif yaparken tayyarelerinin arızalanması sonucu mecburi iniş yapan Türk pilotları Küçük Fehmi ve İhsan, uçak Yunanlıların eline geçmesin diye tayyarelerini yakarken yakalanıp esir düştüler. Küçük Fehmi 1928 yılında İstanbul’da uçağının düşmesi sonucu hayatını kaybetti.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">25 temmuz 1922’de Afyon üzerinde keşif yapan Türk pilotlar Astsubay Cemal ve Ahmet Bahaaddin idaresindeki tayyare Yunanlılar tarafından düşürüldü, pilotlarımız şehit oldu. Astsubay Cemal, Birinci Dünya Savaşı’nda Irak Cephesi’nde bir İngiliz uçağını düşürmüştü.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">20 ağustos 1922’de 4 Yunan keşif uçağı düşürüldü.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yunanlılara başta uçak olmak üzere silah sağlayan kişi dünyanın en büyük silah tüccarıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve o kişi, Basil Zaharoff bir Osmanlı vatandaşıydı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff’u bilmeden, o yürekli tayyarecilerin büyük mücadelesini anlayamazsınız...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani: Puzzle’ı tamamlayalım...</span></p>

      <p class="basl-k"><span class="bold-yaz-" xml:lang="tr-TR">Dünyanın en büyük silah tüccarı İstanbul genelevlerinde çalıştı</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngiltere’nin “sir” unvanı verdiği, Fransa’nın Legion d’Honneur nişanı taktığı, Oxford ve Sorborne üniversitelerinde edebiyat kürsüleri açtıran, Balzac Edebiyat Ödülü’nü kuran, “ölüm taciri” Basil Zaharoff ticaret hayatına İstanbul’da genelevde başladı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">27 kasım 1936.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris yakınlarındaki Balincourt Şatosu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şömineli odanın her yanına savrulmuş binlerce kâğıt belge vardı. Belgelerin çoğunluğu Monaco, Monte Carlo’daki kumarhanesinin evraklarıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son işi olan kumarhaneyi rekor fiyatla satıp şatosuna sığınmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başbakanlarını elinde oynatan 87 yaşındaki bu yaşlı adam, artık dış dünyayla teması kesmişti. Zaten, onca yılın yorgunluğunu bacakları da taşıyamaz hale gelmişti, tekerlekli sandalyeye mahkûmdu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odaya saçılmış belgeler arasında, silah ticaretinden petrol pazarlıklarına kadar, kirli ilişkilerini ortaya çıkaracak deliller vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Umurunda değildi. Belgeleri şömineye atıp yakmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sahip olduğu bilgiden korkuyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü birkaç ay önce Londra ve Paris gazetelerinde “Hatıralarını yazıyor” diye haberler çıkmıştı. Bu haberler bir dönem sıkı ilişki içinde olduğu devletleri ürkütmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gazete haberlerinden birkaç gün sonra hizmetçisi bazı evraklarla sırra kadem basmıştı. İki gün sonra Paris polisi hizmetçiyi evrakları bir yabancıya satarken yakalamıştı. “Yabancı” önemsiz biriydi! Sonra “hizmetçi” de salıverildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesajı almıştı. Kitap yazması istenmiyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bütün evrakı yakmaya karar vermişti.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anılarını şömineye atarken, geçmiş yıllar gözünden önünden bir film şeridi gibi geçmiş miydi acaba?..</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">6 ekim 1849.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babasıyla aynı adı taşıyan Basil Zaharoff, Muğla’da dünyaya geldi. Aslen İstanbulluydular. XIX. yüzyıl başlarındaki Yunan ayaklanmalarının İstanbul’da başlarına bela açacağını düşünüp Odesa’ya göç etmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada isimlerini değiştirip Rus adı almışlardı: “Basileios Zacharias” “Vasil Zaharoff” oluvermişti! “Vasil” zamanla “Basil” olacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff Ailesi’nin bu zorunlu göçleri ve aldıkları isimler dolasıyla Yahudi oldukları konusunda iddialar vardır. Ne kadar doğrudur bilinmez ama baba Basil Zaharoff’un mezarı İstanbul Büyükada’ki Fener Rum Patrikhanesi’ne ait mezarlıktadır.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odesa’ya zorunlu göçten sonra Zaharofflar, 1840 yılında İstanbul’a geri döndü. Oğulları Basil Zaharoff dünyaya geldiğinde ise yeni ikametgâh adresleri Muğla’ydı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Basil Zaharoff, ailesiyle birlikte 6 yaşına kadar Muğla’da yaşadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonraki adres yine İstanbul oldu. Fener-Balat’a yerleştiler. Niye bu kadar sık göç ettikleri konusunda sağlıklı bilgi yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff İstanbul’da bir misyoner İngiliz okuluna verildi. Ailenin tek çocuğuydu. Geçim yükünü küçük yaşta omuzladı. Hem okula gitti hem çalıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paul Brancafort, Alain Decaux ve Von Christian gibi Zaharoff’un biyografisini kaleme alan yazarlara göre, Kurtuluş’taki (Tatavla) Rum genelevlerinde çığırtkanlık yaptı. İngilizce bildiği için özellikle yabancı gemicilerin geneleve gitmesine yardımcı oldu. Bu fuhuş hizmeti karşılığında adam başı 10 kuruş aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Galata’da kumaş tüccarı dayısı Sevastopulos, yeğeni Zaharoff”un genelevde çalışmasından hoşnut değildi. Yanına aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff zamanla çok başarılı olup, dayısıyla ortak oldu. Tefecilik yapmaya başladılar. Galata Borsası’nda oynadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı maliyesi 1875’te dış borçlarını ödeyemeyip iflas ettiğini açıklayınca Zaharoff, dayısının bir iş için Odesa’ya gitmesini fırsat bilip, kasadaki paraları alıp Londra’ya kaçtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dayısı yeğeninin peşini bırakmadı; İstanbul ve Londra’da dava açtı. Ticari ortaklığını ispat eden Zaharoff, 100 paund karşılığında beraat etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu olay sonrasında Atina’ya yerleşti.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff, Atina’da yaşamını değiştirecek (kendi ailesi gibi İstanbul kökenli) zengin bir işadamıyla tanıştı: Stefanos Skuludis (1836-1928).</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gelecekte Yunanistan’ın Başbakanı olacak Skuludis, bu gözüpek soydaşını İngiltere’nin önde gelen silah şirketlerinden “Nordenfeldt Silah Sanayi” sahibi İsveçli Torsten Wilhelm Nordenfeldt’le tanıştırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nordenfeldt, sekiz dil bilen iş bitirici, becerikli Zaharoff’tan çok etkilendi. Onu “Doğu İşleri Temsilcisi” yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff’un “ölüm tacirliğine” ilk adımını attığı o dönemde, Avrupa, Balkanlar, Osmanlı, Rusya âdeta kaynıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1877’de Yunanistan’ın Osmanlı’ya saldırmak için, asker sayısını 22 000’den 44 000’e çıkarması Zaharoff’un şansı oldu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece legal yollarla satış yapmıyordu; Balkanlar’da Osmanlı’ya karşı ayaklanan milliyetçi gruplara da gizlice silah satıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Osmanlı’ya da silah satıyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çok başarılıydı. 1885 yılında Nordenfeldt’e ortak oldu!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff’un silah dünyasında hızla yükselmesinin bir nedeni de, XIX. yüzyılda savaş anlayışı ve teknolojisindeki büyük değişimlerdi. Savaş gemilerinde buhar enerjisinden yararlanmaya başlanınca güçlü zırhlara ve büyük toplara sahip dretnotlar savaş sahnesine çıktı. Kara savaşları içinse çok daha isabetli ve seri atış yapan silahlar, toplar üretilmeye başlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Top üretiminde bir numara Nordenfeldt’ti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak 1888’de, dakikada 600 mermi atan dünyanın ilk makineli silahını bulan Amerikalı mühendis Hiram Maxim, Zaharoff’un satışlarını düşürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff, iş bitiriciliğini burada da gösterdi; Mühendis Hiram Maxim’i Nordenfeldt’e ortak etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fakat Nordenfeldt şirketinin sahibi İsveçli Torsten Wilhelm Nordenfeldt artık Zaharoff’la başa çıkamıyordu; onun oyunlarından bıkmıştı. 1890’da ortaklığı bozmakla kalmadı, Londra’dan ayrılıp Paris’e yerleşti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff yola Hiram Maxim ile devam etti; daha sonra İngiliz Vickers silah şirketiyle ortaklık kurdu. Ve zamanla bu şirketi de tamamen ele geçirdi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dünya XX. yüzyıla ordularını yeniden yapılandırarak girdi. Bu modernleşme çabaları Zaharoff’un zenginliğine zenginlik kattı. Sadece top, mermi, makineli tüfek satmadı; teknoloji geliştikçe o da buna uyum sağladı; artık denizaltı bile pazarlamaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dünyada ilk denizatlıya sahip olan ülke hangisiydi dersiniz? Yunanistan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yanlış anlaşılmasın, Rum Zaharoff için dost-düşman ülke yoktu; Osmanlı’ya denizaltı sattı, Rusya’ya da!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paranın ne dini ne milleti vardı!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizlerin Afrika’yı sömürgeliştirme operasyonları (Boer Savaşı), Rus-Japon Savaşı, Balkan Savaşları ve Birinci Dünya Savaşı “ölüm taciri” Zaharoff’un olağanüstü para kazanmasına fırsat verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Savaşı boyunca Zaharoff, 100 000 makineli tüfek, 2 328 top, 90 000 mayın, 22 000 torpil, 4 savaş gemisi, 3 zırhlı kruvazör, 53 denizaltı, 3 destek gemisi, 62 hafif gemi ve 5 500 uçak sattı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O tüm zamanların en başarılı silah tüccarıydı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çanakkale Savaşı’nda İngiliz Donanması’na ait birçok zırhlıyı o satmıştı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm bu silah satışları sadece ticari başarıyla açıklanamazdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Satış patlamaları yapan silah tekelleri politik gücü de ellerine geçirerek devletler üzerinde denetimlerini artırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff, Avrupa’nın önde gelen politik isimleriyle yakın dosttuk kurdu. En yakını ise İngiltere Başbakanı David Lloyd George’tu. Bu gizli ve karanlık ilişki bugüne kadar hâlâ çözülebilmiş değildir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff, Yunanistan Başbakanı Elefterios Venizelos’tan Fransa Başbakanı Georges Clemenceau’ya kadar birçok politikacıya yakındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İktidara gelmeleri için, onlara para yardımında bulundu. Sahip olduğu radyo ve gazeteler aracılığıyla siyasi destek verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karşılığını da aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngiltere Kralı V. George, onu Büyük Haç Nişanı’yla onurlandırıp “sir” unvanı verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fransız Cumhurbaşkanı Poincare ise, “Légion d’Honneur” nişanı taktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngiltere’nin köklü üniversitesi Oxford bile fahri hukuk doktoru unvanıyla onurlandırdı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff “ölüm taciri” kimliğini saklamak için elinden geleni yaptı: Oxford’a Fransız Edebiyatı Kürsüsü, Sorbonne’a ise İngiliz Edebiyatı Kürsüsü açtırdı. Balzac Edebiyat Ödülü’nü kurdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Perde arkasında savaşlar çıkarıp silahlar satarken kamuoyuna şirin gözükmek için oldukça cömert davranıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama... Zaharoff’un bu oyununu ve önlenemez yükselişini, Mustafa Kemal önderliğindeki ulusalcılar bozacaktı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Savaşı’ndan sonra, Müttefikler, Osmanlı’yı paylaşım konusunda anlaşamadı. İngiltere’nin Mondros Antlaşması’nı bile hiçe sayarak başta Musul ve Kerkük olmak üzere petrol kuyularını ele geçirmesi, ABD, Fransa ve İtalya’yı çok rahatsız etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üstelik, İngiltere’nin Osmanlı’yı işgal planı masa altından da sürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mezopotamya sadece petrol açısından değil, stratejik öneme de sahipti; Mısır-Hindistan yolunun temel halkasıydı. Bu bölgenin güvenliği için Anadolu’nun işgali şarttı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak mali durumunun bozuk olması, ordusunun yorgun düşmesi ve halkının artık barış istemesi İngiliz yönetimini zorladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama çare bulundu: Anadolu’nun işgali için güvenilir “Yunanistan maşası” kullanacaktı. Bu planının iki “mimarı” vardı: Lloyd George ve Zaharoff.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff, Venizelos ile Lloyd George arasında mekik dokudu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunu salt Yunanistan’ın çıkarı için yapıyor değildi; silah sanayinden sonra petrol işine de el atmıştı. Bölgede petrol çıkaran “Anglo-Persian” (APOC) petrol şirketinin ortakları arasındaydı. Aynı zamanda Ortadoğu petrollerini taşıyan “Batı Denizcilik Şirketi”nin de ortağıydı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Batı gazetelerine,Yunanistan’ın Batı Anadolu’nun gerçek sahibi olduğu şeklinde haberler yaptırdı. Böylece işgal için Avrupa kamuoyunu hazırladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm bunların finansörü Zaharoff’tu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bitmedi. Anadolu işgali için Yunanlılara silahlar verdi ve Fransa’daki bankası “Seine Bank” aracılığıyla oluk gibi para akıttı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama umduğunu bulamadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Modern silahlarla donatılmış 300 000 kişilik Yunan ordusu, Mustafa Kemal önderliğindeki Kuva-yi Milliye önünde yok olup gitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu hezimetten Zaharoff da kurtulamadı; ölçüsüz derecedeki serveti büyük kayba uğradı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anadolu’da doğan bu “ölüm taciri”nin hayaline Anadolu evladı son vermişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff, bütün işlerini tasfiye etti; 1925 yılında Monte Carlo’da, üç bin kişinin çalıştığı büyük bir kumarhane satın aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak beş yıl sonra kumarhaneyi de satarak Paris’teki şatosuna çekildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mutsuzdu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece işini değil en büyük aşkını da kaybetmişti...</span></p>

      <p class="duz-yaz-"/>

      <p class="italik-yaz-"><span class="duz-yaz-" style="font-size:1em;" xml:lang="tr-TR">İddia odur ki, ünlü polisiye yazari Agahta Christie’ye,</span> <span class="italik-yaz-" style="font-size:1em;" xml:lang="tr-TR">Şark Ekspresi’nde Cinayet</span> <span class="duz-yaz-" style="font-size:1em;" xml:lang="tr-TR">romanının konusunu anlatan kişi Zaharoff’tu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Roman, trende gerçekleşen bir cinayetin çözülüş hikâyesini anlatmaktaydı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff silah ticaretine yeni başladığı dönemde trenle Paris-Zürih hattında yolculuk yaparken başına ilginç bir olay geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Koridorda sigarasını içerken bir genç kadının, “Lütfen yardım edin, kocam beni öldürecek” diye bağırarak geldiğini gördü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kadını hemen kendi kompartımanına soktu. Ne olduğunu anlamak için koridorda beklemeye başladı. Az sonra saçı başı dağılmış, ufak tefek bir adam sinirle yanına geldi, “Karımı gördünüz mü?” diye sordu. Olumsuz yanıt alınca da geldiği gibi gitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff kompartımanına döndü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kadın bir düşesti; ismi Maria Del Pilar’dı. İspanya Kralı’nın yeğeni Marchena Dükü Francisko of Bourbon’un eşiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff, Maira Del Pilar’a o gün, o kompartımanda âşık oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aşk karşılıklıydı. Ancak Maria Del Pilar yıllarca boşanamadı; çünkü Katolik’ti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Senelerce Paris, Cenevre, Venedik, San Sebastian’da gizlice buluştular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Marchena Dükü’nün bu buluşmalardan haberi var mıydı bilinmez. Bilinen Zaharoff, 100 milyon Mark karşılığında İspanyol ordusunu teçhizatlandırdı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Marchena Dükü ölüp, 10 aylık yas dönemi bitince, Zaharoff ve Maria Del Pilar 22 eylül 1924’te evlendiler. Zaharoff 75, Maria ise 55 yaşındaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evlendiklerinde Maria’nın, biri 35 diğeri 29 yaşında iki kızı vardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff’un bu ilk evliliğiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evlilikleri kısa sürdü; 18 ay sonra Maria Del Pilar kaptığı bir enfeksiyon sonucu hayata veda etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff hayata küstü. Kumarhaneyi sattıktan sonra Paris’teki şatosundan pek çıkmadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anılarını yazdığı müsvetteleri ve belgelerini şöminede yakarken kim bilir belki de gözlerinin önünden bu çalkantılı hayatı geçmişti? Kim bilebilir?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaharoff, 27 kasım 1936’da hayata gözlerini yumdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üzerinde, savaşlarda yaşamlarını kaybetmiş milyonlarca insanın kanı bulunan mirasını, Maria Del Pilar’ın iki kızı paylaştı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her ne kadar “sir” unvanı ve “Legion d’honneur” nişanı alsa da, adı tarihe “ölüm taciri” olarak geçti...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal ve arkadaşlarının bir milletin makus talihini nasıl değiştirdiğini Zaharoff gibi isimleri tanıdıkça daha iyi anlaşılıyor aslında.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tek düşman Zaharoff ve şurekâsı değildi kuşkusuz; içerideki gericilerle mücadele de bir o kadar zordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ulusal Kurtuluş Savaşı’nın o zor günlerinde bakın “bizim softalar” neye uğraşıyordu? Bunları bilmeden o büyük mücadeleyi ve bugünü anlayamazsınız...</span></p>

      <p class="basl-k"><span class="bold-yaz-" xml:lang="tr-TR">Düello serbest bırakılsın!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 30 aralık 1920.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yer: Ankara, Birinci Büyük Millet Meclisi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bursa Milletvekili Emin Erkul Bey, kısaca “frengi kanunu” adıyla bilinen yasa tasarısı hakkında konuşma yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara, o yıllar sadece düşmana karşı mücadele vermiyor, Anadolu, tifüs, kolera, tifo gibi hastalıklarla kırılıyordu. Frengi hastalığı çok yaygındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O zor günlerde, salgın hastalıkların önüne geçebilmek de Meclis’in gündemindeki konulardandı. Ama Birinci Meclis’teki bazı bağnaz din adamları zorluk çıkarıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hastalık mikrop yüzünden değil, Allah’ın takdiri!” diyorlardı. Yasa teklifinin Adliye, Şer’iye ve Sıhhıye Encümenleri’nden seçilen dokuz kişilik komisyonda görüşülmesini önlemeye çalışıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başaramadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yasa teklifi Meclis Genel Kurulu’na geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bursa Milletvekili Dr. Emin Bey, yasanın neden acilen çıkarılması gerektiğini anlatmaya başladı: “Kadınların muayene edilmemesi büyük sıkıntılara yol açıyor...”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu sözler üzerine bazı hocalar sıra kapaklarına vurarak bağırmaya başladılar: “Müslüman kadınlar muayene edilemez!..”</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meclis’teki tartışmalar sonucunda uzlaştırıcı bir yol bulundu. Yasa teklifi şöyle değiştirildi: “Kat’i lüzum hasıl olmadıkça, bakire kızlar muayeneden muaf tutulur.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Değişiklikten sonra, Dr. Emin Bey konuşmasını kaldığı yerden sürdürdü. Ama yobaz din adamları yine bildiklerini tekrarladılar: “Kadınların muayene edilmesi bölümü tamamen çıkarılsın.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Emin Bey, “Köhnemiş beyinler istiyor diye, halkımızın ölmesine, bir insan olarak ve bir hekim olarak seyirci kalamam” deyince ortalık karıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kastamonu Milletvekili Hoca Tevfik, Ankara Milletvekili Şeyh Şemseddin, Yozgat Milletvekili Hasan, Konya Milletvekili Hoca Fehmi ve Ankara Milletvekili Hacı Mustafa kürsüye yürüdüler. Dr. Emin Bey’i yaka paça aşağı indirip, dövmeye başladılar. Dr. Emin Bey, tek başına hocalara karşı gırtlak gırtlağa mücadele ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Genel Kurul’daki sesleri duyan Kılıç Ali ve arkadaşları, araya girip kızgın hocaları durdurdular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Genel kurula ara verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Emin Bey’in yüzü kanlar içindeydi. Arkadaşlarının yardımıyla elini yüzünü yıkadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sinirden titriyordu. Konuşmuyordu kimseyle.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir arkadaşından istediği kâğıda bir şeyler yazmaya başladı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında bu son olay, aylardır süren gerginliğin sonucuydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul işgal edilmiş, Fransızlar Akdeniz’e, İtalyanlar Ege’ye çıkmış, Yunan ordusu Eskişehir’e dayanmış, Çerkez Edhem isyan bayrağı açmış, Anzavur ayaklanmıştı... Anadolu dört düvele karşı Kurtuluş Savaşı veriyor, Mustafa Kemal ve arkadaşları her cephede düşmana karşı stratejiler geliştiriyor, Mehmetçik düşmanla göğüs gögüse çarpışırken, Birinci Meclis’teki yobaz din hocaları neyle uğraşıyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İçki yasaklansın!...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kahvelerde kâğıt, tavla, domino oynanmasın!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kadınlar muayene edilmesin!...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hani duymuşsunuz, okumuşsunuzdur, bazı çevreler, “Birinci Meclis’te demokrasi vardı; Mustafa Kemal susturdu” diyorlar, yazıyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte demokrasiden anladıkları buydu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kadınlar muayene edilmesin... İçki yasaklansın... Tavla oynanmasın...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bitmedi... Bir de Mustafa Kemal cephedeyken, milletvekilliğini düşürme gayreti vardı! Yasa teklifi hazırladılar: “Milletvekili olabilmek için beş yıl aynı yerde ikamet etmek zorunludur.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal ve arkadaşları yaşamları boyunca cepheden cepheye koşmuşlardı; bırakın beş yılı iki yıl bile aynı yerde oturmamışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Oysa getirilen yasa teklifine bakınız! Milletvekili olmak için beş yıl aynı yerde oturmak şart!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amaç başkaydı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne diyorlar; “Birinci Meclis’te demokrasi vardı.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O çevrelerin demokrasi anlayışı, “inancı” düşünceye hâkim kılmaktı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neyse... Dönelim dayak yiyen Dr. Emin Erkul Bey’e...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Emin Beye yobaz din adamlarının tepkilerinin bir başka nedeni daha vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şöyle ki: Meclis 17 mayıs 1920 tarihinden 14 eylül 1920’ye kadar içki yasağı meselesini tartışmıştı! Tartışmanın merkezinde yine Dr. Emin Erkul Bey vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İçki yasağını” bir tıp adamı olarak eleştiriyordu: “Afyon tıpta kullanılıyor, nasıl yasaklanabilir?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bilim kimin umurundaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonuçtu içki yasağı oylandı: 71-71 çıktı sonuç.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Oturum Başkanı Konya Milletvekili (Müftü) Vehbi Efendi’nin oyu başkan olduğu için iki oy sayıldı. İçki yasağı 71 oya karşılık 72 oyla yasallaştı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aynı tarihte Fransız uçakları, direnen Anteplilerin üzerine, Şeyhülislam Dürrizade Abdullah Efendi’den aldıkları “teslim olun” fetvasını atıyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak İstanbul’daki Şeyhülislam’a, meclisteki bazı yobaz din adamlarına rağmen, Anadolu’da düşmana karşı canıyla dişiyle direnen kahraman din adamlarımızın sayısı da çoktu...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Emin Bey bağnaz din hocalarına, din hocaları da Doktor’a bilenmişti. Sonunda gerginlik “frengi yasası” görüşmelerinde kavgaya kadar vardırılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama Dr. Emin Bey, dayak meselesini unutmaya niyetli değildi. İşte, arkadaşından aldığı o beyaz kâğıda bir şeyler yazıp Meclis Başkanlığı’na verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Emin Bey, “düello yasallaşsın” istiyordu! Doktor kendini dövenleri tek tek düelloya davet etmekte kararlıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öte yandan, “düello yasasıyla” milletvekillerinin hep birlikte bir diğer milletvekiline saldırmasının da önüne geçileceğini düşünüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fakat olmadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meclis Lahiya Encümeni şu kararı verdi:</span></p>

      <p class="duz-yaz-"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Düello âdetinin lüzum ve ihdas ve kabulüne dair Bursa Mebusu Operatör Emin Bey’in riyaset makamından havale edilen kanun teklifi Encümenimizce mütalala olundu. Şeraiti garay-i Ahmediye ve an’anat-ı kadime-i İslamiyeye aykırı ve şimdiye kadar sabık Meclis-i Mebusan’ca da kabul edilmeyerek, red olunan bir âdetin, milletin, yegâne harisi din ve şeriat telakki ettiği bu Meclis-i Ali’ce ibdaı bittabi rehin-i cevaz olamayacağından hikmet ve şeriata muvafık olmayan mezkûr teklif Encümenimizce red edilmiştir.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evet, bizde düello geleneği yoktu; pusu geleneği vardı!..</span></p>

      <p class="bolum-ad-"><span class="bolum-ad-" style="font-size:1em;" xml:lang="tr-TR">9. bölüm</span></p>

      <p class="bolum-ad--2--sat-r"><span class="bolum-ad-" style="font-size:1em;" xml:lang="tr-TR">En çok tartıştığımız konu: Anayasa</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk Anayasa 1876’da yürürlüğe girdi, bunu hepimiz biliyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak bizim tarih yazıcılığımızda iktisat pek göz önüne alınmaz. Bu nedenle, ilk Anayasa’ya giden tarihsel süreci “ekonomi penceresinden” anlatmalıyım.</span></p>

      <p class="basl-k"><span class="bold-yaz-" xml:lang="tr-TR">Dün bugüne benziyordu</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 6 ekim 1875.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yer: İstanbul.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Mahmud Nedim Paşa daha iki gün önce, “Osmanlı Devleti faizleri yarıya mı indiriyor?” sorusunu yönelten Reuters muhabirine, oruçlu ağzıyla yalan söylemek zorunda kaldı: “Bunların hepsi dedikodu!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu demeç üzerine başta Londra ve Paris borsası olmak üzere Avrupa borsaları rahatladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Oysa, Sadrazam Mahmud Nedim Paşa o demeci verdiği dakikalarda, Osmanlı tarihinin en önemli iktisadi kararının alınacağı bir toplantıya katıldı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Mahmud Nedim Paşa başkanlığındaki bu gizli toplantıya; Adliye Nazırı Midhat Paşa, Bahriye Nazırı Hasan Rıza Paşa, Hariciye Nazırı Esad Saffed Paşa, Maarif Nazırı Ahmed Cevdet Paşa, Maliye Nazırı Yusuf Ziya Paşa, Ticaret Nazırı Mehmed Kabuli Paşa ve Şeyhülislam Hasan Fehmi Efendi gibi Osmanlı yönetiminin önemli isimleri katıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu herkesten gizli yapılan toplantının gündeminde Osmanlı’nın borçlar sorunu vardı. Osmanlı, son yıllarda aldığı borcu ancak borçla ödüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dış borcu 4,811 milyon franktı. Osmanlı Bankası ve Galata bankerlerine olan borcu ise 190 milyon franktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Devlet hazinesi tamtakırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Moratoryum kaçınılmazdı. Yani hazine, dış borçlarını, anapara ve faizlerini ödenemeyecek durumdaydı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mahmud Nedim Paşa’nın konağında sabaha kadar süren tartışmalardan sonra karar alındı:</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Ana borç ve faizinin ancak yarısı ödenecekti. Yarısı için ise beş yıllık ve yüzde 5 faizli tahvil verilecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Paniği önleyebilmek için garanti olarak tütün, tuz, gümrük vergileri ve Mısır gelirinden oluşan bir fon yaratılacaktı. Gerekirse ağnam (hayvan) vergisi de bu fon için kullanılacaktı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İzahname”yi Maarif Nazırı Ahmed Cevdet Paşa el yazıyla kaleme aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı tarihinin en önemli iktisadi kararının dışarıya, borsaya sızmaması gerekiyordu. Toplantıya katılanlar Kuranıkerim üzerine el basıp yemin ettiler.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gelin biraz başa dönelim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tanzimat süreciyle birlikte İngiltere ve Fransa’yla ticaret anlaşmaları imzalandı. Osmanlı’nın “devletçi ekonomisi” rafa kalktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yabancı sermayenin önündeki tüm engeller kaldırıldı. İthal gümrükler yüzde 12’den yüzde 3’e düşürüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu durum Osmanlı ekonomisinde kısmi bir canlanma yarattı; ihracat ve ithalat arttı. Osmanlı ucuz ithal mallar cenneti yapıldı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak yüzyılın ortasında İstanbul ve diğer Osmanlı limanlarında ödeme güçlükleri yaşandı. Osmanlı finans ihtiyacını İstanbul’daki bankerlerden karşılamaya başladı. Fakat zamanla bu banker ve sarrafların ekonomik gücü, hükümeti ve ekonomiyi finanse edemez duruma geldi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aynı dönemde Avrupa’da Sanayi Devrimi’nin ikinci aşaması finans kapitalin doğduğu süreç başladı. Halkın elinde finans, tasarruf fazlası vardı. Ve halkın parasını değerlendirecek aracı finans kurumları ortaya çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupalı aracı kurumların koşar adım geldikleri ülkelerin başında Osmanlı vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü Osmanlı hazinesi kısa vadeli borçlanmaya bile yüzde 22-24 gibi faizler veriyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zenginleşmeye başlayan Avrupa orta sınıfı tasarrufları için kendi ülkelerindeki yüzde 3-4 gibi düşük faiz gelirleri yerine, kuşkusuz Osmanlı piyasasını tercih etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı kâğıtlarının cazibesi o kadar arttı ki, Osmanlı banker ve sarrafları 1873 yılında resmi olarak Dersaadet Tahvilat Borsası’nı kurdu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Borsa oyunlarıyla kolay para kazanma yollarının açılması üzerine yabancı borsalarda tutunamayan birçok yabancı banker, simsar, kumarbaz Galata Borsası’na akın etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müzayede salonu ve kulislerinde, beyaz kolalı gömlek giymiş birkaç yabancı dil konuşan simsarlar vardı artık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kolay yoldan para kazanma hırsına yenik düşen Osmanlı bürokratları, münevverleri ve esnafı bile Borsa’da oynamaya başladı.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">İstanbul’da sırf Borsa’yla ilgili haberler veren gazeteler türedi:</span> <span class="italik-yaz-" style="font-size:1em;" xml:lang="tr-TR">La Turquie,</span> <span class="italik-yaz-" style="font-size:1em;" xml:lang="tr-TR">Phare du Bosphore</span><span class="duz-yaz-" style="font-size:1em;" xml:lang="tr-TR">,</span> <span class="italik-yaz-" style="font-size:1em;" xml:lang="tr-TR">Moniteur Otoman</span><span class="duz-yaz-" style="font-size:1em;" xml:lang="tr-TR">,</span> <span class="italik-yaz-" style="font-size:1em;" xml:lang="tr-TR">Revue de Constantinople</span><span class="duz-yaz-" style="font-size:1em;" xml:lang="tr-TR">...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı gazetelerinde bile borsayla ilgili sayfalar, envanterler yayınlanmaya başladı. Borsa haberleri artık birinci sayfalardaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Osmanlı hiç ödemeyecekmiş gibi hep borçlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Mahmud Nedim Paşa kamuoyuna sürekli “ekonomi çok iyi” diyordu ve Sadrazam basın tarafından el üstünde tutuluyordu...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki dışarıdan gelen paralar nereye gitti?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni demiryolları inşaatı başladı, savaş gemileri alındı, ordunun ihtiyaçları giderildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekonomideki yapısal dönüşüm kültürel değişime de neden oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni bir yaşam tarzı doğdu: Boğaz’da yalı yaptırmak moda oldu. Yeni konutlar yaptırıldı sürekli.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Araba sevdası” başladı. Avrupalı gibi giyinmek, onlar gibi konuşmak özenilir hale geldi. Gece hayatı renklendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni hayat biçiminin oluşturulmasında, borsaya gelen Avrupalılar baş aktör oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama bolluk yılları çabuk tükendi. Dış ticaret açığı büyüdü. Sterlin’in değeri çok arttı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İthal mallar pahalandı. Artık alışveriş yapılacak yerli küçük işletmeler de yoktu, çünkü on binlercesi ithal rekabete dayanamayıp iflas etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı üretmeden tüketmenin cezasını çekiyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı Devleti’nin yayınladığı “İrade-i Seniye”yle borçlarını erteleme kararı Avrupa’yı sarstı. Bu duruma “mali barbarlık” adını verdiler. Öyle ya onlara göre Türkler barbar değil miydi? Krizin adı da böyle olacaktı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diyorlardı ki: “İspanya ve İtalya gibi karşılıklı görüşmelerle faizleri üçte bir oranında indirebilirdiniz. Oysa siz tahvil sahiplerine haber bile vermediniz.”</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Yine de,</span> <span class="italik-yaz-" style="font-size:1em;" xml:lang="tr-TR">Times</span> <span class="duz-yaz-" style="font-size:1em;" xml:lang="tr-TR">(8 ekim) ve</span> <span class="italik-yaz-" style="font-size:1em;" xml:lang="tr-TR">Economist</span> <span class="duz-yaz-" style="font-size:1em;" xml:lang="tr-TR">(9 ekim) Avrupa piyasalarındaki paniği giderici haberler yapmaya çalıştı. Çünkü panik Avrupa piyasasını da derinden sarsabilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne var ki endişeler giderilemedi. Osmanlı tahvilleri yüzde 40 değer kaybetti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birçok Avrupalı küçük işletme battı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve Avrupa basını sorunun nedenini buldu! Osmanlı maliyesi konusunda köklü bir reform şarttı. Ayrıca bir de anayasa gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sultan Abdülaziz’in tahtan indirilmesi konuşulmaya başlandı. Ama bunun için kamuoyunun hazırlanması gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Düğmeye basıldı.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Fransız</span> <span class="italik-yaz-" style="font-size:1em;" xml:lang="tr-TR">L’Economiste</span> <span class="duz-yaz-" style="font-size:1em;" xml:lang="tr-TR">dergisi 16 ekimli başyazısında Sultan Abdülaziz’in Saray harcamalarını konu etti. Benzer yayınları</span> <span class="italik-yaz-" style="font-size:1em;" xml:lang="tr-TR">Times</span> <span class="duz-yaz-" style="font-size:1em;" xml:lang="tr-TR">gibi diğer yayın organları da sürdürdü. Kuşkusuz, Saray’ın harcamaları abartılıydı ama tüm paranın bu tür harcamalara gittiğini yazmanın başka nedeni vardı: Mason Şehzade Murad padişahlığa hazırlanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk eylemi medrese öğrencileri yaptı. Görünür neden, ulemanın emekliliği için gerekli sürenin 20 yıla çıkarılmasıydı! Beş bin medrese öğrencisi sokaklara çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu öğrencilerin arkasında İngilizlerin olduğu artık bilinen tarihsel bir gerçek.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ruslar Şehzade Murad’ı kaçırma planları yaptı. Sultan Abdülaziz’i ve Sadrazam Mahmud Nedim Paşa’yı destekliyorlardı! Rakipleri İngilizlerdi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir parantez açayım: Osmanlı’da artık o dönemde “yeni tip” devlet adamlığı makbuldü. Eskiden nüfuzlu paşaların koltuğunun altına girerek makam sahibi olunurken, Sadrazam Mustafa Reşid Paşa döneminde yabancı devletlerin himayesine girerek koltuk kapma süreci başlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık paranın büyük güç olduğu, iktidarı ele geçirmek ya da elde tutmak için paradan başka hiçbir gücün işe yaramadığı ortaya çıkmıştı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu nedenle: Mustafa Reşid Paşa İngilizciydi. “Öğrencisi” Sadrazamlar; Fuad Paşa ile Ali Paşa Fransızlara yakındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1870 yılında Alman orduları Fransızları büyük bir bozguna uğratıp III. Napoléon’u esir alınca Fransa, Avrupa ve dolayısıyla Osmanlı diplomasisindeki ayrıcalıklı yerini kaybetti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte bu yeri şimdi Rus yanlısı bir sadrazam Mahmud Nedim Paşa dolduracaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrıca Sadrazamlığa Rusya yanlısı birinin getirilme nedeni Balkanlar’daki Ortodoks Sırp ve Bulgar ayaklanmalarıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı yönetimi, Rus yanlısı bir sadrazam ile Balkan sorununu gidereceğini sanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrıca Mahmud Nedim Paşa’nın bir özelliği daha vardı: Borsadan çok iyi anlıyordu! Para ve borsa işlerinden anlayan ve hatta bunları ciddiye alan ilk Osmanlı sadrazamıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mahmud Nedim Paşa’nın her iki konuda da bir “danışmanı” vardı: İstanbul’daki Rusya Büyükelçisi Kont Nikola Ignatiyef. Bu yakınlık sonucu sadrazama “Nedimof” denmeye başlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı’nın moratoryum ilan ederek Avrupa’nın rantlarını ödememesinin bir büyük faturası da Balkan sorununda yaşandı. Bulgarların, Sırpların, Yunanlıların Türklere yönelik katliamları Avrupa’da kayıtsızlıkla karşılandı. Çünkü onlara göre, “tahvillerin kısmen ödenmelerinin durdurulması bir milletin işleyebileceği her türlü cürümden daha büyük”tü!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı sadece dış sorunlarda değil iç piyasada da büyük daralmalar yaşadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son üç yıldır Anadolu’ya doğru dürüst kar ve yağmur yağmamasının sonucu büyük kuraklık oldu. Kuraklık kolerayı da beraberinde getirdi. İnsanlar sokaklarda açlıktan öldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vakanüvis Ahmed Lütfi Efendi o dönemi şöyle yazdı:</span></p>

      <p class="dar-paragraf"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">İstanbul’da parasızlık o kadar o dereceye varmıştı ki, zenginler ve fakirler günlük zorunlu ihtiyaçlarını bile karşılayamadı. Hazine, memurlarına bile sekiz ay maaş veremedi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda ne olduğunu tahmin etmişsinizdir: Okul Komutanı Süleyman Paşa Harbiyeli öğrencileriyle harekete geçti. İstanbul Komutanı Refik Paşa da Taşkışla ve Gümüşsuyu barakalarındaki askerleri alarak Dolmabahçe Sarayı’nı kuşattı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sultan Abdülaziz askeri bir darbeyle koltuğundan indirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 30 mayıs 1876’ydı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekonomik kararların alınmasının üzerinden daha 7 ay geçmişti...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benzer uygulamalarla ilgili Cumhuriyet döneminden örnekler sıralayıp bu konuyu kapatalım:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">7 eylül 1946 Başbakan Recep Peker, devalüasyon oranı yüzde 53; düşürüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">4 ağustos 1958 Başbakan Adnan Menderes devalüasyon&nbsp;yüzde 60; düşürüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">10 ağustos 1970 Başbakan Süleyman Demirel devalüasyon oranı yüzde 40; düşürüldü</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">24 ocak 1980 Başbakan Süleyman Demirel devalüasyon oranı yüzde 35; düşürüldü</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">5 nisan 1994 Başbakan Tansu Çiller devalüasyon oranı yüzde 50; düşürüldü</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">19 şubat 2001 Başbakan Bülent Ecevit devalüasyon oranı yüzde 50; düşürüldü...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlginçtir...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Adnan Menderes’i 27 Mayıs 1960 Askeri Hareketi; Süleyman Demirel’i 12 Mart 1971 ve 12 Eylül 1980 askeri darbeleri; Tansu Çiller’i 28 Şubat 1997 “postmodern” askeri hareketi yıkmıştır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani; bizim tarihimizde ağır ekonomik kararları alan hükümetlerin başına gelenler ile Sultan Abdülaziz’in başına gelenler benzerdi.</span></p>

      <p class="basl-k"><span class="bold-yaz-" xml:lang="tr-TR">Anayasa 150 yıldır gündemde</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hep “kurtarıcı” olarak görülen Anayasa, yaklaşık 150 yıldır kamuoyunun gündeminden düşmüyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu tartışmaları daha iyi “okuyabilmek” için 1876’da yürürlüğe giren ilk anayasanın hazırlanış öyküsüne göz atmakta yarar var...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 29 ekim 1876.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bosna’da ve Hersek’te, Ortodoks Hıristiyanları etkileyerek isyanlar çıkaran Sırp Prensi Milan, Gazi Osman Paşa tarafından mağlup edilince, “hamisi” Rus Çarı’ndan yardım istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rusya, savaşın bitirilmesi için Osmanlı’ya ültimatom verdi. Avrupa devletleri sessiz kalınca, Osmanlı askerleri Belgrad önünde durdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rusya ve Avrupa’nın isteğiyle, Balkanlar’daki durumu görüşmek üzere, 23 aralıkta İstanbul’da Uluslararası Tersane Konferansı’nın düzenlenmesine karar verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Konferansın amacı belliydi; Osmanlı Hıristiyan azınlıklarının durumu koz olarak kullanılarak, iç sorunları masaya yatırılacaktı. Zaten Avrupalı devletler de Andrassy Notası’yla Osmanlı Devleti’nden ıslahat talebinde bulunmuşlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli ne yapacağını düşünürken, Şura-yı Devlet Reisi Midhat Paşa, anayasanın ilanının teklifini gündeme getirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Anayasa, Tersane Konferansı’ndan önce ilan edilirse, müdahaleler önlenir, Rusya’nın oyunu bozulur, aksi halde Batı baskısı sürüp gider.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sultan II. Abdülhamid, bu teklife nihayet ikna oldu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Nihayet” diyoruz, çünkü tahtta anayasayı ilan edeceği sözüyle çıkarılmıştı. Ancak tahtta çıkalı iki ay olmuş; anayasa ilanını “komisyonlarda uyutma” taktiğine başvurmuştu. Son gelişmeler onun da “elini kolunu bağlanmıştı”; dışa güven verecek ve dış baskıları savuşturacak bir anayasanın işini kolaylaştıracağını düşünüyordu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada haksızlık yapmayalım; anayasa ilanını tek bir “dış nedene” bağlamak yanlış olur. “İlk muhalefet partisi” Yeni Osmanlılar Hareketi’nin –geniş bir toplumsal tabanı olmasa da– yıllardır süren bir zorlaması olduğunu da belirtmek gerekir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu nedenledir ki, Avrupa’ya kaçan dokuz “ihtilalciden” ikisi Anayasa Komisyonu’nda (Cemiyet-i Mahsusa) görev aldılar; Namık Kemal ve Ziya Paşa.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anayasa’yı hazırlayan Cemiyet-i Mahsusa, 2 asker, 16 sivil bürokrat (üçü Hıristiyan) ve 10’u ulema olmak üzere toplam 28 üyeden meydana gelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Konferansa yetiştirebilmek için, saate karşı yarışan komisyon haftada dört kez, ya Midhat Paşa ile Nafia Nazırı Server Efendi’nin konaklarında ya da Babıâli’de toplanıyordu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Komisyon’un önünde, Midhat Paşa’nın daha önce hazırladığı “Kanun-ı Cedid” (Yeni Anayasa) adını taşıyan taslak vardı. Ancak Sultan II. Abdülhamid, bu taslağı pek beğenmemiş; güvendiği Said Paşa’ya Fransız anayasalarını (1814-1830-1875) tercüme ettirmişti. Said Paşa bu tercümelerden bir taslak çıkarıverdi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine de, ilk anayasanın hazırlık çalışmalarında üzerinde en çok durulan tasarılardan biri, Midhat Paşa’nın 57 maddeden oluşan Kanun-ı Cedid’idir. Ancak anayasaya bir tek tasarının ya da bir ülkenin anayasasının kopya edilmesiyle yazılmadı. Namık Kemal’in ifadesine göre, bine yakın kaynak araştırıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemiyet-i Mahsusa önündeki taslakları ve diğer ülkelerin anayasalarını inceleyip tartışırken, kurulda iki farklı grubun varlığı ortaya çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci grup liberal reformist kanattı. Midhat Paşa’nın başını çektiği bu grupta, Namık Kemal ve Ziya Paşa gibi isimler vardı. Birinci grup aynı zamanda darbeciydi; Sultan Abdülaziz’i tahtan indirmişler; V. Murad’ı onun yerine geçirmişler; V. Murad’ın akıl sağlığı bozulunca, saltanata bu kez, anayasayı ilan edeceğini kabul eden II. Abdülhamid’i oturtmuşlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci grup monarşi geleneğine sahipti. Padişahın haklarını sonuna kadar savunan, Müslüman-gayrimüslim eşitliğine inanmayan bu grup, Tarihçi Ahmed Cevdet Paşa, Mütercim Rüşdü Paşa, Namık Bey ve ulemadan oluşuyordu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki grup arasında kavga biraz da kişisel nedenlere dayanıyordu. Tartışmalar Midhat Paşa ve Ahmed Cevdet Paşa arasında çıkıyordu. Yıllar önce Lofça’da aynı mektepte okuyan bu iki ünlü isim yaşamları boyunca hep rekabet içinde olmuşlardı. Komisyon toplantılarında da, birbirlerine küçümseyen sözlerle hitap ediyorlardı. Örneğin Midhat Paşa, Cevdet Paşa’nın Avrupa hukukunu bilmemesiyle alay ediyordu. Cevdet Paşa ise onu, Fransızcayı doğru dürüst anlamayan cahil olarak itham ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece komisyonda değil, sokakta da kavga vardı. Meşrutiyet istemeyen imzasız bildiriler, sokaklara atılıyor, duvarlara yapıştırılıyordu.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Midhat Paşa eylemcilerin hemen yakalanması ve sürgüne gönderilmesini istedi; aksi takdirde istifa edecekti. Namık Kemal</span> <span class="italik-yaz-" style="font-size:1em;" xml:lang="tr-TR">İttihad</span> <span class="duz-yaz-" style="font-size:1em;" xml:lang="tr-TR">gazetesindeki yazılarında Midhat Paşa’ya destek verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstekleri oldu. Eylemciler tek tek yakalandı ve yargılanmadan sürgüne gönderildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne ilginç değil mi, “liberal” Midhat Paşa ve ekibi, keyfilik rejimine son vermek üzere anayasa hazırlarken, kendilerine ters düşen bir hareket tarzını uygulamaya sokmaktan çekinmemişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama kısa bir süre sonra II. Abdülhamid bu olaydan ustaca yararlanmasını bilecekti.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada araya girip bir parantez açmalıyım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir iki çalışma dışında, gerek Yeni Osmanlılar Hareketi, gerekse daha özelde Namık Kemal’in siyasi düşüncelerine ilişkin kapsayıcı, derin bir değerlendirme yapılmamıştır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Resmi ideoloji argümanları ile isimler belli “saflara” sokulmuştur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uzatmayayım. Bir örnekle yetineyim: Anayasa çalışmalarının en faal isimlerinden biri Namık Kemal’di.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Namık Kemal’in kafasındaki “anayasal düzen”, İslami temelde Batılı bir yaşamdı. Yani gelenekten kopmayan bir modern yaşamı savunuyordu: “Hem Batılılaşalım hem Müslüman kalalım” diyordu kısaca.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü Namık Kemal’e göre Batı’nın liberal felsefesi ile İslam’ın yönetim esasları birbirine hiç de aykırı değildi. Aslında tüm bunlar şeriatın öngördüğü hususlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu görüşleri tutarlı mıydı, değil miydi tartışılır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama Namık Kemal, hocası Şinasi gibi “katı bir Avrupacı” liberal değildi. Bir elinde hep Kuranıkerim vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özelde Namık Kemal, genelde Yeni Osmanlılar’ın “devleti kurtarma projesi” aynı zamanda dinin, yani İslam’ın kurtuluşunu da içeriyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İslam birliğini savunuyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve zaten bu nedenledir ki, Tanzimat modernleşmesine şiddetle karşı çıkan bazı geleneksel kurumlar Yeni Osmanlı Hareketi’ne sıcak bakmışlardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu nedenle, ilk anayasayı “İslamcı liberaller”in yazdığını söylersek abartmış olmayız.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1876 Anayasası’na darbe anayasası diyebilir miyiz?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hem “evet” hem “hayır”!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Evet” diyebiliriz; çünkü Sultan Abdülaziz’in tahtan indirilmesinde, Hüseyin Avni Paşa, Süleyman Paşa, Redif Paşa gibi generaller ile Harbiyeli subay ve öğrencilerin; topçu-donanma birliklerinin, yani modernleşmeye başlamış silahlı kuvvetlerin rolü vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak darbenin güçlü askeri Hüseyin Avni öldürülmüştü. Darbenin “teorisyenlerinden” (Nâzım Hikmet’in dedesi) Mustafa Celaleddin Paşa, Sırp Savaşı’nda şehit olmuştu. Yani hareketin asker kanadı güçsüz kalmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">28 kişilik Anayasa Komisyonu’nda sadece iki asker vardı: Süleyman Paşa ve Redif Paşa.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama yine de, Süleyman Paşa’nın alt komisyon başkanlığını yürütmesi, sorunlar olduğunda II. Abdülhamid’in huzura rahatlıkla çıkması, asker ağırlığının sürdüğüne ilişkin kanıtlar sayılabilir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diğer yandan “asker ağırlığı yoktur” denilebilir. Çünkü darbenin “sacayağını” bürokratlar, ulema ve askerler oluşturuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gizli ekibin başında bir sivil vardı: Midhat Paşa.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Keza, “asker ağırlığına” örnek gösterdiğimiz Süleyman Paşa’nın hazırladığı anayasa taslağının bırakın kurulu etkilemesini, düzensiz bile bulunması, asker ağırlığının olmadığının delili olabilir mi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Görüldüğü gibi 1876 Anayasası’nda asker etkisi konusunda bir şey söylemek zor. Bu nedenle AKP söyleminin doğruluğu tartışılır.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anayasa Komisyonu çalışmaları büyük bir hızla 20 kasımda bitirildi. Taslak II. Abdülhamid’e sunuldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Padişah tasarıyı ayrıca bir de Heyet-i Vükela’nın (bakanlar kurulu) incelenmesini istedi. Ayrıca tasarıyı, Yıldız Sarayı’ndaki bazı yüksek memurlarına gönderdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saray dışında herkes umutla anayasanın ilanını bekliyordu. Kahvehanelerdeki sohbetlerin ana konusu bile anayasa olmuştu. Aydınlar arasında “anayasa romantizmi doğmuştu.” Mucizevi kurtuluşun ilacıydı anayasa!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">On gün geçti, Yıldız Sarayı’ndan ses çıkmadı.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Namık Kemal ve Ziya Paşa’nın ısrarıyla Midhat Paşa, padişahın huzuruna çıktı ve meseleyi öğrendi, II. Abdülhamid tasarıya, ürkütücü bir madde eklettiriyordu:</span></p>

      <p class="italik-yaz-"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Padişah, re’sen bir kimsenin siyasal suçlu veya siyasal yönden mahzurlu olduğuna karar verip, sürgüne gönderebilir. (Madde 113.)</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başta Namık Kemal olmak üzere isyan ettiler; çünkü sürgünü yaşamışlardı. Üstelik Anayasa’da kişi hak ve özgürlüğüne ilişkin yargısal güvenceler vardı. Bu ek madde Anayasa’yı tamamen geçersiz kılacaktı. Reddedilmeliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Midhat Paşa, arkadaşlarını teskin etti; önemli olan anayasanın ilanıydı; ek madde sonradan çıkarılabilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zorlukla ikna oldular. Ne istemişlerdi neye razı olmuşlardı: Kanun-i Esasi (Anayasa) hazırlıkları sırasında Ziya Paşa ve Namık Kemal bir çalışma sırasında. Her ikisi de “cumhuriyet fikrini” ilk telaffuz eden aydınlar arasındaydı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anayasa tartışmaları da etkilemiştir kuşkusuz; Ziya Paşa ile Namık Kemal’in yıllarca süren mücadele dostluğu –ne yazık ki ülkemiz aydınlarında hâlâ görülen–kişisel ihtiraslar yüzünden dargınlıkla son bulacaktı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neyse biz yine dönelim anayasa ilanına...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">23 aralık 1876. Cumartesi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da Uluslararası Tersane Konferansı başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yabancı devlet temsilcileri konuşmaya başlayacaktı ki, top sesleriyle irkildiler. Hariciye Nazırı Saffet Paşa kürsüye çıktı:</span></p>

      <p class="dar-paragraf"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Padişahımız yeni bir rejimi, meşrutiyeti ilan etmektedir. İmparatorluğumuzu oluşturan tüm etnik unsurların özgürlükleri güvence altına alınmıştır. Bu nedenle artık böyle bir konferansa gerek yoktur.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı delegeleri toplantıyı terk etti. Ancak yabancı temsilciler toplantıya devam edip, kararlar aldılar ve bunu Babıâli’ye bildirdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı Devleti kabul etmeyince Rusya savaş ilan etti ve “93 Harbi” başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">II. Abdülhamid “göz boyamayla” yabancıları ikna edemeyeceğini anlayınca, 14 şubat 1878’de Meclis’i feshedip, birçok kişiyi sürgüne gönderdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani ilk Osmanlı Parlamentosu 19 mart 1877’te açıldı. Meclis-i Umumi’nin ilk toplantı yılı üç aydan biraz fazla (19 mart-28 haziran); ikincisi de iki ay (13 aralık-14 şubat 1878) sürdü. Sultan II. Abdülhamid Meclis’i feshetmiştir ama Kanun-ı Esasi’nin yürürlükte kalıp kalmadığı tarihçiler arasında bugün hâlâ bir tartışma konusudur!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">En trajik olan Midhat Paşa’nın başına gelendi: büyük emek verdiği Anayasa, önce sürgün edilmesine sebep oldu sonra kellesini götürdü...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Midhat Paşa’yı ölümle gönderen hukuk cinayetinin başında büyük rakibi Ahmet Cevdet Paşa vardı...</span></p>

      <p class="duz-yaz-"/>

      <p class="duz-yaz-"><span class="bold-yaz-" style="font-size:1em;" xml:lang="tr-TR">İlk Anayasa’dan bazı maddeler</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 1– Devlet-i Osmaniye ülkesiyle bölünmez bir bütündür.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 2– Başkent, hiçbir ayrıcalığı olmayan İstanbul’dur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 3– Saltanat-hilafet hakkı ve makamı Osmanoğulları soyuna ve bunun en büyük evladına aittir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 5– Padişah, tüm anayasal sistemin merkezi ve en üstün gücüdür. İcraatlarından sorumsuzdur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 6– Osmanoğlu sülalesinin hürriyet, mal-mülk ve ömür boyu ödenek hakları umumun kefaleti altındadır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 7– Padişah yürütme organının başı ve hatta kendisidir. Meclis’in ne zaman toplanacağına, ne zaman tatil olacağına ve gerektiğinde feshine padişah karar verir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 8– Osmanlı Devleti uyruğu herkes, din ve mezhebi ne olursa olsun Osmanlı sayılır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 11– Devletin dini İslam’dır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 12– Basın, yasalar çerçevesinde özgürdür.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 17– Osmanlı uyruğunda olan herkes yasa önünde hak ve ödevler bakımından eşittir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 18– Devletin resmi dili Türkçedir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 19– Türkçe bilen herkes kendi yeteneklerine göre memuriyete girebilir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 24,26– Her türlü eziyet, işkence, müsadere ve angarya yasaktır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 27– Bakanlar Kurulu üyelerini, sadrazamı, şeyhülislamı ve Heyeti Ayan’ı padişah seçer, atar ve gerektiğinde azleder. Padişah silahlı kuvvetlerin de başkomutanıdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 28– Bakanlar Kurulu sadrazamın başkanlığında iç ve dış olayları görüşmek üzere toplanır. Ancak görülmesi padişahın iznini gerektiren hususları öncelikle padişaha bildirmek ve onayını almak zorundadır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 46– Milletvekilleri yeminle göreve başlar. Yemin metninde padişaha sadakat vatana sadakatten önce gelir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 47– Milletvekilleri görüşlerinden dolayı suçlanamaz ancak Meclis İçtüzüğü’ne aykırı davrananlar bu korunmadan yararlanamaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 53– Yeni yasa ve yasa değişikliği padişah onayı almadan Meclis’e getirilemez.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 54– Meclislerden birinde ret olunan tasarı o yıl bir daha görüşülemez. Padişah veto yetkisine sahiptir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 60,61,62– Heyet-i Ayan üyeleri, (halkın seçtiği) Heyet-i Mebusan’ın üye sayısının üçte birini geçmemek üzere, 40 yaşını geçmiş ve seçkin hizmetleriyle tanınmış kişiler arasından padişah tarafından seçilir. Heyet-i Ayan reisini de padişah seçer.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 64– Yasalar din buyruklarına aykırı olamaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 65,66,67,68,69– Heyet-i Mebusan üyeleri, oy kullanan her elli bin (vergi veren) erkek nüfusa bir temsilci olmak üzere, dört yıl için ve seçim yoluyla göreve gelirler. Mebus seçilme yaşı 25’tir. Bir kimsenin hizmetinde çalışanlar (örneğin işçiler) milletvekili olamaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 106– Sayıştay üyelerini padişah atar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Madde 116– Anayasa her iki Meclis’in 2/3 çoğunluğunun oyuyla değiştirilebilir.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evet anayasa tartışmaları bizim tarihimizde hayli yer kapsamaktadır.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anayasa tartışmalarının Mustafa Kemal Atatürk’e bile kalp krizi geçirttiğini biliyor muydunuz?</span></p>

      <p class="basl-k"><span class="bold-yaz-" xml:lang="tr-TR">Anayasa Atatürk’ün kalp krizi geçirmesine neden oldu</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk Cumhurbaşkanlığı seçimi Atatürk’ün iki kez kalp krizi geçirmesine neden oldu. Çankaya Köşkü’nde iki gün arayla gelen krizler, neden herkesten gizli tutuldu? Kalp krizlerinin sebebi, Cumhuriyet fikrine karşı çıkan hilafet yanlısı muhalifler miydi? Kalp krizleri Atatürk’ün hayatını nasıl etkiledi?</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 11 kasım 1923.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yer: Çankaya Köşkü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk, öğle yemeğinde çok sevdiği etsiz kuru fasulye yiyordu. Birden göğsünün arka tarafından sol kolunun dirseğine kadar yayılan çok şiddetli bir ağrı hissetti. Terden vücudu sırılsıklam oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ağrılarını kimseye hissettirmek istemedi, ancak dayanılacak gibi değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başı masaya düştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şanslıydı, Sağlık Bakanı Dr. Refik Saydam öğle yemeğinin konukları arasındaydı. İlk müdahaleyi o yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk odasına yatırıldı. Kalp krizi geçirmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bünyesi pek sağlıklı değildi. Sağlıklı olması da mümkün değildi zaten. Ömrü savaş cephelerinde geçmişti. Trablusgarp Savaşı’nda gözlerinden rahatsızlanmıştı. Birinci Dünya Savaşı’nda böbrekleri iflas etmişti. Sakarya Savaşı’nda ise attan düşüp kaburga kemiklerini kırmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak, ilk kez kalp krizi geçiriyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sebebi, aşırı yorgunluk ve stresti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cumhuriyet’in ilanı sancılı olmuştu. İstanbul gazetelerinde sürekli eleştiri yazıları çıkıyordu; hilafeti savunuyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başta Rauf Orbay olmak üzere, dava arkadaşları açıktan açığa Cumhuriyet fikrini eleştiriyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başbakanlıktan Fethi Okyar’ın alınıp İsmet İnönü’nün getirilmesi hiç kolay olmamıştı. Hükümet krizi zor atlatılmıştı ve aslında tüm bu siyasal olayların temelinde Cumhuriyet’in ilanı ve Atatürk’ün cumhurbaşkanı seçilmesi vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evet Atatürk, Cumhuriyeti ilan etmiş; cumhurbaşkanı seçilmiş ama bu olaylar sağlığına mal olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk krizi çabuk atlatmıştı. Fakat bu son olmayacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki gün sonra...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">13 kasım 1923.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çankaya Köşkü...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk öğleyin köşkün bahçesinde yürüyüşe çıktı. Köpeği Foks’la oynadı. Yorulduğunu hissetti. Bahçedeki masaya geçerek, kahve istedi. Kahvesinden bir yudum almıştı ki, sandalyeden yere düştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine kalp krizi geçiriyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Koruma memuru Kemal Özada, garsonu Cemal Granda, şoförü Remzi Öztuş hep birlikte Atatürk’ü odasına taşıdılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Baygındı. Hava alması için odanın pencereleri açıldı, burnuna kolonya koklatıldı. Koluna iğne yapıldı. Kendine gelir gibi oldu. Sorulara yanıt vermiyordu. Sadece yattığı yerden neler olduğunu anlamaya çalışıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki gün içinde iki kalp krizi geçirmesi üzerine, İstanbul’dan kalp doktoru Prof. Neşet Ömer İrdelp çağrıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Doktor İrdelp, Ankara’ya geldi ve Atatürk’ü iyice muayene etti. Teşhisi aynıydı; çok çalışmaktan ve stresten ileri gelen “elemi asabi” kalp krizlerine neden olmuştu. Dinlenmesi gerekiyordu. Bir de perhiz yapmalıydı. Yani içkiyi ve günde yaklaşık 30 bardak içtiği kahveyi azaltmalıydı. Sigara ise 10 adeti geçmemeliydi.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk’ün kalp krizi geçirmesi, basından gizli tutuldu. Muhaliflerin eline koz vermek istenmiyordu.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Ancak haber duyuldu. Başta</span> <span class="italik-yaz-" style="font-size:1em;" xml:lang="tr-TR">İkdam</span> <span class="duz-yaz-" style="font-size:1em;" xml:lang="tr-TR">gazetesi olmak üzere Cumhuriyet muhalifleri Atatürk’ün ülkeyi yönetemeyecek kadar hasta olduğu dedikodusunu yaydılar. Gazeteciler Çankaya Köşkü’nün önünden ayrılmıyordu. Hükümet resmi açıklama yapmıyordu. Tek açıklamayı, Ankara’dan İstanbul’a dönen Prof. İrdelp yaptı. Aşırı yorgunluktan dolayı küçük bir kalp spazmı geçirmişti. Dinlenip geçebilecek bir hastalıktı bu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Atatürk’ün durumunun ağır olduğu söylentilerine inanan bazı çevreler, Atatürk’ün yerine Latife Hanım’ın cumhurbaşkanı olması gerektiği gibi absürd fikirler ortaya attılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk sıhhatine kavuştuktan sonra kendisine ziyarete gelen Ali Fuat Cebesoy gibi arkadaşlarına, “öteki dünyaya gidip geldiğini” söyledi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Doktorların tavsiyelerini dinleyip perhize uyacaktı</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama iki ay sonra sağlığına kavuşunca perhize son verdi. Latife Hanım’ın ısrarları da yeterli olmadı, hatta ilk kavgaları bu nedenle çıktı. Hatta geçirdiği kalp krizlerine bu tartışmaların da etkisi olduğu söylenmektedir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Annesi Zübeyde Hanım ve babası Ali Rıza Efendi kalp hastasıydı, dikkatli olması gerekiyordu. Ancak yeni temellere dayanan yeni bir devlet kurmanın yolu yorulmaktan geçiyordu.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Hep çalıştı ve benzer krizler Atatürk’ü hiç yalnız bırakmadı.</span> <span class="italik-yaz-" style="font-size:1em;" xml:lang="tr-TR">Nutuk</span><span class="duz-yaz-" style="font-size:1em;" xml:lang="tr-TR">’u hazırladığı 1927 yılının 22-23 ve 28 mayısında da üç kez kalp spazmı geçirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu dönemde Almanya’dan gelen Prof. Kraus ve Prof. Von Romberg Atatürk’ü muayene etti. Dört yıl önceki teşhisten farklı bir şey söylemediler. Fazla çalışmaması gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak Atatürk’ün Alman doktorların tavsiyelerine uyması zordu. Devrimlerin kesintiye uğramaması gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bile bile ölüme koştu...</span></p>

      <p class="basl-k"><span class="bold-yaz-" xml:lang="tr-TR">Atatürk’ü ihmal öldürdü!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 10 ocak 1937.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk acı haberi İstanbul’da Dolmabahçe Sarayı’nda aldı. Nuri Conker vefat etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Haber duyulunca sarayda derin bir sükût hâkim oldu. Herkes biliyordu ki, Nuri Bey, Atatürk’ün en yakın arkadaşıydı. Deyim yerindeyse “ruh ikizi”ydi. Atatürk’ün yaşamında senli-benli konuştuğu, şakalaştığı tek isimdi. Mahalle arkadaşlığıyla başlayan ilişkileri, askeri okullar, savaş cepheleri, yeni bir cumhuriyetin kurulması gibi güç koşullarda sürüp gitmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk arkadaşının ölüm haberini aldığı o gün ve daha sonra ki günlerde nedense hep otomobille Şişli ve çevresini gezdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu gezilerinde yalnızdı. Yanına kimseyi istemiyordu. Zaten Nuri Conker’in ölümüyle ilgili kimseyle de konuşmuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece, bir hafta sonra İstanbul’da oturan çocukluk arkadaşı Asaf İlbay’ın ziyaretine gitti. Geçmişe. Çocukluk anılarına döndüler ama yine de orada da pek kalmadı. Yaşadığı dramı kimseyle paylaşmamayı sürdürdü. Kimse de, çekinip soramıyordu zaten. Depresif bir ruh halindeydi. Manevi kızı Ülkü’yle oyalanarak moral bulmaya çalışıyordu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte tam o günlerde Atatürk’ün vücudunda fiziksel değişiklikler olmaya başladı. Yüzü sararmıştı. Baş ağrısı ve ateşi vardı sürekli. Yorgun ve zayıf hissediyordu kendini. Asabileşmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yakın çevresi bu durumu Nuri Bey’in ölümüne duyduğu büyük acıya bağlıyordu...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’ya dönmesi bile ruh halinde bir değişiklik yapmadı. Ankara’da vücudunda kaşınmalar başladı. Özellikle sol bacağının kasık ile dizkapağı arası çok kaşınıyordu. Burası tırnak izi yaralarıyla kaplıydı. Yaralar merhemle iyileştirilmeye çalışılıyordu. Kaşıntılar canından bezdirmişti. Kaşıntıların sebebi olarak Çankaya Köşkü’ndeki karıncalar gösterildi! Köşk dezenfekte edildi ama kaşıntılar sona ermedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk Köşk’ten ayrıldı ama kaşıntılardan yine de kurtulamadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada, durdurulması güç burun kanamaları oluyordu. Hastalık kendini belli etmeye çalışıyor ama kimse görmüyor ya da görmek istemiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bazı geceler sofrada şiddetli bir öksürüğe tutuluyor, boğuluyor gibi oluyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnanması güç ama kimse Atatürk’e hasta olduğunu söylemiyordu! Söyleyemiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü onlara göre büyük kurtarıcı “ölümsüz”dü. Ölümsüzlüğüne o kadar inanmışlardı ki, hastalık belirtilerini bile görmezlikten geliyorlardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hadi yakın çevresi neyse, doktorlarının bu semptomları görüp neden ciddi bir teşhis girişiminde bulunmadıklarını da anlamak zordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diğer yanda Atatürk de hasta olduğu gerçeğiyle yüzleşmek istemiyordu. Bunun sadece ruhsal nedeni yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onun önceliğinde Hatay meselesi vardı ve Fransızların karşısında “hasta bir adam” olarak bulunmak istemiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sebebi ne olursa olsun, ne yazık ki bu ölümcül gaflet tam bir yıl sürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hastalığın teşhisi tesadüfen konuldu...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nihat Reşat Belger bir doktordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aynı zamanda Osmanlı’nın son dönemindeki siyasal olayların merkezinde bulunmuş politik bir isimdi. Siyasal serüvenini İttihat ve Terakki Cemiyeti’nde başlamış; daha sonra ideolojik ayrılık yaşamış ve Prens Sabahattin’in “liberalizmi”ne yönelmişti. Cumhuriyet döneminde ise siyasetten tamamen kopmuştu. Yalova’da yapımına 1935 yılında başlanmış olan Termal Oteli’nin sahibiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otelin açılışı 21 ocak 1938’de Atatürk tarafından yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Nihat Reşat Belger, Atatürk’ün yorgun halinden şüphelenmişti. Bir sohbetinde konuyu hastalık meselesine getirdi. Atatürk son dönemlerindeki rahatsızlarını sıralamaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dr. Belger, izin verirse muayene etmek istediğini söyledi. Ve bu muayene sırasında Atatürk’ün hastalığı teşhis edildi: Karaciğer sirozuydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yazık ki bu amansız hastalık ilk semptomların belirmesinden bir yıl sonra teşhis edilebilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eğer bu teşhis zamanında yapılsaydı Atatürk uygun bir bakımla birkaç yıl daha yaşayabilecekti. Ancak çevresi onun varlığından o kadar büyülenmişti ki, “ölümsüzlük” tanısı hastalığın görülmesini engellemişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve bu nedenle aslında Atatürk öldürülmüştü!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Siroz halk arasında alkole bağlı bir hastalık olarak bilinse de, bu hastalıkta alkolün oynadığı rol kesin biçimde ortaya konulamamıştır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuşkusuz alkolün karaciğer üzerinde olumsuz bir etkisi vardır. Ayrıca alkol temel besinler alınmaksızın kalori sağlayarak kötü beslenmeye neden olmaktadır. Ve ne yazık ki hem hastalık teşhis edilememiş hem de yakın arkadaşı Nuri Bey’in ölümü ardından Atatürk alkol içimini çok artırmıştı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Atatürk’ün cenaze namazı kılınmadı” yalanı yıllardır söylenir. Hâlbuki cenaze namazı Dolmabahçe Sarayı’nın en büyük salonunda kılındı. Cami’de kılınmamasının nedeni ise, irtica yanlılarının cenazeyi istismar ederek gösteri yapacağı istihbaratının alınmasıydı.</span></p>

      <p class="basl-k"><span class="bold-yaz-" xml:lang="tr-TR">Atatürk, mirasçıları arasına İnönü’nün çocuklarını neden koydu?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk yaşamının son yılında İsmet İnönü’yle yollarını ayırdı. Buna rağmen Atatürk, İsmet İnönü’nün çocukları Ömer, Erdal ve Özden İnönü’yü neden mirasçısı yaptı? İşte o ilginç sebep?</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 20 eylül 1937.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk ile İsmet İnönü’nün yolları bu tarihte ayrıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk’ün istediği üzerine İnönü başbakanlıktan istifa etmek zorunda kaldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu ayrılığın sebepleri arasında, Atatürk Orman Çiftliği’nin harcamaları gibi içsel, Nyon Antlaşması gibi dışsal siyasal anlaşmazlıklar gösterilse de, aslında gözden kaçan temel sebep, Atatürk’ün henüz teşhis edilmemiş hastalığıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk asabileşmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başbakan İnönü’nün her sözünü kendisine yapılmış bir tehdit gibi algılıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve ne yazık ki Atatürk’ün bu tür davranışlarının sebebi üzerinde kimse durmuyordu. Ona ne hastalık ne ölüm yakıştırılıyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hastalık bilinse belki böyle bir ayrılık olmayacaktı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">5 eylül 1938.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrılığın üzerinden bir yıl geçmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk’ün hastalığı gün geçtikçe ağırlaşmaktaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tesadüf İsmet İnönü de hastaydı. Safrakesesi, iltihaplanmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnönü’nün çok ağır bir hastalığa yakalandığı bilgisi Atatürk’e ulaştı. İnönü’nün yaşamasının güç olduğu söylendi. Atatürk Fransa’dan getirttiği iç hastalıklar uzmanı Prof. Fissenger’i İnönü’yü tedavi etmesi için Ankara’ya gönderdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gün, yani 5 eylülde Özel Kalem Müdürü Hasan Rıza Soyak’ı yanına çağırarak vasiyetinin yazılmasına yardımcı olmasını rica etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mirasından İnönü’nün çocuklarına pay verilmesini istiyordu. Dava arkadaşı İnönü ölürse üç çocuğunun ortada kalacağından endişe ediyordu. Çocukların amcası Hasan Rıza Temelli’nin Ömer, Erdal ve Özden’e bakamayacağını düşünüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk Özel Kalem Müdürü Soyak’la vasiyetnamesi üzerine kısa bir çalışma yaptıktan bir gün sonra İstanbul 6. Noteri İsmail Kunter Dolmabahçe’ye çağrıldı. Bu davet herkesten gizli tutuldu. Noter Kunter, Saray çalışanlarına Atatürk’ün özel doktoru Prof. Neşet Ömer İrdelp’in konsültasyon için gelen doktor arkadaşı olarak gösterildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk’ün odasına gizlilikle girdiler. Atatürk, “Kapıyı kapatın, içeri kimse girmesin” talimatını verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Siroz hastası Atatürk’ün fiziksel görünüşü pek hoş değil: Karnı şişmiş, bedenindeki adaleler erimiş ve yüzü çatlamış kılcal damarlarla dolmuştu. Böyle görünmek istemiyordu. Herkese tembihlemişti: Bu trajik durumu yakınları dışında kimse bilmeyecekti. Bu nedenle Savarona gemisinden Dolmabahçe’ye getirilişi gece olmuştu. Odasına çok az kişi girebiliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neyse, noter odaya girdikten sonra yatağından doğruldu. Önüne ayaklı yemek tablasını aldı. Vasiyeti üzerindeki değişiklikleri eline aldığı kalemle yaparak notere yazdırmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ağır hasta olmasına rağmen çok sakindi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halbuki odada bulunan herkes heyecandan titriyordu. Onlar için hiç kolay değildi; Atatürk vasiyetini hazırlıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yorulmasına rağmen, o gün vasiyetini bitirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vasiyeti kısaydı:</span></p>

      <p class="duz-yaz-"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Malik olduğum bütün nukut (para) ve hisse senetleri ile Çankaya’daki menkul ve gayrimenkul emvalimi (mallarımı) Halk Partisi’ne atideki şartlarla terk ve vasiyet ediyorum.</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">1-Nutuk ve hisse senetleri şimdiki gibi İş Bankası tarafından nemalandırılacaktır;</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">2-Her seneki nemadan bana nispetleri şerefli mahfuz kaldıkça, yaşadıkları müddetçe, (kız kardeşi) Makbule’ye ayda 1 000; (manevi kızları) Afet’e 800, Sabiha Gökçen’e 600, Ülkü’ye 200 lira ve Rukiye ile Nebile’ye şimdiki gibi 100’er lira verilecektir;</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">3- Sabiha Gökçen’e bir ev de alınabilecek para verilecektir;</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">4- Makbule yaşadığı müddetçe Çankaya’da oturduğu ev de emrinde kalacaktır;</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">5- İsmet İnönü’nün çocuklarına, yüksek tahsillerini ikmal için muhtaç olacakları yardım yapılacaktır;</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">6- Her sene nemadan mütebaki miktar yarı yarıya Türk Tarih ve Türk Dil Kurumları’na tahsis edilecektir.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsmet İnönü’nün vefat edeceğini ve çocuklarının ortada kalacağını düşünen Atatürk mirasından Ömer, Erdal ve Özden’e pay vermesine rağmen “siyasi mirası”ndan İsmet İnönü’ye bir şey bırakmadı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnönü’nün yaşamayacağından mı, kızgınlığının hâlâ sürmesinden mi bilinmez, kendisinden sonra Cumhurbaşkanlığı koltuğuna Fevzi Çakmak’ın oturmasını arzulamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İddianın sahibi Özel Kalem Müdürü Hasan Rıza Soyak’tı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk kendi el yazısıyla yazdığı vasiyetini zarfa koyup kapamış ve başucundaki komodinin çekmecesine yerleştirmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herkes odadan çıktıktan sonra Atatürk Özel Kalem Müdürü Soyak’la 15-20 dakika sohbet etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte bu sohbet sırasında Atatürk, kendinden sonra Cumhurbaşkanlığına Fevzi Çakmak’ın getirilmesinin doğru olacağını söylemişti.</span></p>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Elbette bunda söz ve intihap (seçme) hakkı sadece milletin ve onun mümessili olan Türkiye Büyük Millet Meclisi’nindir; yalnız ben bu meseledeki mütalaamı ifade edeceğim. Evvela akla İsmet Paşa gelir; memlekete pek büyük hizmetler ifa etmiştir. Fakat nedense umumun sempatisini kazanamadığı görülüyor; bu yüzden pek de cazip olmasa gerek. Bir de Mareşal Fevzi Çakmak var. O, hem memlekete büyük hizmetler etmiş hem de herkesle iyi geçinmiş, salahiyet sahiplerinin mütalaalarına daima kıymet vermiştir; kimse ile münazaa (tartışma) halinde değildir. Bu itibarla bence Devlet Başkanlığı için en münasip arkadaş odur.</span></p>

      <p class="dar-paragraf-saga-blok--altta-bo-luk"><span class="dar-paragraf" style="font-size:1em;" xml:lang="tr-TR">(</span><span class="dar-paragraf-italik" style="font-size:1em;" xml:lang="tr-TR">Atatürk’ten Hatıralar</span><span class="dar-paragraf" style="font-size:1em;" xml:lang="tr-TR">, s. 717.)</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk’ün bu talebinin neden yerine getirilmediği, ayrı bir yazı konusudur...</span></p>

      <p class="basl-k"><span class="bold-yaz-" xml:lang="tr-TR">Neden Çankaya Köşkü’ne gömülmedi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk’ün ölümsüzlüğüne o kadar inanılmıştı ki, ne yakın çevresi ne de devlet yetkilileri, nereye defnedileceği konusunu hiç konuşmamışlardı. Bu nedenle, Atatürk vefat edince nereye defnedileceği konusunda her kafadan bir ses çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tartışmalar sonucunda çoğunluk, milli mücadelenin merkezi olduğu için Ankara’yı önerdi. Ankara konusunda uzlaşıldı. Ama Atatürk’e sıradan bir mezar yapılamazdı, bir anıtkabir yapılmalıydı. Peki, bu anıtkabir Ankara’nın neresine yapılacaktı?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hükümet bunun için üç kişilik bir komisyon kurdu. Komisyonda, Ankara Milletvekili Falih Rıfkı Atay, İstanbul Milletvekili Salah Cimcoz ve İçel Milletvekili Ferit Celal Güven vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Komisyon, Ankara şehrinin imar planını yapan Prof. Hermann Yansen ve Prof. Clemens Holzmeister ile Güzel Sanatlar Akademisi öğretim görevlisi Prof. Bruno Tavt’tan görüş aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrıca Türk mimarlarıyla da toplantılar yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Genel görüş anıtkabirin Etnografya Müzesi’ne yapılmasıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk, bu müzenin yapımını kendi istemiş ve yapılışını adım adım takip etmişti. Müze haline geldikten sonra gittiği bir gün, “Burada bir mezar havası var, âdeta büyük bir kabre benziyor” sözünden yola çıkanlar, Atatürk’ün buraya gömülmek istediği yorumunu çıkarmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç kişilik komisyon, Atatürk’ün Etnografya Müzesi’ne defnedilmesini de araştırdılar. Ancak sonuç olumlu değildi. Uzmanlar buraya büyük bir anıtkabirin yapılamayacağını söylemişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Komisyon kendilerine önerilen Ankara’daki tren istasyonunun arkasındaki tepeyi de pek beğenmemişlerdi. Komisyon Atatürk’ün Çankaya Köşkü’ne defnedilmesini önermişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte Komisyon Başkanı Falih Rıfkı Atay’ın eliyle yazdığı rapor:</span></p>

      <p class="dar-paragraf"/>

      <p class="dar-paragraf"><span class="dar-paragraf" style="font-size:1em;" xml:lang="tr-TR">Atatürk, bütün hayatında Çankaya’dan ayrılmamıştır. Çankaya, şehrin her tarafına hâkimdir ve Milli Mücadele kurtuluş ve inkılâplarımızın hatıralarında ayrılmaz bir surette bağlıdır. En muhteşem abideler inşasına müsaittir. Hülasa maddi manevi bütün şartları haizdir. Atatürk’ü ölümünden sonra Çankaya’dan ayırmayı haklı gösterecek hiçbir sebep bulamadık. Onun için bizler Çankaya fikrinde ısrar ediyoruz.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şehir planlama uzmanlarının ve üç kişilik komisyonun bu kararına rağmen Atatürk, tren istasyonu arkasındaki tepe üzerinde inşa edilen anıtkabire gömülecekti!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çankaya Köşkü’nün değil de tren istasyonu arkasındaki bir tepenin anıtkabir olarak neden seçildiği bugüne kadar pek aydınlanmamıştır...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki siz Çankaya Köşkü’nün “kuruluş” hikâyesini biliyor musunuz?</span></p>

      <p class="basl-k"><span class="bold-yaz-" xml:lang="tr-TR">Çankaya Köşkü’nün ilk sahibi Ermeni’ydi</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 16 mayıs 1921.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gazeteci Ruşen Eşref (Ünaydın), Mustafa Kemal’i Çankaya sırtlarına at gezintisine davet etti. Gezintisi sırasında, Mustafa Kemal, bir buçuk dönüm içerisindeki iki katlı bir bağ evini çok beğendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Kasapyan Bağ Evi” olarak bilinen bu mekân zamanla, Türkiye Cumhuriyeti’nin simgesi Çankaya Köşkü’ne dönüşecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte Çankaya Köşkü’nün mimari tarihi...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih: 13 Mayıs 1921.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal gün doğarken uyandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halbuki yatalı bir iki saat ancak olmuştu; dışarıdaki gürültüye uyanmıştı. Pencereyi açtı, gürültü çıkaranları seyretmeye başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara Garı bitişiğindeki iki katlı istasyon şefi lojmanını hem ev hem de çalışma ofisi olarak kullanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tren istasyonu, son dönemlerde olduğu gibi, o gün de asker ve cephane nakillerinden birine tanıklık ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuzeni Fikriye, ayak sesinden Mustafa Kemal’in uyandığını anlayıp; her sabah kendi eliyle pişirdiği orta şekerli kahveyi odasına götürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sivas’tan beri Mustafa Kemal’in hizmetinde olan Ali Çavuş da gazetesini getirdi.</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Bugün,</span> <span class="italik-yaz-" style="font-size:1em;" xml:lang="tr-TR">Hakimiyet-i Milliye</span> <span class="duz-yaz-" style="font-size:1em;" xml:lang="tr-TR">gazetesinden konukları gelecekti. İnönü Zaferi ve Türk Ordusu’nun son durumu hakkında röportaj yapacaklardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birkaç saat sonra, başta Ruşen Eşref (Ünaydın) olmak üzere gazeteciler geldi. Kahveler içildi; röportaj yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak Ruşen Eşref’in dikkatini Mustafa Kemal’in yorgunluğu çekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesele anlaşıldı; Mustafa Kemal sabaha kadar çalışıyor; uykuya daldığı sırada tren garının gürültüsüyle uyanmak zorunda kalıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ruşen Eşref’e göre, Ulusal Kurtuluş Savaşı’nı organize eden “beyin”in dinlenmesi gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama o günlerin Ankara’sında ev bulmak kolay değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal 27 aralık 1919’da Ankara’ya geldiğinde, savaş karargâhına dönüştürülen Ziraat Mektebi’nin küçücük bir odasında kalmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ulusal mücadeleye destek için, başta İstanbul olmak üzere birçok şehirden Ankara’ya gelenlerin en büyük sorunu barınacakları ev bulmaktı. 20 000 kişilik Ankara ihtiyaca cevap veremiyordu.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal bile dört ay Ziraat Mektebi’nin küçük bir odasında kaldıktan sonra bu lojmana taşınabilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ruşen Eşref, yorucu, yıpratıcı bu yerden, rahatlatıcı, dinlendirici bir çevrede çalışmasının gerekli olduğunu uygun sözlerle anlatmaya çalıştı. Mustafa Kemal, Mehmetçik’e, cepheye yakın olmak istiyordu. Aslında duygusal davranıyordu; o da biliyordu ki dinlenmeye ihtiyacı vardı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç gün sonra... Ruşen Eşref, Mustafa Kemal’i Ankara’nın yazlık bağ evlerinin bulunduğu Çankaya sırtlarında atla dolaşmaya ikna etti. İşte bu at gezintisi Çankaya Köşkü’nün doğmasına neden olacaktı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kente hâkim yeşil bir tepe üzerindeki Çankaya’da, büyük bağlar ve meyve bahçeleri vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bağ ve bahçelerin içine tek katlı gösterişsiz evler yapılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ruşen Eşref, en azından yaz ayını bu evlerden birinde geçirebileceğini teklif etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal kabul etti. Beğendiği bağ evini gösterdi: İki katlı, moloz taşlı, döşemeleri ve çatışı ahşap binanın üzeri kiremitle örtülü bir evdi burası. Zemin katındaki taşlığın her iki yanında birisi daha küçük iki oda vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Küçük odanın arkasındaki merdivendenle üst kata çıkılıyordu. Üst kat zemin kat planının aynısıydı. Ayrıca çıkma iki balkonu vardı. Evin tuvaleti dışarıdaydı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’ya hâkim bir tepede yeşillikler içinde bulunan bu bağevinin beğenilmesinin en önemli nedeni, arazi içinde üç evin olmasıydı. Dolasıyla bunlar da korumalar, yaverler ve yardımcılar için kullanılabilecekti.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beğenilen ev, bölgede “Kasapoğlu Bağ Evi” olarak biliniyordu; Ankaralı bir Ermeni tüccar olan Ohannes Kasapyan tarafından yaptırılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zengin ev sahibi, savaş sırasında kenti terk ederken, bağ evini de eşyalarıyla birlikte Ankara’nın tanınmış ailelerinden Bulgurluzadeler’e satmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal’in bağevini beğendiğini öğrenen Müdafaa-i Hukuk Cemiyeti Başkanı Ankara Müftüsü Rıfat (Börekçi) Efendi, hemşehrilerinden topladığı paralarla evi, Bulgurluzade Tevfik Efendi’den 4 500 liraya satın aldı ve Mustafa Kemal’e hediye etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da evi tek şartla kabul etti; bağ evini Türk Silahlı Kuvvetleri’ne bağışlayacaktı. Aynı yıl tescil işlemi Milli Savunma Bakanlığı adına yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kasapyan Bağ Evi’nin sahibi Mehmetçik’ti. Adı “Ordu Evi” oldu, kiracısı ise Mustafa Kemal’di...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Küçük bir onarımdan sonra, Mustafa Kemal haziran ayında, Fikriye ve diğer yardımcılarıyla bu bağ evine taşındı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Köşk, Fikriye Hanım’ın zevklerine göre döşenmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çankaya Köşkü’nün ilk “first lady”si Fikriye Hanım’dı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">26 Ağustos 1922.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Büyük Taarruz başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk Ordusu 9 Eylül’de İzmir’e girdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beş gün sonra, Mustafa Kemal İzmir’de sıradışı bir kadınla tanıştı: Latife.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">29 ocak 1923’de evlendiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Latife Hanım 20 şubatta Ankara’ya geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmir’in tanınmış zengin ailesinin konaklarda büyümüş, Avrupa’da okumuş kızı, yollarının çamur deryası olduğu, kuyu suyunun kullanıldığı, soğuk, harap ve her türlü konfordan yoksun bu bağ evine çok şaşırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ulusal kurtuluş stratejisinin kül ve toz yığınları içindeki bu evde planlandığına inanamadı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Latife Hanım, bağ evini yeni yaşamına uygun hale getirmek için kolları sıvadı. Öncelikle ev mekân olarak büyütülecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Görev, Mimar Vedat (Tek) Bey’e verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal ve Latife Hanım, gecici olarak yine Çankaya’da üç odalı bir eve taşındılar. Bu evin damı akıyordu; bunun üzerine bağ evinin inşaatı bitene kadar İzmir’de kalmaya karar verdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mimar Vedat Bey eski binanın güney yönüne 6,5 metre eninde tüm bina boyunca uzanan iki katlı yeni bir yapı ekledi. Eklenen bölümün alt katında büyük bir yemek odası ve küçük servis ofisi vardı. Eski yemek odasını çalışma odasına dönüştürmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yatak odaları, salonlar, banyolar, kütüphane yeniden tasarlandı. Binaya bir kule eklendi ve bunun alt katının bir bölümü radyo, bir bölümü de sigara odası olarak ikiye bölündü. Üst kat çalışma odası yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ceviz rengi ahşap lambri paneller, sivri kemerli renkli vitray pencereler gibi değişikliklerle bağ evi yepyeni hale getirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evin dekorasyonu da yenilendi; İstanbul Psaldi’den oval aynalar, neobarok büfeler, yeni mobilyalar alındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnşaatı ve içtasarımı bittikten sonra Latife Hanım, heyecanla evi Mustafa Kemal’e gösterdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Latife Hanım’ın beklemediği oldu, Mustafa Kemal evi beğenmedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beğenmemesinin nedeni, Latife’nin özellikle Fikriye Hanım’ın yaptıklarını çöpe atmasıydı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir de ağaçların kesilmesine kızmıştı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal aslında yeni evden hoşnuttu, hemen her gece arkadaşlarını yemeğe davet ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Köşk’ün geleni gideni çoktu. Latife Hanım tüm bunları düzene sokmak istedi ve Çankaya Köşkü’nün ilk protokol kurallarını devreye soktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal bu uygulamaladan rahatsız oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ardından, Almanya’da Sanatoryum’da tedavi gören Fikriye’nin Köşke gelip bir-iki gün kalmasına Latife Hanım’ın sert tepki göstermesi, Fikriye’nin intihar etmesi ve benzeri olaylar üzerine, 5 ağustos 1925’de Mustafa Kemal ile Latife Hanım boşandılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Köşk kadınsızdı artık...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Latife Hanım’ın Çankaya Köşkü’nden ayrıldıktan sonra Mustafa Kemal’in öğrenimlerine yardım ettiği dört manevi kızı ve öğretmenleri İsviçreli Madam Baver Köşk’te yaşamaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Köşk’te mimari açıdan yapısal sorunlar çıkıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul Haydarpaşa Garı gibi birçok yapıyı gerçekleştiren Alman Holzmann firmasının uzmanları, Köşk’teki müteahhitlik sorunları için Ankara’ya davet edildi. Alman uzmanların yaptığı incelemeler sonucu Vedat Bey’in üst katındaki Şark Salonu’nu oluştururken yaptığı bölme duvarın ahşap döşemede önemli bir sarkma meydana getirdiğini gördüler. Ayrıca, zemin katta yapılan duvarlar üstten gelen yüklerle kamburlaşmıştı.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Almanlar’ın raporu üzerine mimar Arif Hikmet (Koyunoğlu) ve inşaatcı Erzurumlu Nafiz Bey Köşk’ün tadilatıyla görevlendirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onarım sırasında, kışın bir türlü ısınmayan Köşk’e merkezi ısı donanımı da yapıldı, yani kalorifer döşendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnşaatın maliyeti 8 000 lirayı bulmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama sorunlar ileri yıllarda da ortaya çıkmayı sürdürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal artık bıkmıştı bu sonu gelmeyen onarımlardan. Aynı arazi içine yeni bir bina yapılmasını istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu binanın mimarı yabancı olacaktı: Prof. Dr. Clemens Holzmeister...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve yıl 1930’du...</span></p>

      <p class="basl-k"><span class="bold-yaz-" xml:lang="tr-TR">Çankaya Köşkü’nü Naziler’den kaçan bir mimar yaptı: Clemens Holzmeister</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çankaya’daki bağ evine eklemeler yapıldı, onarımlarda bulunuldu, tadilat yapıldı ama ihtiyaca yeterli hale getirilemedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bağ evi arazisi büyütülerek buraya yeni bir bina yapılması için, mayıs 1930’da Prof. Dr. Clemens Holzmeister görevlendirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Prof. Holzmeister dünyaca ünlü bir mimardı. Uzmanlığı Roma döneminden XX. yüzyıla kilise mimarisiydi. Aynı zamanda Krim Kilisesi, Dornback Kilisesi, Vogelweidplatz Kilisesi ve Brezilya’da Belo Horizonte Katedrali’ni inşa etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerici çevrelerin, Atatürk’ün oturduğu Çankaya Köşkü’nü kilise çanlarıyla özdeşleştirip “Çan-Kaya” adını vermelerinin nedeni köşkün mimarı Prof. Clemens Holzmeister’ın kilise ve katedral yapması mıydı acaba?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanmam. Onlar, Batılılaşmaya karşı oldukları için kelime oyunu yapıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Clemens Holzmeister sadece mimariyle ilgilenmiyordu; resim ve heykel yapan çok yönlü bir sanatcıydı. Öyle ki, 1929’da yaptığı Sehlageter Anıtı Adolf Hitler tarafından yıktırılacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye, Naziler’den kaçan birçok bilim adamına olduğu gibi, Prof. Clemens Holzmeister’e de kapısını açtı. Kızı dünyaca ünlü artist Judith Holzmeister, Nazi kampından canlı çıkmayı başaran nadir isimlerden biriydi...</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Prof. Holzmeister</span> <span class="italik-yaz-" style="font-size:1em;" xml:lang="tr-TR">Sürgün Yılları</span> <span class="duz-yaz-" style="font-size:1em;" xml:lang="tr-TR">adlı kitabında Hitler yüzünden ülkesinden uzakta geçirdiği yılları yazdı...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk neden bir Türk mimar yerine Prof. Holzmeister’i tercih etmişti?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk, geleneğin tekrarı yerine, öze ve çağdaşlığa uygun bir mimariyi savunuyordu. Ayrıca: Yeni yapılmaya başlanılan Etnografya Müzesi, Türk Ocağı, Ziraat Bankası gibi neo-klasik binaların Türkiye’nin genç ve yeni yüzünü temsil etmediğini düşünüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir başka faktör ise, bu binaların inşaat maliyetleri fazla olmuş ve üstelik yapımları çok uzamıştı!</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avusturyalı mimar Holzmeister Çankaya Köşkü’nün tasarımını beş günde hazırladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">27 temmuzda, Atatürk Yalova’da kaplıcada dinlenirken projenin kesin planını ve maketini takdim etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Projeye göre, yeni bina bodrum katı üzerine iki kat çıkılarak inşa edilecekti. Giriş katı çalışma ve kabul salonu, üst kat ise ikametgâh olacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Proje aslında biraz eklektikti; geleneksel Türk ev stiliyle Batı yaşam tarzının rahatlığı birleştirilmişti. Köşk’ün iç mekânlarını Viyana Güzel Sanatlar Akademisi tasarlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk projeyi çok beğendi. Yapımla ilgili kararları Prof. Holzmeister’a bıraktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama tek isteği vardı, ağaçlar korunacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kasım başında yer belirlendi, yeni bina eski bağ evinin hemen yanına yapılacaktı. Yapı ve malzemelerin tümü Avusturya’dan getirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1931 yılı başında inşaat başladı.1932 yılı haziran ayında Çankaya Köşkü inşaatı bitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binanın dış cephesi Atatürk’ün sevdiği pembe renge boyanmıştı. Bu nedenle bina “Pembe Köşk” olarak adlandırılacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bugün hâlâ Çankaya kompleksinin rengi “pembe”dir...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni köşkün tüm mobilyaları Viyana’dan getirildi. Ne yazık ki Ankara’nın iklimi bu mobilyalara iyi gelmedi, çabuk çürüyüp kullanılmaz hale geldiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk 1921 yılından beri oturduğu bağ evinden ayrılıp –bugün sadece ikametgâh olarak kullanılan– Çankaya Köşkü’ne taşındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eski bina bugün “Müze Köşk” adıyla kullanılmaktadır.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çankaya Köşkü zamanla çok büyüdü, 438 dönüme ulaştı. Eski binalara eklemeler yapıldı; yeni binalar oluşturuldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Örneğin Atatürk’ün 1921’de bağ evinde yaverlerin kullanıma verdiği “Yaveran Odası” eklemelerle “Başyaverlik Binası” haline getirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bağ evinde hizmetkârların oturduğu ev büyütülerek, “Genel Sekreterlik Binası” oldu. Her iki binayı da Türk mimar Seyfi Arkan (1904-1966) yaptı. Vedat Tek’in öğrencisiydi. İstanbul Florya Deniz Kulübü gibi binaları yaparak Atatürk’ün güvenini kazanmıştı. Mimar Arkan’ı Çankaya Köşkü’nde yeni bir bina yapmakla görevlendirdi. Bu mekân “Camlı Köşk” tü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atatürk bu köşkü kız kardeşi Makbule Atadan için yaptırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1936’da yapımı bitirilen “Camlı Köşk” bugün yabancı misafirleri konuk etmek için “Devlet Konukevi” olarak hizmet vermektedir.</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Büyük kurtarıcı Atatürk 10 Kasım 1938’de vefat etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çankaya Köşkü’nün yeni ev sahibi Milli Şef İsmet İnönü’ydü. Ancak başta Mevhibe Hanım olmak üzere İnönüler Çankaya Köşkü’ne taşınmaya sıcak bakmadı. İsmet İnönü Cumhurbaşkanlığı görevini iki buçuk ay evinde yürüttü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama pratikte bunun mümkün olmayacağını anladılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Taşındılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Alışılmış ev boyutlarını aşan büyüklüğüne zamanla alıştılar...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnönü döneminde köşk büyüdü, 1940 yılında sığınaklar yapıldı. Malum o yıllar savaş dönemiydi. Köşk’ün 50 metre arkasındaki sığınakta iki oda, banyo, tuvalet vardı. Kapısı çeliktendi. Masanın üzerine kuru çiçekler konmuştu!...</span></p>

      <p class="duz-yaz-"/>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çankaya Köşkü yıllar içinde birçok cumhurbaşkanına ve ailelerine ev sahipliği yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaman içinde yeni binalar yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son olarak 29 ekim 1999’da kokteyler ve basın toplantısı için “Piramit Salon” hizmete açıldı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">AKP oylarıyla seçilen Abdullah Gül bakalım Çankaya Köşkü’ne ne inşa ettirecek?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">First Lady Hayrunnisa Hanım Çankaya Köşkü’nü değiştirmek konusunda çok hevesli.</span></p>

      <p class="duz-yaz-"/>
    </div>
  </div>
</body>
</html>
