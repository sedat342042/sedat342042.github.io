<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bekir_berk_epub_cc-12</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="bekir_berk_epub_cc" xml:lang="tr-TR">
  <div class="Basic-Text-Frame">
    <p class="ANA_BASLIK" id="_idParaDest-46">GENÇ AVUKAT NUR YOLUNDA</p>

    <p class="METIN_NORMAL">Bekir Berk’in Nur Risaleleri’ni tanıyarak Nur davalarına girmeye başlaması ve Üstad Bediüzzaman’ı ziyarete gitmesi.</p>

    <p class="Ara_baslik_2" id="_idParaDest-47">Eşref Edip’ten Nur Risaleleri’ne</p>

    <p class="METIN_NORMAL">Avukat Bekir Berk, Balıkesir’de askerliğini yaptığı sırada bir gün çarşıda dolaşırken, bir kitapçı dükkânının vitrininde Bediüzzaman’la ilgili bir kitap görür. Eşref Edip’in “Risale-i Nur Müellifi Said Nursî Hayatı, Eserleri ve Mesleği” isimli kitabını alıp bir solukta hemen okur ve çok etkilenir. Kendi ifadesiyle Bediüzzaman’a vurulur. Kitapta Üstad’ın yeğen Abdurrahman Ağabey ile beraber çektirdiği fotoğraf da onda mühim tesir yapar. Hakkında çok şeyler duyduğu Bediüzzaman’ı bu vesileyle daha iyi tanıdı, sevdi ve onun mücadelesine hayran kaldı.</p>

    <p class="Ara_Baslık_3" id="_idParaDest-48">Geç Yayınlanmış Bir Röportaj</p>

    <p class="METIN_NORMAL">Yıllar önce Bekir Ağabey’le bir mülâkat yapmıştım. Ancak şimdi yayınlamak nasip oldu. Mülâkat şöyle cereyan etmişti:</p>

    <p class="METIN_NORMAL">– Ağabey, “kahrolsun komünistlik” diye komünizme tepki gösterildiği zaman siz milliyetçi gençlerin içinde bulunmuş muydunuz?</p>

    <p class="METIN_NORMAL">– Evet. Önce şunu açıklamam lâzım. Ben ilkokula gittiğim sıralarda Yavru Türk dergisi okurdum. Dergide yayınlanan Abdullah Ziya Kozanoğlu’nun Türk Korsanları’nı, Barbaros Hayreddin Paşa’nın destanlarını okudukça kalbimde, ruhumda, mâzinin o kahramanlarına karşı sevgi ve muhabbet uyanmıştı.</p>

    <p class="METIN_NORMAL">Yine ortaokulda iken, İnönü’nün Cumhurbaşkanı seçildiğini duyunca, “Eyvah! Komünizm Türkiye’ye gelecek” endişesine kapılmıştık!.</p>

    <p class="METIN_NORMAL">Tarih ve edebiyat derslerini çok seviyordum. Edebiyat öğretmenim, zamanın genelkurmay başkanının yeğeni bir hanımefendiydi. Bize, edebiyat derslerinde güzel duygular aşılardı. Yine tarih derslerinde de mâzimizi, tarihimizi araştırma merakıyla dolup taşardık.</p>

    <p class="METIN_NORMAL">Ortaokulda, sınıfımızda, iki Yahudi çocuk vardı. Bunlardan birisi çok zeki ve sınıf birincisi olmaya yönelmiş bir talebeydi. Ben de bir Yahudi gencinin bir Türk ortaokulunda birinci olmasına razı olamıyordum. Derslerime daha çok çalışarak, her derste ondan daha ileri bir seviyeye çıkmaya bakıyordum. Yalnız matematik hocamız da Yahudi olduğu için o derste Yahudi gencinin önüne geçememiştim. Ama diğer derslerde hep önde gidiyordum. Bu durumlar bende millî duyguların gelişmesinde mühim rol oynamıştır.</p>

    <p class="METIN_NORMAL">Yine Kabataş Lisesi’nde okurken, Nihat Sami Banarlı, Zeki Ömer Defne gibi öğretmenler, hem edebiyat hem de tarih araştırma sahalarında bana çok tesir etmişlerdi. O zamanlar babam okumamı istemiyor, bir işe girip çalışmamı, aileme yardımcı olmamı arzu ediyordu. Annem ise her ne pahasına olursa olsun okutmayı, okumamı gaye edinmişti. Ders saatlerinin dışında, cami hanımlarına vaaz veren Sürmeli Hocaefendi, Gönenli Mehmed Efendi gibi hocaların vaazlarına götürürdü. Ayrıca Ayasofya’da, 40 cuma namazı kılabilmek için uğraşırdı. Beni yanından ayırmadığı için bu, bende, vatanseverlik, millete bağlılık, tarihe bağlılık duygularımın gelişmesine tesir etmişti.</p>

    <p class="METIN_NORMAL">Annem, babam gibi düşünmüyordu. Beni okutmak için âdeta çırpınıyordu. Bu nedenle aile bütçesine katkıda bulunmak için askeriyenin bazı dikiş işlerini alırdı.. Bunlar hep benim kitap paralarımın dekleşmesi içindi. Yalnız, annem, bütün bunları yaparken çok sıkıntı çekiyordu. Okumayı çok istiyordum, okumam gerekliydi. Fakat annemin benim yüzümden sıkıntı çekmesine de gönlüm razı olamazdı. Okuyabilmem için farklı arayışlara girmiştim. Bir müddet sonra yatılı okullara talebe alınacağını duydum. İmtihanlarına girdim ve yatılılık sınavını kazandım. Balıkesir Lisesi’ne gönderilmem kararlaştırıldı. Lisede, Reşîde Sancar Hanımefendi ve Necdet Sancar Bey, bana tesir eden hocalarımdandı. Yine tarih hocamız Rafet Bey vardı. Onun da Osmanlı tarihinden anlattığı menkıbeler, aynı şekilde benim vatanseverlik duygularımın gelişmesinde rol oynamıştır. Bu arada, yalnız okul kitaplarını okumakla iktifa etmiyor, aynı zamanda “Çınar Altı” gibi mecmuaları takip ediyordum. O sıralar, basın dünyasında, Türkiye’nin en büyük meselesi olarak, komünist hareketler ve onlara karşı mücadele edenler konuşulmaktaydı.</p>

    <p class="METIN_NORMAL">Soldaki Ahmed Hamdi Başar’ın çıkardığı “Barış Dünyası dergisi”ne karşı; sağda, komünizmle mücadele için yazdığı açık mektuplarla dikkatimizi çeken Nihal Atsız Bey, “Orkun mecmuası”nı yayınlıyordu. Mussolini İtalya’sının, emperyalist tutumu karşısında, Faruk Gürtunca’nın yayınladığı “Bu Arslana Dokunmayın” broşürü, millî duygularımızın gelişmesinde rol oynamıştı.</p>

    <p class="METIN_NORMAL">Memleketin her köşesinde sağ-sol gruplaşmaları meydana gelmekteydi. Balıkesir’de de okullarda kutuplaşma oluşmuştu. Bir yandan bu gelişmelere üzülüyor bir yandan da bir şeyler yapmaya çalışıyordum. Reha Oğuz Türkkan’dan, İstanbul’da yayınladığı, “Kızıl Faaliyet”, “Solcular ve Kızıllar” gibi broşürlerinden istiyordum. Okul idaresi bana gelen broşürlerin tamamına el koymuştu. Bu nedenle çalışmalarım sekteye uğramıştı!.</p>

    <p class="METIN_NORMAL">Biz, Nihal Atsız’ı, komünizme karşı ilk defa bayrak açan ve şahlanan, mert bir kimse olarak görüyorduk. İnönü’nün Cumhurbaşkanı olarak yaptığı konuşma, Atsız’ın yazdığı, yayınladığı makalelere cevap gibiydi. Bu nedenle Hasan Ali Yücel’e ve İnönü’ye karşı Nihal Atsız’ı ve neşriyatını destekliyorduk.</p>

    <p class="METIN_NORMAL">Biz, bu davayı, bir “Irkçılık Davası”, bir “Turancılık Davası” değil, komünizmi yaymak isteyenlerle onlara karşı şahlananların mücadelesi olarak görüyor ve destekliyorduk. Bu dönemde Balıkesir’de, yatılı okulda da aynı mücadele gizli-açık cereyan ediyordu. Halkevi’ne bağlı bir lokalde yapılan toplantılar, millî duyguları rencide edici telâkki edildiği için protesto edilmişti. Protesto sırasında lokalin camları kırılmıştı.. Bunun mesuliyetini üzerimize yıktılar. İnönü’nün 19 Mayıs törenlerindeki nutku üzerine bana okuldan 3 ay uzaklaştırma cezası verildi.</p>

    <p class="METIN_NORMAL">Bunun üzerine yatılı okuldan ayrılarak İstanbul’a döndüm. İstanbul’da bitirme imtihanlarına girerek Kabataş Erkek Lisesi’nden mezun oldum. Kanunsuzluklarla, zulümle ve hususen kendi vilâyetim Ordu’da, köyümde gördüğüm kötü muameleler karşısında avukat olmaya karar verdim. Hukuk Fakültesi’ne yazıldım. Hukuk Fakültesi’ne devam ederken de yine İstanbul’da Milli Türk Talebe Birliği’nin Hukuk Fakültesi Talebe Derneği’nde âzâ bulunuyordum. Burada da fakülte içindeki solcularla karşı karşıya geliyorduk. Bu arada İstanbul’da kurulan Türk Kültür Ocağı’nda da âzâ olmuştum. Bu ocakta da komünizme karşı hareketleri organize etmek, vatansever ve milliyetperver gençliği yönlendirmek gibi çeşitli faaliyetlerimiz oluyordu.</p>

    <p class="METIN_NORMAL">Yine Zekeriya Sertel’in çıkardığı Tan gazetesiyle, sol neşriyatları satan ABC Kitabevi’yle ve Mehmed Ali Aybar’ın Zincirli Hürriyet dergisi etrafında toplananlarla bir cepheleşme içinde idik.</p>

    <p class="METIN_NORMAL">Vatansever gençler, komünizme karşı çeşitli dernekler kurmuşlardı. Biz de Türk-Kültür Ocağı’nda faaliyette bulunuyorduk. Halk Partili gençlerle arkadaşlarımız arasında ayrı bir mücadele cereyan ediyordu. Bize “ocaklılar” derlerdi. Bu dernekte Turgut Atasoy, Ali Hatipoğlu, Fethi Gemuhluoğlu, Ali Yörük (meşhur Yörük Ali Efe’nin oğlu), Balıkesir Lisesi’nden tanıdığım İhsan Koloğlu, Ahmed Çavdaroğlu gibi nadide şahsiyetler bulunuyordu. Biz, devrimci gençlere ve diktatörlüğe karşı milliyetçi gençler olarak mücadele ediyorduk. Fakat solcu neşriyatın ileri gitmesi üzerine, Üniversite’de komünizmi tel’in hareketine teşebbüs edildi.</p>

    <p class="METIN_NORMAL">Bu arada tahriklerini artıran Tan gazetesine karşı, Babıâli’ye bir yürüyüş yapmaya karar verilmişti. Üniversiteli vatansever, milliyetçi gençler olarak harekete geçtik. Bayezit Meydanı’nda toplanarak, gruplar hâlinde, hareket ettik. Bir kısmımız Yeniçeriler Caddesi’nden, bir kısmımız da Kapalıçarşı içinden Vilâyet Meydanı’na çıkıp, oradan da Tan Matbaası’na inmek istedik. Bu arada bazı devrimci gençler de iktidara muhalefetiyle göze batan, Vatan gazetesine yürümek ve onu tahrip etmek için gençliği tahrik etmeye başlamışlardı. Bunun üzerine ben, “Arkadaşlar biz komünizmi tel’in etmek istiyoruz, komünistleri protesto ediyoruz. Biz, Vatan gazetesine yürürsek, bizi, “iktidarın ajanları” diye itham edebilirler. Bunun için doğrudan Tan gazetesine yürüyelim.” diyerek arkadaşların olası bir provakosyana âlet olmalarını engellemeye çalıştım.</p>

    <p class="METIN_NORMAL">Tan gazetesinin önüne geldiğimizde, gençlik, “kahrolsun komünistler” diye yeri göğü inletiyordu. Bazı arkadaşlar matbaaya girmişlerdi. Maalesef tasvip etmesek de matbaa tahrip edildi. Bunun karşısındaki ABC Kitabevi de tahrip edilmişti. Komünizm propagandası için yayın yapan kitabevlerine hücum edildi. Matbaadan çıkarılan kâğıtlar sürüklendi. Matbaanın bazı âletleri ya kırıldı ya da tahrip edildi. Arkadaşları, Taksim’e, bayrak çekmeye gidelim diye yönlendirmeye çalıştım. Taksim’e doğru yürüdük. Ve “kahrolsun komünistler” diye muazzam bir kitle hâlinde nümayiş yaparak köprüden geçtik. Bu arada, köprüyü, bizim arkamıza açmışlar. Galata Köprüsü’nden geçtikten sonra yürüyerek Taksim âbidesinin önüne vardık. “Kahrolsun komünistler, kahrolsun komünistler” diye coşkulu nümayiş yapıldıktan sonra bayrak direğine Türk Bayrağı’nı ben çektim. Hep beraber, büyük bir heyecan ve istekle, İstiklâl Marşı’nı söyledikten sonra dağıldık. Bu hâdise üzerine Bediüzzaman Said Nursî Hazretleri’nin yayınladığı iki mektubu, hayatımın en mutlu tebriği, takdiri ve bir şeref madalyası olarak kabul ediyorum.</p>

    <p class="METIN_NORMAL">– “Doktor Tahsin Tola Ağabey’le o sıralarda mı tanıştınız?” İnsan hakları ile alâkalı olarak onların toplantısında konuşmalarınız var. Mareşal Fevzi Çakmak’ın, Zekeriya Sertel’in bulunduğu toplantı da Bayezit’te değil mi? O toplantıya ne münasebetle iştirak etmiştiniz?</p>

    <p class="METIN_NORMAL">– Arz edeyim.Tan hâdisesinden sonra bir akciğer kanaması geçirdim. İkinci Dünya Harbi’nin verdiği sıkıntılar, darlıklar içinde tüberküloz olmuştum. Hasta yatıyordum. Her gün gazeteleri takip ediyordum. Bir gün, gazetenin birinde, İnsan Haklarını Koruma Derneği’nin kuruluşunun yapılacağı, bu nedenle bir basın toplantısı tertip edileceği bildiriliyordu. Kurucular arasında, Mareşal Fevzi Çakmak, Özdemir Evliyazade, Cami Baykut, Tevfik Rüştü Aras, Hamdi Atak, Zekeriya Sertel ve Kenan Öner gibi isimlerin olduğunu öğrenince hayret ettim. Özellikle Kenan Öner ve Mareşal Fevzi Çakmak gibi vatansever ve komünizme karşı olduklarını zannettiğimiz isimlerle beraber komünizm propagandası yapan Zekeriya Sertel’in nasıl bir araya geldiklerini aklım almadı. İnsan haklarını tanımayanlarla, insan haklarına taraftar olduğunda şüphe götürmeyenlerin yan yana gelmesini hayretle karşıladım. Karaköy Palas’ta, Avukat Kenan Öner’in yazıhanesinde, derneğin açılış toplantısı yapılacağını öğrenince oraya gitmeye karar verdim. Doğru Karaköy’e gittim. Karaköy Palas’ı sordum. Hemen Öner’in yazıhanesini buldum ve toplantı salonuna girdim. Toplantı salonunda, Avukat Kenan Öner, İnsan Haklarını Koruma Cemiyeti’nin gayesini açıklıyordu. Onları izah ettikten sonra, “Bir suali olan var mı?” diye tekrar etmişti. O zaman ilk sözü ben aldım, ayağa kalktım ve “Evet, sual sormak istiyorum.” dedim.</p>

    <p class="METIN_NORMAL">“Bir hususu anlayamadım. Bir tarafta Mareşal Fevzi Çakmak gibi vatana-millete bağlılığı şüphe götürmeyen ve insan haklarını korumayı ahdetmiş bildiğimiz sizler.. Diğer tarafta, insan haklarını tanımak şöyle dursun, yıkıcı, bölücü faaliyetlerde bulunan, komünist neşriyat yaptığı için matbaası tahrip edilen Zekeriya Sertel ve arkadaşları. İnsan haklarını tanıyanlarla, bunu imha edenler nasıl oluyor da bir araya geliyor? Bunu anlayamadım. Nasıl birleşiyorsunuz? O zaman Kenan Öner birdenbire celâllenmişti. Zekeriya Sertel ayağa kalkarak, “Benim matbaamı, üniversite gençliği yıkmamıştır, polis yıkmıştır.” deyince “Hayır.” dedim, “Üniversite gençliği yıkmıştır. Ben de onların arasındaydım!.” Kenan Öner, şaşkın bir şekilde: “Siz kimsiniz ve hangi sıfatla konuşuyorsunuz?”</p>

    <p class="METIN_NORMAL">“Adım Bekir Berk. Hukuk Fakültesi’nde öğrenciyim. Bu suali de gençliğin ve milletimin vicdanına tercüman olarak soruyorum. Zîra, birbirine zıt kutupların nasıl bir araya geldiğini anlayamadım. Evet, insan haklarını yok edenlerin taraftarlarıyla, insan haklarını tanıyanlar nasıl bir araya geliyor? Bu suale cevap bulamadım. Şimdi, bunun cevabını öğrenmek istiyorum!.”</p>

    <p class="METIN_NORMAL">Kemal Öner, bana, uzunca bir süre baka kalmıştı. Birdenbire, elindekileri bırakıp salonu terk etmişti. Toplantıda, bir taraftan Özdemir Evliyazade, bir taraftan da Hamdi Atak, Tevfik Rüştü Aras ve Mareşal Fevzi Çakmak dut yemiş bülbül gibiydi. Bir tek, Zekeriya Sertel itirazda bulunmuş ve gazetesini, üniversite gençliğinin yıkmadığını söylemişti.</p>

    <p class="METIN_NORMAL">– Peki Mareşal Çakmak hiç mi bir şey söylemedi?</p>

    <p class="METIN_NORMAL">– Maalesef hiçbir şey söyleyememişti. Öylesine bakan bir sfenks sükûtu içinde görünüyordu.</p>

    <p class="METIN_NORMAL">Hamdi Atak: “Evlâdım, bundan sonra insan hakları için herkes birleşebilir. Bunda kötü bir şey yok.” dediyse de “Artık sizinle görüşecek bir şeyim yok. Sualimin tatminkâr cevabı verilmedi.” diyerek orayı terk etmiştim.</p>

    <p class="METIN_NORMAL">Ertesi gün, bütün gazeteler, bu hâdiseyi yazıyordu. Akbaba Mecmuası bir karikatür yayınlamıştı. Mareşal Fevzi Çakmak, uzun boylu, ayakta durduğu yerde sağ-sol yapıyor. Bir ayağını kaldırmış, bir ufacık genç, ona, “sağ, sol” diyordu karikatürde. Yusuf Ziya Ortaç da başmakale yazmış ve “Adını duymadığım, yüzünü görmediğim, sadece sesini işittiğim 18 yaşlarında bir genç, Mareşal’e bir sual sormuştu. Bir fiskesiyle yetmiş yıllık bir şöhret bir anda yere yıkılmıştı. Bu ses, bir gencin sesi değil, bir gençliğin sesidir. Bu ses, ümidimizdir. Cumhuriyet, bu gençliğe emanettir.” diyordu. Evet, bütün gazeteler hâdiseyi anlatıyordu. Ve bu hareketle, komünistlerin, insan haklarını koruma bahanesiyle giriştikleri teşebbüsün önlenmiş olduğu inancındayım. Ali Fuat Başgil merhum da insan haklarını korumak için bir cemiyet kurmak istiyordu. O da bir beyanat vermişti. “Şu anda sevgilisini bir başkasının kollarında gören bir insanın, bir delikanlının hâlet-i ruhiyesi içindeyim. Bu cemiyeti, biz kurmak istiyorduk, fakat başkaları da teşebbüse geçti. Yazık ki bunu da yüzlerine gözlerine bulaştırdılar.” mânâsında neşriyat yapmıştı.</p>

    <p class="METIN_NORMAL">– Risale-i Nur’un matbaalarda yeni yazı ile ilk nâşirlerinden Dr. Tahsin Tola’yla ondan sonra mı tanıştınız?</p>

    <p class="METIN_NORMAL">– Tahsin Tola Ağabey’le tanışmamız daha ziyade İstanbul ve Ankara olmak üzere Türkiye’nin diğer yerlerindeki bütün vatanseverler ve milliyetçi teşekkülleri birleştirmek için yapılan bir toplantıda olmuştu. Daha evvel İstanbul’da, Türk-Kültür Ocağı’nın iki devre başkanlığını yapmıştım. Benim başkanlığım sırasında Prof. Dr. Celâl Erçikan’ın başkanı olduğu (o zaman, Tıp Fakültesi talebesi idi) Genç-Türkler Derneği ve yine İlhan Darendelioğlu ve arkadaşlarının bağlı olduğu Türk-Kültür Çalışmaları Derneği başkanı seçilmiştim. Milliyetçiler Federasyonu kurulmuştu. Ve bu federasyonu da tek cemiyet hâline getirmek, Türkiye’de bütün vatansever ve milliyetçi cemiyetleri de bir çatı altında toplamak istedik. Ve Ankara’da Milliyetçiler Kongresi toplandı. Kongre günlerce devam etti. O esnada, Ankara ve Türkiye’nin muhtelif yerlerinden gelen vatansever milliyetçi gençler, mebuslar, ilim adamları, şâirler, fikir adamları hepimiz toplanmıştık. Bu cemiyette de yapılan görüşmeler esnasında Dr. Tahsin Tola Beyefendi’yi tanıdım. Toplantıda Isparta mebusu olarak bulunuyordu. Bu toplantıda iki büyük cephe teşekkül etmişti. Milliyetçiler Derneği’ni kurarken, gaye maddesine, “Biz Allah’a, vatana-millete bağlı milliyetçilik esasını benimseyen” ibaresini esas almıştık. Diğer bir grup şâir, Selâhaddin Ertürk’ün etrafında toplanmıştı. Onlar da “Allah ilmî değildir, Allah’ın varlığı esas alınamaz” diyerek karşı bir cephe kurmuşlardı. Milliyetçiler Kurultayı’nda, Dr. Tahsin Tola, Allah’a bağlılığı temsil eden bizlerin, yani İstanbul’dan Milliyetçiler Federasyonu mensuplarının ve diğer İstanbul derneklerinin yanında yer aldı. Bu esnada, kendisiyle samimiyetimiz, dostluğumuz da artmıştı. Ve onu daha yakından tanıma fırsatı bulmuştum. Sonra onların da desteğiyle karşı grubu mağlûp etmeyi başarmıştık. Allah’a, vatana-millete bağlı milliyetçiliği nizamnameye geçirtmeye Allah’ın izniyle muvaffak olmuştuk. Tahsin Bey’in de bu mücadelemizde çok büyük yardımları olmuştu.</p>

    <p class="METIN_NORMAL">– Ağabey, Risale-i Nur’u ne zaman tanımıştınız?</p>

    <p class="METIN_NORMAL">– Aslında ben, Risale-i Nur’u daha önce tanımıştım. Şöyle ki.. Avukatlık stajımı İstanbul barosu avukatlarından Haznedar Beyefendi’nin yanında yapmıştım. Avukat İsmet Tümtürk Beyefendi İstanbul’da çalışmamı teklif etmişti. Aslında Anadolu’nun tanımadığım herhangi bir köşesinde avukatlık yapmayı düşünüyordum. Yani bizi büyüten, yetiştiren bu milletin insanlarına hizmet götürmeyi.. Ankara’da Milliyetçiler Kurultayı’nda tanıştığım Ispartalı Avukat Said Bilgiç Beyefendi, Akşehir’de çalışmamı teklif etmişti. “Akşehir; Konya, Afyon, Isparta yolu üzerinde kavşak noktasında şirin küçük bir ilçeydi. Hem çevresiyle ulaşımı da kolaydı.</p>

    <p class="METIN_NORMAL">Yardımları sayesinde Akşehir’de çalışmaya başlamıştım. Akşehir’de tanıştığım Mustafa Kırıkçı isimli bir öğretmen arkadaşım vardı. Birlikte kitap okumaları yapmaya çalışırdım. Mustafa Kırıkçı’nın askerlik dönüşü eline bazı risaleler geçmişti. Bana, teksirle çoğaltılmış, “Asâ-yı Musa’dan Akan Nur Çeşmesi” ile birlikte, “Hanımlar Rehberi”ni, yine teksirle çoğaltılmış Gençlik Rehberi’ni vermişti. Risale-i Nur’a ilk temasım bu suretle olmuştu. Daha sonra akciğerlerimdeki rahatsızlığım sebebiyle askerliğimi tehir etmişlerdi. Son tehir de olursa askerlik yapmaktan mahrum kalacaktım. Allah’ın izniyle, şaibe altında kalmamak için tehir zamanı yedek subaylığa müracaat ettim. Ve Eyüp’teki Levâzım Okulu’nu tamamladıktan sonra levâzım subayı olarak askerliğe başladım. Kurada İstanbul Sağmalcılar’daki 66. Tümen’i çekmiştim. Fakat evli olduğum ve hanımım da Balıkesir’de bulunduğu için tayinimi Balıkesir’e yaptırdım. Orada tümen mutemedi, levâzım yedek asteğmen olarak vazifeye devam ettim. O sıralarda Simav Kitabevi’nde, Üstad’ın Eşref Edip Fergan tarafından yazılmış Tarihçe-i Hayat’ını görmüştüm. Kitabı almış ve bir solukta bitirmiştim. Üstad’ın: “Karşımda bir yangın var, alevleri göklere yükseliyor, evlâdım yanıyor, tutuşmuş yanıyor. Ben o yangını söndürmeye koşuyorum.” meâlindeki ifadelerini görünce, tabir-i caiz ise Üstad’a vurulmuş eseri tekrar tekrar okumuştum.. Kitapçı İbrahim Simav Bey’di. Üstad’ın başka eserleri olup olmadığını sormuştum. O zaman kirada oturuyordum. Maaşım cüz’iydi. Bunun için Sözler’i taksitle almış ve heyecanla okumaya başlamıştım. Bu sayede Risale-i Nur’u gerçek mânâda tanımaya ve anlamaya başlamıştım..</p>

    <p class="METIN_NORMAL">Gün geldi yedek subaylıktan terhis oldum. Akşehir’e dönüp dönmemek veya başka bir yerde avukatlık yapmak mevzuunda tereddütte idim. Bazı mahkemeler dolayısıyla Ankara, İstanbul, Konya gibi şehirleri de dolaşmıştım. Konya’da Millet Partisi davasına, Ankara’da yine Millet Partisi aleyhindeki davaya bakmıştım. Hasan Fehmi Ustaoğlu aleyhinde, inkılâplar aleyhindeymiş gibi bir kampanya başlatılınca İsmet Tümtürk Beyefendi’yle beraber, fahrî avukatlığını kabul etmiştim.</p>

    <p class="METIN_NORMAL">Necip Fazıl, Akşehir’de avukat olarak kalmama razı olmayarak İstanbul’a dönmem hususunda ısrar etmişti. Hatta onun tabiriyle söyleyeyim: “Balina Marmara’da yaşamaz. Sen iman ve küfür davalarına giren bir avukatsın. Senin yerin Akşehir değil İstanbul’dur.”</p>

    <p class="METIN_NORMAL">Yine, yedek subay olduğum bir dönemde, Akis dergisi Peygamberimiz (sallallahu aleyhi ve sellem) aleyhine bir yazı yayınlamıştı. Böyle menfur bir hâdiseye sessiz kalamazdım. Protesto için –üniformalı olarak– savcılığa, suç duyurusunda bulunmuştum. Bu dava basına intikal etmiş ve basında büyük yankı uyandırmıştı.</p>

    <p class="METIN_NORMAL">Yaptığım suç duyurusu gazetelerde yayınlanınca Muhterem Mehmet Aydın Bey, Muammer Topbaş Bey, Mehmet Emin Alpkan Bey, bir telgraf çekerek acele İstanbul’a gelmemi istemişlerdi. Konya’da ve Ankara’da avukatlık yapmam için yapılan teklifleri reddederek İstanbul’a geldim.</p>

    <p class="METIN_NORMAL">Muammer Topbaş Bey ve Mehmet Aydın Beylerle görüştüm. Muammer Topbaş Bey, İstanbul’a gelip yerleşmem gerektiğini, bu hususta, her türlü yardımda bulunacağını belirtmişti. Bu teklifi, Allah’ın bir lütfu olarak, düşündüm. Kabul ettim ve yazıhane aramaya başladım. Cağaloğlu’nda, Atay Apartmanında, bir daire buldum. Onun yarısını ikamet mahalli, yarısını da büro olarak kullanmaya karar verdim. Muammer Topbaş Beyefendi, yazıhanenin birçok ihtiyacını karşılamıştı. Bana –hizmet etmem için–vekâletlerini vermişlerdi. <span class="italik_metin" xml:lang="tr-TR">Hani, hadis-i şerifte, gördüğü hayırlar iyilikler karşısında</span><span class="italik_metin" xml:lang="tr-TR">, insanlara teşekkür etmeyenlerin Allah’a da şükretmeyecekleri ifade edilir. Onun</span> <span class="italik_metin" xml:lang="tr-TR">için Topbaş ailesinden gördüğüm bu yardımı her zaman hatırlamayı ve</span> <span class="italik_metin" xml:lang="tr-TR">zikretmeyi, Cenâb-ı Hakk’ın onlardan razı olmasını dilemeyi, bir</span> <span class="italik_metin" xml:lang="tr-TR">vazife bildim, biliyorum.</span> Evet, bu yazıhaneye artık tamamen yerleşmiştim. Yazıhanemdeki kütüphanede, Üstad’ın o eşsiz eseri, Sözler’i başımın hizasına gelecek bir yere koymuştum. İstanbul’a geldiğimizi duyan milliyetçi aynı zamanda dindar gençler, zaman zaman ziyaretime gelirlerdi. Bu arada, Mehmed Emin Birinci, Mehmed Fırıncı Bey ve bazı arkadaşlar da yazıhaneme zaman zaman uğruyorlardı. Kütüphanemdeki Sözler’i görmeleri, bana daha fazla yakınlık göstermelerine vesile olmuştu..</p>

    <p class="METIN_NORMAL">– Ağabey, Tahsin Ağabey’in telefonu o dönemlerde mi gelmişti?</p>

    <p class="METIN_NORMAL">– Cağaloğlu’nda, Atay apartmanında çalışmaya başladıktan bir müddet sonra, Ankara’dan bir telefon gelmişti. Tahsin Bey, kendine mahsus bir konuşma tarzıyla “Bekir Bey, kardeşim, Ankara’da bulunan bazı kardeşlerimizi tevkif ettiler. Acaba onların davasına girer misin?” diye bana teklifte bulunmuştu.</p>

    <p class="METIN_NORMAL">O zaman, Nur talebeleri, Üstad Bediüzzaman aleyhine yapılan neşriyata mukabele eden bir beyanname yayınlamışlar, bundan dolayı da tevkif edilmişlerdi. “Tahsin Ağabey, böyle önemli meseleler de hiç sorulur mu?”. Bana, “‘Bekir Berk! Kardeşlerimiz tevkif edildiler, acele Ankara’ya gel!’ demeniz gerekmez mi demiştim. Bu tashihime hak vererek “Evet, Bekir Berk kardeşim! Acele Ankara’ya gelmeniz lâzım!.” demişti.</p>

    <p class="METIN_NORMAL">Hemen hazırlandım. Ankara’ya gittim. Ankara’da Tahsin Tola Ağabey’le buluştum. Beni aldı, beraberce savcılıktan müsaade alarak cezaevine gittik. Cezaevinde avukatların bulunduğu yere geçtim. Önümde tel örgüler, arka tarafta demir parmaklıklar ve daha arkada yine tel örgüler ve onun arkasında mazlumlar, Mustafa Cahit Türkmenoğlu, Mehmed Emin, Bayram Yüksel, Mustafa Sungur, Kalpay Ural, Ceylan Çalışkan, Zübeyir Gündüzalp, Tahiri Mutlu, Rüştü Çakın, Cemalettin Günel karşımda idi. Davanın mahiyeti hakkında bilgi aldım.. Ve onlara bir sual sordum. Dedim ki:</p>

    <p class="METIN_NORMAL">“Müdafaamı iki şekilde yaparım. Ya bütün gayretimi, himmetimi sizin bir an evvel tahliye edilmenizi ve beraatınızı temine sarf ederim, o zaman dava çabuk bitebilir. Veyahut bütün gayretimi, himmetimi sizinle beraber temsil ettiğimiz davayı, müdafaa ettiğiniz hakikatleri müdafaaya hasrederim. O zaman mevkufiyetiniz uzayabilir, dava uzun sürebilir, hangisini istiyorsunuz?”</p>

    <p class="METIN_NORMAL">O fedakâr nur talebeleri hiç tereddüt göstermeden, “Bizi değil, davamızı müdafaa et. Üstad’ımızı müdafaa et.” demişlerdi.</p>

    <p class="METIN_NORMAL">Tahir Ağabey’in gözleri bir far gibi; Zübeyir Ağabey kınından çıkmış bir kılıç gibi; Ceylân zulme karşı, küfre karşı tebessüm eder gibi; Sungur Ağabey sonsuzluğun ötelerinden bakan bir ruh gibi ve her biri başka hâletteki mazlumlar olarak; fakat Hakk’a bağlı, davasına bağlı, Üstad’ına bağlı müminler olarak ayakta idiler. Dimdiktiler. Onların bu hâli beni mest etmişti. Böylece Risale-i Nur davalarının en mühimine girmiş oldum.</p>

    <p class="METIN_NORMAL">– Ağabey, Bediüzzaman Hazretleri’ne ilk defa ne zaman gitmiştiniz?</p>

    <p class="METIN_NORMAL">– Dava başladığı zaman ilk celsede mazlumların bir kısmı daha sonra da ikinci bir grup tahliye edilmişti. Savcı, eser hakkındaki mütalâasını hazırlamıştı. Ben de müdafaamı Dr. Tahsin Tola Bey’in evinde hazırlamıştım. Evet, evde muazzam bir cemaat vardı. Ben, nasıl bir müdafaa yapacağımı izah ederken polisler evi basmıştı. Tahsin Tola Ağabey, uygun bir dille polisleri eli boş göndermesini bilmişti.</p>

    <p class="METIN_NORMAL">“Bu mazlumların yarın mahkemede davası var. Avukatları geldi, müdafaayı hazırlıyor. Ben de Isparta milletvekiliyim.” demişti.</p>

    <p class="METIN_NORMAL">Polisler ikna olmuş ve evden ayrılmışlardı. Bu dar zamanda müdafaanın hazırlanması gerekiyordu. Bast-ı zamanın ve kerametin ne olduğunu o gece orada görmüştüm. Hulûs-i kalple Üstad’ına ve Nurlar’a bağlı olan Mustafa Sungur Ağabey, ellerini kaldırmış ve Allah’a iltica ile dua etmeye başlamıştı:</p>

    <p class="METIN_NORMAL">“Yâ Rab, zamanı genişlet ve müdafaamızı bize yetiştir!.”</p>

    <p class="METIN_NORMAL">Sonra ben söyledim onlar yazmaya başladılar..</p>

    <p class="METIN_NORMAL">O gece, “Risale-i Nur talebelerinin Ankara davası” diye bilinen müdafaanın esas kısmı tamamlanmıştı. Daktilo edilmesi sabaha kadar devam etmiş gene de bitmemişti. Arabada da yazmaya devam ederek mahkemeye gitmiştik. Tam çağırıldığımızda içeri girdik. Savcı, mütalâasını vermiş, mazlumların dini siyasete âlet ederek propaganda yaptıklarını iddia ile tecziye talebinde bulunmuştu. Bu isnadı çürütmem lâzımdı. Bu nedenle mahkemede söz alıp:</p>

    <p class="METIN_NORMAL">“Muhterem Başkanım, Savcı Bey falan ve falanın tecziyesini istiyorum veyahut beraatını istiyorum deseydi benim söyleyeceğim bir tek cümleydi. Müdafaamızı da hazırlamıştım ve okumadan size verecektim. Ama sayın Savcı maznunların gerçeğe aykırı olarak inkılâpların yapıldığı devrelerde, Cumhuriyet’in ilk yıllarında dine baskı yapıldı, laiklik çiğnendi iddiasında bulunduklarını söyleyerek maznunların bu esbap ile tecziyesini talep ettiğinden ben müdafaamı buna göre ayarlamak için mehil istiyorum.”</p>

    <p class="METIN_NORMAL">Mahkeme isteğimi makul karşılamış ve kabul etmişti. Müdafaamı, yeniden Rus tipi lâiklik, Garp tipi lâiklik anlayışlarını ve Türkiye’de dine yapılan baskıları açıklayarak daha geniş bir surette hazırlamıştım.</p>

    <p class="METIN_NORMAL">Tahsin Tola Bey’in evinde, merhum Ahmed Feyzi Ağabey’in isteği üzerine mahkemede okur gibi müdafaamı okumuş ve banda kaydettirmiştim. Daha sonra bu bandı Üstad Hazretleri’ne götürmüşler. Üstad, onu dinlemiş ve “Bekir Berk’i bana çağırın, bana getirin.” buyurmuşlar. Mahkemeden sonra beni Ankara’dan alarak doğrudan doğruya Üstad Hazretleri’nin yanına Isparta’ya götürmüşlerdi.</p>

    <p class="METIN_NORMAL">Otelde beklerken, Ceylan Ağabey haber götürdü. Üstad Hazretleri “Gelsinler.” buyurmuş. Üstad’ın huzuruna çıkmak üzere eve gittim. Odaya girdiğimde Üstad Hazretleri sağda, köşede bir karyolanın içinde yatmaktaydı. Yerde yarım daire şeklinde de Zübeyir Ağabey, Tahirî Ağabey, Sungur Ağabey, Rüştü Çakın Ağabey, diğer ağabey ve kardeşler bulunuyordu.</p>

    <p class="METIN_NORMAL">Şaban kardeş, Mustafa Acet Ağabey hepsi dizilmiş oturuyorlardı. Bu arada bir sandalye getirdiler ve Üstad’ın karyolasının yanına koydular. Üstad, benden sandalyeye oturmamı istedi. Ben baktım, sandalyeye oturduğum zaman, Üstad’dan daha yüksek bir pozisyonda olacaktım. Bu durum ruhuma çok ağır gelmişti. Bu nedenle sandalyeye oturmadım ve sandalyeyi geri bıraktım. Üstad’ın başının yanında yere diz çöküp oturdum. Üstad Hazretleri, benden sergüzeşt-i hayatımı anlatmamı istedi. Kırık dökük ifadelerimle yaşadığım serancameyi anlattıktan sonra Üstad tebessüm ederek “Sen bana hayatını anlattın, şimdi de ben sana hayatımı anlatayım!.” dedi.</p>

    <p class="METIN_NORMAL">“Eğer, söylediklerimi anlayamazsan Zübeyir’e sor, o sana tercüme etsin.” dediler ve Zübeyir Ağabey geldi, benim yanıma oturdu, beklemeye başladı. Ben, Üstad Hazretleri ne söylediyse anladım. O zaman bu hareketi şu şekilde değerlendirmiştim. Yani, Üstad Hazretleri bana demek istiyordu ki: “Beni her cihetten bilen, anlayan, anlatabilecek olan talebem, en müstesna, bana en yakın talebem Zübeyir Gündüzalp’tir. Bir derdin olursa, anlamadığın bir şey olursa, hakkımda öğrenmek istediğin bir şey olursa, önce ona sor.” demek istiyor neticesine vardım. Ve bu konuşma bittikten sonra, “Sen hoş gelmişsin, safa gelmişsin kardeşim.” demek suretiyle mülâkatın bittiğini, nezaketli bir şekilde anlattılar. Ben de hürmetle huzurlarından ayrıldım. Üstad Hazretleri’ni ilk defa bizzat tanımam bu şekilde olmuştu.</p>

    <p class="METIN_NORMAL">– Eskişehir’de Abdulvâhid Tabakçı Ağabey’in evine hiç gittiğiniz oluyor muydu?</p>

    <p class="METIN_NORMAL">– Elbette gidiyorduk. Bir defasında Tabakçı Ağabey bana “Sana bir müjdem var.” demişti. Merakla müjdenin ne olduğunu öğrenmeye çalışmıştım. “Üstad Bediüzzaman Said Nursî Hazretleri burada. Ziyaret etmek ister misin?” demişti. Ben de “Ruh-u canla!” demiştim. Evi iki katlı idi ve Üstad üst katta kalıyordu. Yukarıya çıktık. Tabakçı Ağabey, Üstad’ın bir an bile baş ucundan ayrılmayan sadık talebesi Zübeyir Ağabey’le konuştu. Üstad Hazretleri kabul buyuracaklarını söylemişler. Yukarıya çıktım. Beni Zübeyir Ağabey (Allah rahmet eylesin, nurlar içinde yatsın) karşıladı. Zübeyir Ağabey Risale-i Nur’un en müstesna talebesi, örneği, gerçek mânâsıyla, her mânâda İslâm’a, imana, Kur’ân’a, Nurlar’a, Bediüzzaman’a, bir fedai olarak teslim olmuş bir İslâm kahramanı idi. O, beni Üstad Hazretleri’nin huzuruna çıkardı. Üstad Hazretleri “Hoş gelmişsin.” buyurduktan sonra bazı hizmetleri kendilerine naklettim. Ve bu arada da Diyarbakır’da başımdan geçen hâdiseyi ve rüyayı naklettim. Ben, hâdiseyi ve rüyayı anlatırken Üstad Hazretleri tebessümle dinledikten sonra “Kardaşım, seni bana Allah gönderdi.” diyerek pencere kenarındaki bir tas içerisindeki yemeğini tuttu bana verdi. “Bunu ye!” dedi. Ben de Üstad “Ye.” deyince aldım, yemeye niyetlendim. Zübeyir Ağabey hemen elimden çekti, şöyle dedi: “Burada ayıp olur. Yandaki odada yersin.” Üstad’ın talebesi karşısında onu dinlemeyi vazife bildim ve “Peki.” dedim, Üstad Hazretleri’nden izin aldıktan sonra diğer odaya geçtim ve yemeğimi orada yedim.</p>

    <p class="METIN_NORMAL">Evet Bediüzzaman Hazretleri, ona, “Kardaşım, seni bana Allah gönderdi. Bana elli sene hizmet etmiş bir talebem gibi kabul ediyorum seni...” diyordu. Bu ne güzel iltifattı, insanın hem dünyasını hem de âhiretini mamur edecek bir Hak dostunun iltifatı. Mahkemelerde bülbül gibi konuşan Bekir Berk’in dili tutulmuştu. Hazreti Üstad’ın sorularına cevaplar verirken de kekeliyordu.</p>

    <p class="METIN_NORMAL">– “Biz istihdam olunuyoruz.” sözünü de yine Üstad burada, yemekten sonra mı söyledi?</p>

    <p class="METIN_NORMAL">– Hayır yemekten evvel söyledi. “Kardeşim, seni, bana Allah gönderdi. Biz istihdam ediliyoruz.” tam cümlesi böyleydi. “Biz bilmeden gizli bir kudret bizi istihdam ediyor, sevk ü idare ediyor.” tarzında, bu meâlde konuştular.</p>

    <p class="METIN_NORMAL">Bir başka defasında da İzmir’de bir mahkememiz vardı. Yine Risale-i Nur davası. Said Özdemir, Mehmed Emin, Mustafa Birlik. Mahkemeden sonra, Said Özdemir’in minibüsüyle yola çıktık. Isparta üzerinden Konya’ya ve sonra da Ankara’ya gidecektik. Minibüste ben, Mehmed Birinci Bey, Said Özdemir Bey, Doktor Esad Keşşafoğlu ile bir iki arkadaş daha vardı. Hep beraber yola çıktık. Aylardan Ramazan idi. Niyetliydik. Gece yarısından sonra Isparta’ya vardık. Üstad Hazretleri’ne haber gönderdik. Üstad Hazretleri Ramazan gecesinde sahura yakın vakitte bizleri kabul buyurdular. Ağabeylerimiz ve kardeşlerimiz ders yapıyorlardı.</p>

    <p class="METIN_NORMAL">Üstad Hazretleri, risaleyi sıra ile okutmaktaydı. Yalnız bazı kardeşler Üstad ders yaparken sürekli Üstad’ın simasına bakıyorlardı. Üstad, Dr. Esad Keşşafoğlu’na hitaben şiddetle “Bana bakmayınız.” diyordu. Keşşafoğlu yine bakmaya devam ediyordu. Hatta bir ara ben, içimden “Şuna bir yumruk vursam da başını öne eğsem mi?” diye düşünüyordum. “Üstad böyle söyledikten sonra niye bakıyor?” diye. “Yani bir tabip olarak acaba onun sıhhati nasıldır, değildir gibilerinden mi bakıyordu, yoksa Üstad’ın rağmına inat olsun diye mi bakıyor?” diye içime bir vesvese gelmişti. Ona, içimden, vurmak geçmişti. Fakat kendime hâkim oldum. Ders sırasında Üstad, sırayla kardeşlere risale okutturuyordu. Osmanlıcam iyi değildi. Onun için “Yâ Rabbi! Beni mahcup etme!” diye içimden geçirmekte idim. Tam bana geldiğinde tebessümle bana baktı ve “Kâfi, el-Fâtiha!” dedi.</p>

    <p class="METIN_NORMAL">Üstad, bize, bir tas yoğurt ve bir tas üzüm hoşafı ikram etti. Sonra “Misafirlerime lokantadan yemek getirin.” dedi. Kanaatim o ki bizlere menfi bir nazarla lokantalara bakmamak icap ettiği dersini de vermiş oldu. Ağabeyler, ayrıca, mutfaktan da bazı şeyler getirdiler. Bir sahur sofrası kuruldu. Ve sahurumuzu Üstad’ın ikramı üzerine, Üstad’ın misafiri olarak yaptık. Sabah namazımızı cemaatle kıldık. Ve oradan yine bir başka beldeye doğru yola çıktık..</p>

    <p class="METIN_NORMAL">Yine, bir gün, Üstad Hazretleri Ankara’ya teşrif etmişlerdi. Ankaralı kardeşler Beyrut Palas Oteli’nde yer ayırtmışlar. Üstad, evlere, dershanelere gitmek yerine oraya gitti. Ziyaretçi kabul etmiyordu. Sadece görüşmek istediği talebelerini yanına çağırıyordu.</p>

    <p class="METIN_NORMAL">Ders yapılan bir akşamın –ertesi günü Samsun’da bir davam olmasına rağmen– derste bulunmak nasip olmuştu. Dersi dinlerken, Üstad Hazretleri, mesleğimizin her zaman müsbet hareket olduğunu ifade etmişti. Bir ara sözü Abdülhamid Han Hazretleri’ne getirdiler. Onun, Yıldız Sarayı’nı bir üniversite gibi ilim meclisi yapmasını arzu ettiğinden bahsetti. Sonra, “Bu şefkatli sultana karşı, her ne kadar şiddetli elfazla hitap etmişsem de o mübarek ve veli bir padişahtır.” ifadeleri ile Abdülhamid Han Hazretleri’ni methetti. “Yâ Üstad, niye durup dururken Abdülhamid Han Hazretleri’nden bahsetti.” diye içimden bir vesvese geçti. Dersin sonunda izinlerini alarak ayrıldım.</p>

    <p class="METIN_NORMAL">Samsun’a giden bir tayyareye bindim. Yanımda Samsun’da hizmetlerde en önlerde koşturanlardan Ali Rıza Sağlamer Bey vardı. Samsun üzerine yaklaştığımız bir sırada uçak şiddetli bir şekilde hava boşluğuna düştü. Sanki çakılırcasına yere inmekteydi. Herkes çığlık atıyor feryat ediyordu. “Himmet eyle Üstad’ım!” diye haykırdığımı hatırlıyorum. Uçak, sanki altından yumuşak bir elle kavranılmış gibi sükûnetle yoluna devam etti. Uçaktan indik. Dershaneye gittik. Oradaki bir sohbet sırasında, Üstad Hazretleri’nin, Sultan Abdülhamid Han’ın aleyhinde olduğu, onun kıymetini bilmediği düşüncesi dillendirilince, Ankara’daki sohbette Üstad’ın neden Abdülhamid Han Hazretleri’nden bahsettiğinin cevabını bulmuş oldum! Bu görüşün tashihe muhtaç bir görüş olduğunu belirttim ve ekledim “ben bizzat şahidim. Bediüzzaman Hazretleri, Abdülhamid Han için müsbet düşüncelere sahiptir.”</p>

    <p class="Ara_Baslık_3" id="_idParaDest-49">Üstad’ı Konya’da Ziyaret..</p>

    <p class="METIN_NORMAL">Dr. Sadullah Nutku, Said Gecegezen ve bazı arkadaşlar aleyhinde, camide, Risale-i Nur okudukları iddiasıyla dava açılmıştı. Mahkemeye sevk edilmek üzere haklarında muameleye başlanmıştı. Bu sebeple tevkiflerine itiraz için Konya’ya gitmiş, lâyiha hazırlıyordum. Konya’da, Rıfat Filizer Bey’in yazıhanesinde tevkife itiraz dilekçelerimi hazırlamakta idim. Üstad Hazretleri’nin Ankara’dan yola çıktıklarını ve Konya’ya geleceklerini öğrendim. Aslında Üstad’ın Konya’dan Ankara’ya geleceğini, Ankara’dan Ceylan Çalışkan Ağabey, Halıcı Sabri Ağabey’e haber etmişti. Fakat Halıcı Sabri Bey ve oğulları bunu hiçbir kimseye bildirmemişlerdi.</p>

    <p class="METIN_NORMAL">Üstad’ın Ankara’dan Konya’ya yaklaşık 4 saatte gelmesi lâzımdı. Vaktin dolduğunu öğrenince tatlı bir telâşla Üstad’ı karşılamaya çalıştık. Fakat bunda muvaffak olamadık. Mustafa Kırıkçı yanımızdan ayrılıp evine vardığında, Üstad’ın arabası geliyor. Mustafa Kırıkçı, Üstad’ı karşılıyor ve üst kata çıkarıyor. Üstad Hazretleri karyolanın üzerine uzanıyor. Ve bir müddet orada kalıyor. Bu arada Mustafa Kırıkçı, hemen bana haber getirdi. “Üstad Hazretleri evde, istirahat ediyor” dedi. Ben de dedim ki, “Ben tevkiflere itiraz ediyorum, Üstad’ı ziyaret etmek isterim, fakat tevkiflere itirazı akşam beşe kadar bitirmem lâzım. Onun için çıkamıyorum. Hürmetlerimi arz edin ve benim için ellerinden öpünüz, mazeretimi bildiriniz.” Mustafa Kırıkçı, Üstad Hazretleri’ne gidiyor, benim tevkiflere itiraz lâyihası yazdığımı, bu sebeple gelemediğimi bildiriyor. Ve benim namıma özür diliyor, ellerinden öptüğümü bildiriyor. Üstad Hazretleri, “tam, tam, tam” onun tabiriyle böyle diyor. Yani hizmet esastır mânâsında. “Tamam, çok güzel, iyi, isabetli” mânâsında cevap veriyorlar.</p>

    <p class="METIN_NORMAL">Tevkiflere karşı hazırladığım itirazı bitirince, Üstad Hazretleri’nin, Eskişehir istikametine doğru yola çıktığını öğrendim. Bu kadar yakınıma gelmişken, Üstad’ımı görememek, onu ziyaret edememek, ruhuma çok ızdırap vermişti. Fakat Eskişehir’den, Zübeyir Ağabey’in telefonu yüreğime âdeta su serpmişti. Zübeyir Ağabey, Mustafa Kırıkçı’nın evinde Üstad’ın seccadesinin kaldığını ve Bekir Bey’in o seccadeyi alıp acele getirmesini istiyordu. Üstad bana ziyaret şerefini bahşetmek ve beni mükâfatlandırmak istiyor diye düşünmüştüm.</p>

    <p class="METIN_NORMAL">Derhal harekete geçtim. Mustafa Kırıkçı’dan seccadeyi getirmesini istedim. Mustafa Kırıkçı “Üstad Hazretleri karyolanın üzerinde yattı sonra da kalktılar gittiler hiçbir şeyi kalmadı.” deyince ben ısrarla “Zübeyir Ağabey Üstad’ın seccadesi orada kaldı, Bekir Berk onu alsın getirsin dediğine göre muhakkak seccade var, sen git bir daha bak!.”</p>

    <p class="METIN_NORMAL">Mustafa Kırıkçı tekrar eve gidiyor, bakıyor, hakikaten karyolanın üstünde Üstad’ın seccadesi duruyor.</p>

    <p class="METIN_NORMAL">Heyecanla seccadeyi getirdi. Seccadeyi Üstad’a götürmek istiyoruz. Fakat “şiddetli kar yağışı nedeniyle taksiler çalışmıyor” dediler. Oysa bizim taksi tutup hemen gitmemiz lâzım.</p>

    <p class="METIN_NORMAL">Polis, beni bir vesileyle bastırıp tevkif etmek istiyormuş. Taksicilere de “Bekir Berk, taksi isterse vermeyin.” diye sıkı sıkı tembih etmişler. Meğer Üstad Hazretleri beni o tuzaktan kurtarmak için, seccademi alsın gelsin diye haber göndermiş. Bu nedenle, Said Gecegezen kardeşe “Git, mutlaka mahalle aralarında kalan bir şoför vardır onları ara bul. Sonra şehir merkezine uğramadan gelip beni al.” dedim. Öyle de oldu zaten Said Gecegezen’le birlikte ihtiyatlı bir şekilde yola çıkmayı başarmıştık.</p>

    <p class="Ara_Baslık_3" id="_idParaDest-50">Vefa için</p>

    <p class="METIN_NORMAL">Hem namaz kılmak hem de Hamza Emek ve Çalışkan Ağabeyleri ziyaret etmek için Emirdağ’ına geldik. Çalışkan ailesi, bizleri, bir mümin hassasiyeti ve misafirperverliği ile ağırladı. Önce namazımızı kıldık. Ardından, sohbetimizi yaptık. Yemeği yedikten sonra, Eskişehir’e gitmek için müsaade istedik. Bizim, Eskişehir’e niçin gittiğimizi bilmedikleri hâlde, Hamza Emek ve Çalışkan Ağabeyler, Üstad Hazretleri’nin Emirdağ’da olduğunu söylemezler mi? Şaşırmıştık. Ağabeyler, vaktin ziyaret için geç olduğunu söylemelerine rağmen, bizi Üstad’ın çağırdığını söyleyerek hemen kalktık. Hamza Emek ve Çalışkan Ağabeyler de bize eşlik ettiler. Üstad Hazretleri’nin kaldığı eve vardık. Kapıyı çaldık. Zübeyir Ağabey beyazlara bürünmüş bir şekilde merdiven başında. Kapıyı çıngıraklı iple açtı. İçeri girdik. Zübeyir Ağabey merdiven başında, mahmur gözlerle ve biraz hayret etmiş gibi bize bakmakta. Biz bu vakitsiz ziyaretin sebebini anlatmaya çalışırken, Zübeyir Ağabey, Üstad’ın Eskişehir’e gitmekten vazgeçtiğini bu nedenle burada kaldıklarını ifade etti. Fakat istirahate çekilmeden evvel, bize, misafirlerinin geleceğini, şayet misafirler dinlenmek isterlerse, onları misafir edip yatırmalarını, yok hemen görüşmek isterlerse de kendilerini hemen kaldırmalarını istediğini söyledi. Ben, İstanbul’da davaların olduğunu bu yüzden süratlice hareket etmemiz gerektiğini ifade sadedinde “Üstad Hazretleri’ni görüp ondan imza alacaktık. Dava muvafakatini ondan alıp yarına yetişmemiz lâzım. Zaman geçirmeden Üstad’dan imza alıp yola devam etmemiz gerek.” diye söyledim. Bunun üzerine, Zübeyir Ağabey, bizi, Üstad Hazretleri’nin odasına aldı. Daha önce gördüğümde yalın bir kılıç gibi duran ve bakışları ile kalp ve ruhların derinliklerine nüfuz eden Üstad Hazretleri, yatağında yumuşak bir pamuk yumağı gibiydi.</p>

    <p class="METIN_NORMAL">Usulca yanına vardık. Üstad Hazretleri, kartopu gibi bembeyaz saçları, yumuşacık bakışlarıyla, beni ve Said Gecegezen’i kucakladı ve alınlarımızdan öptü. Sonra Üstad Hazretleri’nin seccadesini verdik. Tebessüm ederek aldı. Ondan sonra bize yanılmıyorsam 25 veya 50’şer kuruş yol masrafımızı verdi. Ben, İstanbul’daki bazı gazetelerin Üstad’a hakaretlerine karşı aleyhlerinde dava açmak için, imzalı dilekçeler vermelerini istirham ettiğimi söyledim. “Müsaade ederseniz hemen yazayım, imza buyurun.” dedim. Üstad “o zaman kaç tane istiyorsun?” dedi. Dedim ki birçok gazete var, birçok makale var, en az on-on beş tane olması lâzım üstelik altları pullanacak ve yanımda da az pul var!. Zübeyir Ağabey, pul getirdi fakat yine kâfi gelmedi. On-oniki tane pul var, üç tanesi pulsuz. Üstad Hazretleri’nden imza veya mühürlemelerini rica ettik. Zübeyir Ağabey, çok müdakkik ve tedbirli olduğu için Üstad adına pulsuz olanlara açık imza mühür basmak istemiyor. Ve biraz itiraz eder gibi bir vaziyeti oldu. Üstad ona “Hayır.” dedi. “Getir kâğıtları.” Üstad, ondan sonra mührünü basmaya başladı. Mührü, açık pulların üzerine basıyor. Onlar bitti. On iki tane, üç tane daha var. Onlara da hiç pulsuz açık imza mühür konulacak, onları da Üstad mühürlemeye başladı. Ben, Üstad’ım yeterli olur herhâlde dediysem de o, lâzım olur belki diyerek boş kâğıtları da mühürlemeye devam etti. Bitince de hemen imzalı mühürlü kâğıtları alıp Üstad Hazretleri’nin elini öptük ve geldiğimiz arabayla yine yola revan olduk. Eskişehir’e vardık. Ben, oradan İstanbul’a geçtim. Said ise Konya’ya döndü.</p>

    <p class="METIN_NORMAL">Konya’da bulunduğumuz sırada Mustafa Kırıkçı, Üstad’ın elinden başlayıp ayağını bile öptüğünü ifade edince bunun bana maalesef nasip olmadığını ifade ettim. Tabii bu duruma çok üzülmüştüm. Oradan ayrıldım ve gece İstanbul’a geldim, yattım.. Rüyamda baktım, Üstad Hazretleri karyolanın üzerinde aynen Mustafa Kırıkçı’nın evinde olduğu gibi yatıyor. Yaslanmış vaziyette ileriye doğru ayaklarını uzatmış. Ben Üstad Hazretleri’nin yanına girdim ve Üstad’ı da Beşiktaş’ta Tuz Baba türbesi var, onun yakınında görüyorum. Hâlbuki ben o sıralarda İstanbul’da Yeniçeriler caddesinde yazıhanemde, evimde oturuyorum. Üstad Hazretleri’nin ellerine sarıldım. Elini öptüm. Elinden itibaren de –ayağında çorapları vardı, çorabına kadar geldim– ayağını da öptüm. Ondan sonra kalktım huzurlarında tebessümle durdum. Üstad Hazretleri bana hitaben şöyle dedi: “Çin’e gidiniz.” Üstad Hazretleri onu dediği anda bir anda sanki dünya bir top güllesi gibi gözümün önüne geldi ve ben İstanbul’dan bakıyorum, Çin’e nasıl gideceğim. Çin’i görüyorum. İstanbul, Karadeniz sahilleri, İran, Afganistan ve Hindistan üzerinden Çin’e doğru yol var, onu görüyorum. Bir de düşünüyorum. “Ya öyle değil de Karadeniz’in şimalinden, Kırım, Kafkasya üzerinden Hazar Denizi ve Orta Asya üzerinden Türkistan ve Çin’e. Yerküresi gözlerimin önünde. Oradan mı gideyim, buradan mı gideyim, diye düşünüyorum. Ve uyandım ve o zaman Üstad’ın elini, ayağını öpemedim diye duyduğum hasretin Üstad tarafından giderilmiş olduğunun anladım. Ayrıca, bu rüyanın mânâsı ne olabilir? diye kendi kendime düşündüm.. “Çin’e gidin” deyince yani “İlim Çin’de de olsa arayın.” hadis-i şerifi gereğince, yani İslâmî ve imanî hakikatleri Çin’e dahi götürünüz, diye düşündüm. Bir ikinci mânâ da istikbalde, Sovyetler Birliği’nin dağılacağı, zincirlerin kırılacağı ve Hazar’ın güneyinden ya da şimalinden Çin’e kadar gidilebileceğine bir işarette bulunuyor şeklinde tevil ettim.</p>

    <p class="METIN_NORMAL">Uzun yıllar sonra Türkiye’den ayrıldım. Hacca gittim. Suudi Arabistan’da radyoda program yapmaya ve spiker olarak çalışmaya başladım. Radyonun, Türkistan bölgesine de yayın yapabilmesi için çok uğraştım. Hatta Türkistanlılardan Muhammed Emin İslâmî’ye rica ettim, gel bu radyoya müracaat et, vazife al, diye. Orta Asya’ya yayın yapılsın. Fikrimi o da kabul etti. Müracaatlar yapıldı. Suudi Arabistan idaresi kabul etti ve yayınlar başladı. Kısa bir süre sonra da Doğu Türkistanlılar için Suudi Arabistan hükümeti, Urduca meâlli Kur’ân-ı Kerîmler bastırdı. Ve bu kitapları göndermek için Suudi Arabistan Cidde Radyosu’nun Türkistan bölümünde çalışan bir zâtı görevlendirdi. O zât, Çin’de iken, Türkistan bölümünü dinleyenler için, Cidde Radyosu’nun frekansını arıyor. Döndüğünde “Senin konuşmanı Çin’de Cidde Radyosu’ndan dinledik.” dedi. O zaman Üstad’ın “Çin’e gidin.” sözündeki hikmetin bir mânâsını da böylece Suudi Arabistan’da müşahede etmiş oldum.</p>

    <p class="METIN_NORMAL">Sesim Çin’e varmıştı. O zaman Türkler, İstanbul’da benim Cidde Radyosu’ndaki konuşmamı dinliyorlardı. Aradan seneler geçti. Hastalandım. Londra’ya gittim. Derken kardeşlerimin duaları, dilekleri, gözyaşları ile bana iletilen ricalar üzerine İstanbul’a geldim. Burada tedavime devam edilirken, Hazreti İsa’nın (aleyhisselâm) nefesi değmişçesine; Hazreti İsa’nın (aleyhisselâm) semâdan yere nüzûl edip de deccaliyetin büyük deccalının setlerini kırdığının delili olurcasına, komünizmle idare olunan devletlerin teker teker yıkıldığına şahit oldum. Berlin Duvarı’nın yıkılmaya başlandığını işittim. Bu nedenle ben de Berlin’e gittim. O duvarın bir parçasını da ben çekiçledim. Oradan parçalar kopardım. Ve Üstad’ın rüyamdaki emrinin bir bir gerçekleşmeye başladığına şahit oldum.</p>

    <p class="METIN_NORMAL">Berlin’e gittiğimde, Üstad’ın, Rus esaretinden kaçarken bir müddet misafir kaldığı ifade edilen Adlon Oteli’ni buldum. Berlin Duvarı’nın yanındaki bu oteli ziyaret ettim. Otel beli bükülmüş, gözleri oyulmuş, saçları dökülmüş ihtiyar bir harabe hâlinde metruk bir vaziyette idi. Önünde fotoğraf çektirdim. Otelin önünde iki ağacın semaya yükselmekte olduğunu gördüm. Ağaçlardan birisi yemyeşil semaya uzanmış, Barla Çamdağı’nda Üstad’ın misafir kaldığı ağaç gibi ellerini semaya açmış sanki yalvarıyor ve baharı müjdeliyordu. O ağacın aynı kökünden çıkan ikinci bir ağacın da semaya yükselip ellerini açmışçasına, fakat kupkuru ve simsiyah olarak sanki komünizme karşı, diktatörlüğe karşı çarpışmış ve Berlin mezarlığında yatan Türk şehitlerinin toprak altından semaya uzanmış, Allah’a yakaran elleri gibi yükseldiğini gördüm yani hayal ettim. Ve onun önünde de fotoğraf çektirdim..</p>

    <p class="Ara_Baslık_3" id="_idParaDest-51">Sana Vurmam</p>

    <p class="METIN_NORMAL">Üstad Hazretleri, 1960 senesinde yine Ankara’ya teşrif etmişlerdi. Biz İstanbul’daydık. Ve Üstad Hazretleri’nin İstanbul’u da ziyaret etmesini, şereflendirmesini istiyorduk. Bu sebeple, Hakkı Yavuztürk’ün babası Tahsin Yavuztürk’ün evinde toplanmıştık. Bir telgraf çekelim ve Üstad Hazretleri’ni İstanbul’a davet edelim dedik. Üstad’ı, İstanbul’a beklediğimizi bildiren telgrafımızı hemen postahaneden gönderdik. Telgrafımız Üstad Hazretleri’ne iletiliyor. Üstad Hazretleri davetimizi kabul buyuruyor. Üstad’ın geleceğini bize bizzât Zübeyir Ağabey bildirmişti. Ankara karayoluna çıkarak, bir benzinlikte Üstad’ın arabasının gelmesini beklemeye başladık. Üstad Hazretleri’nin arabası görününce, işaret vererek, arabayı durdurduk. Selâmlaştık ve kendilerini beklediğimizi bildirdik. Avrupa yakasına araba vapuruyla geçtik. Üstad Hazretleri’ni Piyerloti Oteli’nde misafir etmek için tuttuğumuz odaya götürdük. Üstad Hazretleri orada kaldı. Gazeteciler Ankara’dan İstanbul’a niçin gittiğini sordukları zaman Üstad Hazretleri’nin “Avukatım Bekir Berk’e vekâlet vermek için gidiyorum.” buyurduklarını işittim. Bu arada şunu da arz edeyim: Daha evvel Ankara’ya teşriflerinde Üstad Hazretleri, Ankara’da bendenize bir vekâletname vermişlerdi.</p>

    <p class="METIN_NORMAL">Üstad’ın, Piyerloti Oteli’nde müteaddit dersleri olmuştu. Oteldeki odasında, Üstad Hazretleri’nin derslerine muhatap olmanın bahtiyarlığını, zevkini, lezzetini, sevincini doya doya yaşamıştım.</p>

    <p class="METIN_NORMAL">Üstad Hazretleri, talebeliğin vasıflarını sayarken hissiyatını hiçbir şeye karıştırmayan, bütün zerrâtıyla Risale-i Nur’a, Üstad’a bağlı talebeliğin ehemmiyetini nazarımıza veriyor ve bu arada da örnek olarak da Zübeyir Ağabey’i gösteriyordu. Şöyle ki, bir defasında, yanında, Zübeyir Ağabey’in başına yumruğuyla tak tak diye vurmuş, “Bu, işte mermer gibidir, odun gibidir.” deyip saçından alıp duvara çarptı. Zübeyir Ağabey hiçbir mukavemet göstermedi. Üstad’ın başına vurduğu darbelere de aynı şekilde tahammül etti. Ve sadakatin bir âbidesi olarak, gözlerimizin önünde şahlandı. Üstad Hazretleri bu arada yine Zübeyir Ağabey’in yüzüne şöyle bir de şamar vurdu. O zaman ben de Üstad Hazretleri’nin karşısında karyolanın kenarında oturmakta idim. İçimden şöyle geçirdim: “Bu, Üstad’ın muhabbetinin alâmetidir. Ah, dedim n’olur bir de bana vursa!” Ben böyle içimden geçirir geçirmez Üstad Hazretleri doğrudan doğruya bana döndü, tebessümle baktı, elini uzattı, çok hafif darbelerle vurarak “Sana vurmam, sana vurmam, sana vurmam.” dedi.</p>

    <p class="Ara_Baslık_3" id="_idParaDest-52">Küfrün Kırılan Bel Kemiği</p>

    <p class="METIN_NORMAL">İstanbul’da önce Çapa Tıp Fakültesi daha sonra da Vatan Hastanesi’ne yatırıldım. Artık ziyaretçilerim daha rahat gelebileceklerdi. Bir gün, yanıma, safiyet timsali, Allah için sevgi örneği kabul ettiğim bir şahısla, ilk defa gördüğüm esmer yüzlü bir şahıs gelmişti. Daha hoş geldiniz dememe bile fırsat bulamadan “Ağabey, senin dalgalandırdığın bayrağı yere düşürmedik. Zaferden zafere götürdüğün sancağı şimdi biz dalgalandırıyoruz, küfrün belini kırdık!.” demişti.</p>

    <p class="METIN_NORMAL">Bu meth ü senalı konuşmaya daha fazla dayanamazdım. Hemen konuşmalarını susturdum. “Kardeşim önce şunu bilmeli: Hizmetler, hayırlar, muzafferiyetler Allah’ın bir lütfu ve inayetidir. Allah’ın ikramıdır. Hiçbirimiz, bunlardan, nefsimize bir pay çıkaramayız. Çıkarmamalıyız da. Ama yine şunu da bilmeliyiz ki bütün şerler, bütün kötülükler bizim nefsimizdendir, bizdendir. Bu nedenle onların mesuliyetleri de bizdedir. İkramlar, muzafferiyetler Allah’ın biz âciz kullarına birer inayetidir, lütfudur. Onları kendimize mâl edemeyiz. Ve şunu da bilmemiz lâzım ki; küfrün belkemiğini kırdığını, ne ben, ne sen, ne de bir başkası iddia etmemelidir. Küfrün belkemiğini yıllar önce –Allah’ın izni ve inayeti ile– Bediüzzaman Said Nursî Hazretleri kırmıştır. Bunu eserlerinde de ifade etmiştir ve bizzat kendilerinden de dinlemek nasip olmuştur. Piyerloti Oteli’nde cereyan eden hâdiseyi onlara şu şekilde naklettim: Üstad Hazretleri, bizlere verdiği hususî derslerin birisinde, karyolanın üzerinden sustalı bir çakının düğmesine basılmışçasına ayağa kalkması bir oldu. Sanki bir yay gibiydi. Bizlere <span class="Bold_metin" xml:lang="tr-TR">“Evlâtlarım,</span> <span class="Bold_metin" xml:lang="tr-TR">merak etmeyiniz, size artık hiçbir kimse zarar veremeyecektir. Küfrün belkemiğini</span> <span class="Bold_metin" xml:lang="tr-TR">kırdım. Küfrün belkemiği kırılmıştır.” diye konuştuktan sonra bize Nurlar’ı</span><span class="Bold_metin" xml:lang="tr-TR">, Nur’un hakikatlerini tebliğden geri durmamamızı, bu müsbet meslek içinde</span> <span class="Bold_metin" xml:lang="tr-TR">hizmete, müsbet bir şekilde devam etmemizi beyan buyurdular. Ayrıca, birçok</span> <span class="Bold_metin" xml:lang="tr-TR">defa, akşam veya sabah namazı vakitleri iştirak ettiğimiz derslerinde daima</span> <span class="Bold_metin" xml:lang="tr-TR">toplayıcı, birleştirici, yapıcı bir hizmet çizgisi içinde kalmamızı tavsiye etmişlerdi</span><span class="Bold_metin" xml:lang="tr-TR">.</span></p>

    <p class="Ara_Baslık_3" id="_idParaDest-53">Biraz Rahat Bırakmadılar ki..</p>

    <p class="METIN_NORMAL">Üstad Hazretleri gazetecilerin verdiği rahatsızlık üzerine dönmeye karar vermişti. Evet, gazeteciler devamlı şekilde Üstad’ı rahatsız edip fotoğraf çekmek istiyorlardı. Hatta bir defasında, otelin balkonuna çıkıp, Üstad’ın, namaz kılarken fotoğrafını çekmişlerdi. Üstad da bu sebeple İstanbul’dan ayrılmaya karar vermişti. Üstad Hazretleri’ni yolcu edeceğiz. Otel, tıklım tıklım doluydu. Adım atacak yer yoktu. Odalar, salonlar, merdivenler, alt salon ve otelin kapısı, her yer dolu. İnsan selinden geçilmiyor. Yani bir arı kovanındaki peteğe üşüşmüş arılar gibi otel kaynıyordu. Üstad Hazretleri’ni alıp beraber otelin salonuna çıktığımız zaman gördüğüm manzara bana dehşet verdi. Çünkü herkes hüsn-ü niyet sahibi kabul edilemezdi. Üstad’ı rahatsız etmek isteyenler olabilirdi. Bunun için orada durduğumuz zaman ben, Üstad’ın etrafında bir çember oluşturmamızı rica ettim. Ve Zübeyir Ağabey’in önde Üstad’ın önünde, Üstad’a cepheden gelecek taarruzları karşılayacak şekilde durmalarını ayrıca sağında ben duracağımı, solunda Mehmed Emin’in durmasını, gerisinde de diğer Mehmed’in durmasını rica ettim. Ayrıca, bizim yalnızca Üstad’ı korumakla mükellef olduğumuzu; Üstad’a müteveccih olacağımızı, onu koruyacağımızı; yine Zübeyir Ağabey’in önünde bir kişi, benim sağımda bir kişi, Birinci’nin solunda bir kişi, Fırıncı’nın arkasında da bir kişi duracağını, onların da bizi koruyacaklarını söyledim. Arka tarafta da Üzeyir Şenler adlı muhterem bir kardeşimizin durmasını rica ettim. Üstad Hazretleri, fakire iltifat sadedinde, “Sen benim Abdurrahman’ım gibisin.”<span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-6" id="footnote-217-6-backlink">6</a></span> demişlerdi. Hareket etmiştik. Üstad’ı bu şekilde muhafaza ederek alt merdivenlere yürüdük, merdivenlerden indik, alt salonu geçtik ve tam otelin kapısından çıkarken birden bire, Üzeyir Şenler’in yerini terk etmiş olduğunu gördüm. Ben “Eyvah, geriden gelen bir şeyi görmeyecek, Üstad’a bir taarruz olabilir.” derken, Dünya gazetesi muhabirlerinden bir şahsın birden bire Üstad’ın başındaki sarığa el atmak istediğini gördüm. O esnada, yerini terk ettiği için kendisine hiddet ettiğim Üzeyir Şenler’in yetişip, Dünya gazetesi muhabirinin kolundan yakaladığı gibi otelin duvarına güm diye çarptığını gördüm. Bu suretle Üstad, onun tasallutundan kurtuldu.</p>

    <p class="METIN_NORMAL">Üstad’ı arabasına bindirdik. Bu arada bendeniz de şoför mahalline bindim, oturdum. Üstad’ı araba vapuruna kadar yolcu etmek üzere yola revan olduk.</p>

    <p class="Ara_Baslık_3" id="_idParaDest-54">İşte Üstad’ım, Ayasofya</p>

    <p class="METIN_NORMAL">Sultan Ahmet’e gelirken Ayasofya görünmüştü “İşte Üstad’ım, Ayasofya!” diye Ayasofya’yı gösterdim. Üstad melûl ve mahzun bir şekilde, boynu bükük Ayasofya’ya baktı. Ve yola devam ettik. Daha sonra araba vapuruna geldik. Kabataş’a, oradan araba vapuruna bindik yine gazeteciler vardı. Daha sonra ben İstanbul yolu kavşağına kadar Üstad’ın arabasında bulundum. Ve oradan ellerini öperek ayrıldım…</p>

    <p class="Ara_Baslık_3" id="_idParaDest-55">Üç Alâka</p>

    <p class="METIN_NORMAL">Üstad’ı bir diğer görüşüm Ankara’da olmuştu. Ankara’da, ziyaretimden sonra, Üstad Hazretleri, Eskişehir istikametine gitmek üzere ayrılacaktı. İstasyona kadar Üstad’ı yolcu etmek için otomobilin şoför mahalline bindim. Arabada Sungur Ağabey de vardı. Arabadan inerken Üstad Hazretleri’nin ellerine sarılıp öptüm. Üstad Hazretleri de başımdan, alnımdan öptüler. Kaldırımda doğrulunca, Üstad’ın başı belim hizasından aşağıda kaldı. Bu durum ağrıma gitti ve çömeldim. Caddedeki kalabalığın şaşkın bakışları arasında Üstad’a selâm vermeye çalıştım. Araba hareket etmişti. Fakat, Üstad Hazretleri arabayı durdurttu. Sungur Ağabey’i göndererek beni çağırttı. Çömeldiğim yerden kalktım ve Üstad Hazretleri’nin yanına gittim. Üstad Hazretleri, bana, “Seninle üç cihetle alâkam var. Birisi Risale-i Nur talebesisin, benim talebemsin, bu sebeple seninle alâkam var. İkincisi benim vekilimsin. Bu sebeple seninle irtibatım var. Bir üçüncüsü daha var fakat onu şimdi söylemeyeceğim.” dedi. Ve tekrar beni alnımdan, saçlarımdan öptü. Ben de ellerine sarılıp ellerini öptüm ve oradan ayrıldım. Üstad’ı, Eskişehir istikametine yolcu ettim.</p>

    <p class="METIN_NORMAL">Bu üçüncü bağlantının ne olabileceğini uzun yıllar düşündüm fakat bulamadım. Suudi Arabistan’da bulunduğum dönemlerde aziz ve muhterem Mustafa Sungur Ağabeyime bir mektup yazmıştım. Bu mektupta bu üçüncü bağlantının ne olabileceğini de sormuştum. Mustafa Sungur Ağabey hulâsa olarak “Bugün, Sözler Yayınevi’nde sizden bahsediyorduk. Bafralı Muammer Ağabey’le beraber, tebriğinizi de gördük. Çocuklarınızla beraber çektirdiğiniz aile fotoğrafınıza da baktık. Üstad’ın üçüncü alâkasıyla ilgili olarak Bafralı Muammer Ağabey şöyle bir tabirde bulundu: ‘Allahu âlem, bu, Bekir Berk’in şu anda Suudi Arabistan’da yaptığı hizmetlerle alâkalıdır. Radyodan Nurlar’ın neşri, Arapça Risaleler’in neşri, Risale-i Nur’un tanıtılması ile orada süren faaliyetlerine, radyo lisanıyla Nurlar’ın yayınlanması bunlara işaret ediyor.’ diyordu.”</p>

    <p class="METIN_NORMAL">İstanbul’a geldiğimde diğer bazı kardeşler de ‘Risale-i Nur camiasının, Üstad’ın mesleğine, meşrebine uygun müsbet hareket etme, yapıcı istikamette olma, birlik çalışmalarına, gayretlerine çalıştığına işarettir demişlerdi.’ Hakikati Allah bilir.” Ben sadece iki ayrı değerlendirmeyi nakletmeye çalıştım.</p>

    <p class="METIN_NORMAL">– Müminlerin, Müslümanların ve Risale-i Nur talebelerinin bir avukatı olarak, sizi en çok memnun eden bir hatırayı nakleder misiniz?</p>

    <p class="METIN_NORMAL">– Merhamet-i ilâhiyeye, aff-ı ilâhîye, mağfiret-i ilâhiyeye nail olmak ve hususan, hüsn-ü zanlara lâyık bir hâle erişmek benim en önemli niyazımdır. Bu bakımdan 1982’de Gaziantep’ten bana bir kısım iman hizmetkârı bacılarımızın yazdığı bir mektup ve onlara yazdığım cevap önemli bir hatıramdır.</p>

    <p class="Ara_Baslık_3" id="_idParaDest-56">Bir Tatlı Rüya..</p>

    <p class="METIN_NORMAL">Gazeteler, Bediüzzaman aleyhinde, vefatından iki-üç ay kadar evvel, çirkin yazılar ve iftiralarla dolu haberler yayınlamaya başlamışlardı. Hür Adam gazetesinde 1960’ın Ocak sonlarında “Bediüzzaman Ye’s’e Düşmüştür” başlığıyla çıkan bir yazıda da herkesin yeis içinde olduğu hatta Üstad’ın bile ümitsizliğe kapıldığı anlatılır. Bu durumdan oldukça rahatsız olan Bediüzzaman’ın Avukatı Bekir Berk, vakit geçirmeden süratle “Bediüzzaman Ye’s’e Düşmemiştir” başlığı altında Hür Adam gazetesine bir açıklama gönderir. Yazısında Üstad’ın her zaman ümitvar olduğunu hiçbir zaman ye’se düşmediğini ifade eder. O gece bir rüya görür. Rüyada bir yolun kenarında beklemektedir. Uzaktan bir fayton görünür. Faytona doğru meraklı bakışlarla dalgın dalgın bakarken fayton, yanında durur. Faytondan Üstad iner. Bekir Ağabey’in omuzlarını kavrar ve alnından öper. Tam bu esnada Mustafa Sungur, Isparta’dan Bekir Berk’in İstanbul’daki yazıhanesini arar. Telefonun sesi Bekir Ağabey’in tatlı rüyasını bir kama gibi keser. O, rüyanın kesildiği için kızgın kızgın telefonu kaldırır. Telefonun öbür ucundaki Sungur Ağabey, Üstad’ın tebrik ve dualarını bildirdikten sonra “Bekir Bey, Üstad’ımız yanımda. Seni alnından öpüyor!” der. Bekir Ağabey, alnındaki bu nur busesini ömrü boyunca şerefle taşımıştır.</p>

    <div class="_idFootnotes">
      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-6-backlink" id="footnote-217-6">6</a> Genç yaşta vefat eden çok sevdiği yeğeni Abdurrahman Ağabey’i kastediyor.</p>
      </div>
    </div>
  </div>
</body>
</html>
