<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>bekir_berk_epub_cc-17</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="bekir_berk_epub_cc" xml:lang="tr-TR">
  <div class="Basic-Text-Frame">
    <p class="ANA_BASLIK" id="_idParaDest-75">GURBETTE GEÇEN YILLAR VE<br/>
    MEKTUPLAR</p>

    <p class="Ara_baslik_2" id="_idParaDest-76">Necmeddin Şahiner’e Mektup (1)</p>

    <p class="METIN_NORMAL">3 Haziran 1974 Beyrut</p>

    <p class="METIN_NORMAL">Aziz Kardeşim Necmeddin!</p>

    <p class="METIN_NORMAL">Geçenlerde, bir gece, oturduğumuz apartmanın dairesinin kapısı çalındı. Koridora çıktığım zaman senin mert ve güleç yüzün ve tok sesinle “Ağabey!” diyerek boynuma atılışını gördüm... Evimiz bir bayram yerine döndü. Bu arada gelen mektubunu cennetten gelen bir davetiye gibi okudum. Ruhumu gölgelendiren bulutlar dağıldı. İçimde kopan fırtınalar dindi. Ruhum ve kalbim bahara gark oldu. İçimde kuşlar ötüşüyor. Sular şırıldıyor, yapraklar hışırtıyor. Kuzular çimenlerde, çiçekler arasında meleşerek zıplıyor. Sahilde, kumsaldaki çakıllar oynaşıyor. Martılarla, balıklar sanki kovalamaca oyunundalar. Yamaçlardan bir çobanın kaval sesleri, bir aşığın türküsü yükseliyor: “Oy Mehmed’im Mehmed’im” sesi dalga dalga dağılıyor. Rüzgâr ağaçların saçlarını tarıyor, çimenlerin yüzünü okşuyor. Ve ben hayalimin atına atlamış uçuyorum:</p>

    <p class="METIN_NORMAL">Şu görünen Ağrı Dağı’dır. Şu sular Karadeniz’in köpüklü dalgalarıdır. Boğaziçi’nde martıların kanadına atladım. Çam Dağı’ndan Hoyran Gölü’ne bakıyorum. İstersen sen gözlerimin yaşına bak. Ben Ankara Kalesi’ne bakıyorum. Gesi Bağları’nda geziyorum. Hacılar’da dolaşıyorum. Erciyes’e tırmanıyorum. Şimdi Van Kalesi’ndeyim. Şu görünen Bahtiyar Kuralkan’ın kabri, ötede duran ise Molla Hamid, Molla Münevver. Şu yamaçlarda at süren Nurs yolcusu Yaşar Damgacı. Diyarbakır surlarının önündeki çelik bakışlı Dilek,<span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-18" id="footnote-217-18-backlink">18</a></span> Erzurum yaylalarında Mustafa Polat sanki bir fırtınadır. Şu kalpaklı Hoca’ya Kırkıncı derler, istersen kırklardan de. Girlevik Şelâlesi’yle gürleyen sanki Refet Kavukçu’dur. Bitlis derelerinde sanki Molla Habib gürlemektedir bir makineli tüfek gibi Moskoflara karşı. Mardin yamaçlarında Şeyhmus Hazretleri boy vermiştir, bir hudut bekçisi gibi. Ermenek’ten kopan bir rüzgâr Eyüp Sultan sırtlarında, Sadullah Nutku ve Polat’la el eledir. Ve bütün Türkiye’yi seyreder gibidirler. Samsun’da Fettahoğlu’dur bizim destanımızı söyleyen. Ordu’nun dereleri nere akar bilmem. Zigana Dağları’nda dallardan dökülen benim yaşlarımdır. Kanım akmadı ama İzmir’in içinde vurulan benim. Şahlanan bir at gibi Nemçe ufuklarına bakan Selimiye’nin sırtına atlayıp Viyana ötelerine gitmek geliyor içimden. Rüyadan uyanıyorum. Beyrut’tayım. Dışarıda makineli tüfeklerin akisleri kulakları tırmalarken radyodaki Kur’ân-ı Kerîm gür pınarlar gibi çağlıyor. Vakit, gecenin sabaha inkılâp ettiği demler. Gideceğim yer ancak Huzurullah. “Allah’a ısmarladık” demek zamanı geldi. Ahmet Apay’a, Nazım Gökçek’e ve âlicenap kardeşlerime selâm ve hürmetlerimi iletivermeni dilerim.</p>

    <p class="METIN_NORMAL">Yazamayanlara yazmak kuvvetini bulamıyorum. Gazetedeki Üstad’la alâkalı tefrikan, içimizdeki tozu toprağı dağıtıyor. Sanki bir yeni sefere çıkar gibi ruhum şevkle doluyor. <span class="Metin-İ-i-Arap-a" xml:lang="ar-SA"><span><img alt="9477.png" class="_idGenPageitem-35" src="../Images/9477.png"/></span></span> <span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-19" id="footnote-217-19-backlink">19</a></span> diyen hafız <span class="Metin-İ-i-Arap-a" xml:lang="ar-SA"><span><img alt="9479.png" class="_idGenPageitem-36" src="../Images/9479.png"/></span></span><span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-20" id="footnote-217-20-backlink">20</a></span> ’le sonu mühürlüyor. Ben ise devam etmek istiyorum. Yeni bir hayata başlar gibi, kundaktan çıkar gibi, harabe bir evi siler süpürür gibi içimdeki tozları, toprakları silmek ve yıkamak istiyorum. Kur’ân’la yıkamak istiyorum. Nurlar’la yıkamaya çalışıyorum. Acz ve fakrını idrak eden bir kişi olarak gözyaşlarıyla, dua ile niyazla yıkamak istiyorum. Rahmet-i ilâhiye’nin damlalarından, Cenâb-ı Hakk’ın af ve rahmetinden doyasıya istifade etmek istiyorum. Bunun, âlicenap dostların, masum kardeşlerin dualarından başka bir şeyle de mümkün olacağına, tahakkuk edeceğine kâni olamıyor ve bu sebeple dualarının devamını temenni ediyorum.</p>

    <p class="METIN_NORMAL">Rıza-yı ilâhîye nail olmanı dilerim. Soranlara selâmlar.</p>

    <p class="İTALİK-İSİM-SAĞA">Bekir BERK</p>

    <p class="Ara_baslik_2" id="_idParaDest-77">Beyrut’tan, Nazım Gökçek’e Mektup..</p>

    <p class="METIN_NORMAL">Aziz Kardeşim Nazım!</p>

    <p class="METIN_NORMAL">12 Haziran 1974 tarihli mektubunuzu yeni aldım. Cenâb-ı Hak, ebeden razı olsun. Cenâb-ı Hakk’a, bana senin gibi bir kardeş bahşettiği için de şükrediyorum. Şükrediyorum. Şükrediyorum Allah’a, seni bana, beni sana kardeş eylediği için...</p>

    <p class="İTALİK-METİN-PARAGRAF">Mektubunuz martı kanatlarında gelen enginlik duygusu,</p>

    <p class="İTALİK-METİN-PARAGRAF">Mektubunuz cennetten esen bir rüzgâr sanki,</p>

    <p class="İTALİK-METİN-PARAGRAF">Mektubunuzda Süphan Dağı eteklerinden yükselen dualar var,</p>

    <p class="İTALİK-METİN-PARAGRAF">Mektubunuzda Kop Dağı’ndan eser var,</p>

    <p class="İTALİK-METİN-PARAGRAF">Mektubunuzda Polat’ın hayali var,</p>

    <p class="İTALİK-METİN-PARAGRAF">Mektubunuzda Van Gölü’nün dalgalarının sesini dinler gibiyim,</p>

    <p class="İTALİK-METİN-PARAGRAF">Mektubunuzdan Şehit Şahin Bey’in Köprübaşındaki şahlanışını seyreder gibiyim,</p>

    <p class="İTALİK-METİN-PARAGRAF">Mektubunuzla</p>

    <p class="İTALİK-METİN-PARAGRAF">Artar cihada şavkımız</p>

    <p class="İTALİK-METİN-PARAGRAF">Fahr-i Rüsul Sultanımız,</p>

    <p class="İTALİK-METİN-PARAGRAF">Şer’i bize ihsan-ı Hak,</p>

    <p class="İTALİK-METİN-PARAGRAF">Uğrunda aksın kanımız!..</p>

    <p class="İTALİK-METİN-PARAGRAF">Ahdi, gürler gibidir. Hep marş okuyoruz:</p>

    <p class="İTALİK-METİN-PARAGRAF">Şu kopan fırtına Türk Ordusu’dur Yâ Rabbi!..</p>

    <p class="İTALİK-METİN-PARAGRAF">Sen’in uğrunda ölen ordu, budur Yâ Rabbi!..</p>

    <p class="İTALİK-METİN-PARAGRAF">(Bana böyle bir ölüm veya hayat nasip et Yâ Rabbi!..)</p>

    <p class="İTALİK-METİN-PARAGRAF">Ve yollarda beraberiz:</p>

    <p class="İTALİK-METİN-PARAGRAF">Yürekler kabarık, gözlerde damla...</p>

    <p class="İTALİK-METİN-PARAGRAF">Sen böyle yürürken tuğla, sancakla,</p>

    <p class="İTALİK-METİN-PARAGRAF">İslâm zaferleri geliyor akla.</p>

    <p class="METIN_NORMAL">Şu anda, Ağrı’nın gölgesinde, Iğdır Ovası’nda gidiyoruz. Şimdi Rus hududunda, bir akşam alacalığında senin imamlığında akşam namazını kılıyoruz. Biraz ilerde Mehmetçikler durmakta. Ağrı’dan Kırkıncı’nın diyarı Erzurum’dan sesler geliyor kulaklarıma. Kars kalesinde marş okumaktayız. Zigana Dağları, Karadeniz’in ak köpüklü dalgalarının kayalarla boğuştuğu sahil şehirlerinden yıldırım gibi geçiyoruz. Karlarla beyazlara bürünmüş olan şu dağ: Ilgaz Dağları olsa gerek. Bak şimdi Isparta’nın Gölcüğü’nden inip, güller arasından geçip Sav kenarından gidip, ölümle kucaklaştıktan sonra Antalya’dan yine yola çıktık. Anamur, Silifke, Mersin, Adana, İskenderun.. Derken Antakya Adliyesi’ne varmışız. Hızır’ın (aleyhisselâm) ayak bastığı sahilde, Akdeniz’in dalgaları kumsalla oynaşıyor. Ve sonra tekrar dönüş, Belen eteklerinden Antep-Maraş istikametine gitmekteyiz. Hayalim bir şeritli yol gibi. Elbistan yolları, Malatya, Elazığ, Tunceli, Erzincan: Erzincan’da bir kuş var, kanadında gümüş var dese de şarkılar, orada Refet Kavukçu ve arkadaşlarından başka kim var? Girlevik Şelâlesi, gürleyen sular. Tortum yolları. Bayburt-Çayeli. Buradan Toroslar’a geçip, Şekerpınarı’ndan su içelim. Ankara’nın taşına ister bak, ister bakma; gözlerimin yaşını zaten göremezsin. Ankara’dan en kara bir hâlette ayrılan kişi Emirdağ yollarında. Oradan Eğirdir-Barla istikametine sıçradı hayali. Şu anda Çam Dağı’nda, katran ağacının dibinden Hoyran Gölü’ne bakmaktayız. Sıddık Süleyman merhum, Hafız Bahri, saymakla biter mi nurâni kafilenin erleri, kumandanları. Sol tarafta boy veren Babadağ’dır. Uzaktan kaval sesleri ve çıngırakların musikisi işitilmektedir. İzmir, ah İzmir!. Çamlık’taki nöbetçi ne bahtiyarsın. Ya şehit teğmen Oğuz. Nazif Çelebi, Sadullah Nutku ve Zübeyir Ağabeyler ne bahtiyar onlar. Atıf Ural, Abdülkadir Çalışkan, Hasan Çalışkan, Abdülmecid Ünlükul, Hasan Feyzi ve Hafız Ali Ağabeyler, Abdurrahman Tan, Hamid Kuralkan, Celâl Alıcı, Çaycı Emin Ağabey, Ali Çavuş, Molla Münevver, Habibler, Abdurrahmanlar, Ezener Ağabey, Nur’un başkumandanı Bediüzzaman Said Nursî Hazretleri sizler bize şefaatçi olunuz!..</p>

    <p class="METIN_NORMAL">Karlı dağlar, derin dereler ardındaki Yaşar Damgacı. Cenâb-ı Hak, sizlerden ebeden razı olsun. Şu anda hep beraber muhakkak sohbet etmekte, cennet gibi altından ırmaklar akan mahallerde oturmuş konuşmaktasınız. İyi hâlleri görüp, duyunca sevinenler, nahoş hâllerde ızdırap duyanlar Allah’ın lütfuyla bize himmet edin. ‘Tevbe et, tevekkül et!’ emrine uyduk. “Ancak O’nun kudretiyle, iradesiyle her müşkül hallolur ve kapalı kapılar açılır. Ve O’nun zikriyle kalbler mutmain olurlar. Binaenaleyh necat ve halâs ancak Allah’a iltica ile olur.”<span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-21" id="footnote-217-21-backlink">21</a></span></p>

    <p class="METIN_NORMAL">Evet, acz ve tevekkül ile fakr ve iltica ile nur kapısı açılır, zulmetler dağılır...</p>

    <p class="METIN_NORMAL">Silâhınız; istiâze ve istiğfar ile hıfz-ı ilâhîye ilticadır. Nasıl nefse itimat edilebilir? “Nefsini itham eden, kusurunu görür. Kusurunu itiraf eden, istiğfar eder. İstiğfar eden, istiâze eder. İstiâze eden, şeytanın şerrinden kurtulur.”<span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-22" id="footnote-217-22-backlink">22</a></span> hakikatinin idraki içindeyiz elhamdülillâh..</p>

    <p class="METIN_NORMAL">O zât-ı âlîşânın,</p>

    <p class="METIN_NORMAL">“Ey insan! Senin elinde gayet zayıf, fakat seyyiâtta ve tahribatta eli gayet uzun ve hasenâtta eli gayet kısa, cüz-ü ihtiyârî namında bir iraden var. O iradenin bir eline duayı ver ki, silsile-i hasenâtın bir meyvesi olan cennete eli yetişsin ve bir çiçeği olan saadet-i ebediyeye eli uzansın. Diğer eline istiğfarı ver ki, onun eli seyyiâttan kısalsın ve o şecere-i mel’unenin bir meyvesi olan zakkum-u cehenneme yetişmesin. Demek; dua ve tevekkül, meyelân-ı hayra büyük bir kuvvet verdiği gibi; istiğfar ve tevbe dahi, meyelân-ı şerri keser, tecavüzatını kırar.”<span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-23" id="footnote-217-23-backlink">23</a></span> hakikatini idrak ederek hareket etmeye çalışmaktayız.</p>

    <p class="METIN_NORMAL">“Muhakkak güzel ameller, kötülükleri giderir.”<span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-24" id="footnote-217-24-backlink">24</a></span> beyan-ı ilâhîsinin ifade ettiği müjde karşısında Cenâb-ı Hakk’ın daima güzel ameller nasip etmesini niyaz etmekteyim.</p>

    <p class="METIN_NORMAL">Evet, kâinat hâdisâtı arasında sıkışmış, dünya müzahrefatı içinde boğulmak derecesine gelmiş ve bütün kâinat, mevcudatı kendisine düşman kesilmiş ve yetimhane bir şefkat ve matemhane bir merhametin sıkleti altında beli bükülmüş ruhlara melce ve mence yalnız Allah’tır.”</p>

    <p class="METIN_NORMAL">Evet, bunu bilerek “Ey Rabb’im! Sen’in mağfiret deryan benim günahımdan daha geniştir, amelimden çok rahmetinden ümit ederim.” hadisi şerifindeki hakikati aksettiren Üstad Hazretleri’nin “Erhamü’r-râhimîn’den rahmet kapılarını bize açmasını tevfikini refik eylemesini niyaz ile kusurumuzun ve hatamızın affını talep ile hamd ediyoruz.”</p>

    <p class="METIN_NORMAL">Peygamber-i Zîşân’ın beyanında buyurulan “Kullarının sevabını gösterip günahlarını gizleyen Rabb’imizi tesbih ve hamd ederiz.” diye niyaz eden melekler gibi, Rabb’imizi tesbih ve hamd ederiz.</p>

    <p class="METIN_NORMAL">Ve “Kendi ayıplarını, kusurlarını düşünmekten, başkalarının ayıplarını kusurlarını araştırmayanlara müjdeler olsun.” müjdesine ittiba edenlerden Allah’ın razı olmasını niyaz ederiz.</p>

    <p class="METIN_NORMAL">Aziz Kardeşim Nazım!</p>

    <p class="METIN_NORMAL">Türkiye’den ayrılmadan önce bana ilk inşirahı veren her zamanki gibi yine Sungur Ağabey olmuştu. Sonra en yakın alâka ve mertliği, dostu olabilenin kendini dünyanın en bahtiyarlarından saymaya hakkı olan Badıllı’da gördüm ve onun yanında, aynı haslette Necmeddin Şahiner’in hayali gözlerimin önünden gitmiyor.</p>

    <p class="METIN_NORMAL">Mektuplarından ferah bulduğum hakikaten ilk grup ise yine Necmeddin Şahiner, Nazım Gökçek ve Ahmed Apay olmuştu. Abdülvahid Mutkan’dan aldığım mektubu da zikretmek isterim. Onun ardından Hâkim Mehmed Bey ve en son olarak senden almış bulunuyorum. Bütün bunların arasında müstesna bir mevkii olan Zeynep Münteha Bacı’dır. Onun satırları daha Cidde’de iken bana inşirah taşımaya başlamıştı.</p>

    <p class="METIN_NORMAL">Bu arada Mustafa Sungur Ağabey’in bir îması ise ruhumu cennet kuşlarının kanat sesleriyle doldurdu. Cenâb-ı Hak, ondan ve sizlerden ebeden razı olsun!..</p>

    <p class="METIN_NORMAL">Kilis’ten Muharrem Hoca’ya, Şevki Bey’e ve diğer arkadaşlara hususan Cuma ve Ahmet Hamdi’ye pek çok selâmlar...</p>

    <p class="METIN_NORMAL">Annenizin ve babanızın ellerinden öper, dualarının devamını dilerim.</p>

    <p class="METIN_NORMAL">Ehl-i sadakatin şe’ni neyse onu yapan Gökçek kardeşimin rıza-yı ilâhîye nail olmasını niyaz eder, dualarının devamını tekrar tekrar temenni ederim.</p>

    <p class="METİN-NORMAL_sag">Âciz, kusurlu, günahkâr ve garip</p>

    <p class="İTALİK-İSİM-SAĞA">Bekir BERK (Tâib)</p>

    <p class="Ara_baslik_2" id="_idParaDest-78">Anneye Mektup</p>

    <p class="METIN_NORMAL">Avukat Bekir Berk, Beyrut’tan ilk gurbet mektuplarından birisini 26 Temmuz 1974 tarihinde annesi Fatma Berk Hanımefendi’ye gönderiyordu:</p>

    <p class="METIN_NORMAL">Anne, şu anda gece yarısı oldu. Cuma gecesi olmasının ötesinde, bu gecenin ayrı bir değeri var. Leyle-i Regâip yani Regâip Kandili.</p>

    <p class="METIN_NORMAL">Işıklar içindeki İstanbul gözlerimin önünde. Kubbeler nura gark olmuş. Minarelerden, mahyalardan etrafa ışık ve nur yağıyor. Gece karanlık, gece rüzgârlı.. Ama bu gece, bilhassa göklerden rahmet yağıyor. Çünkü bu mübarek gecenin yüzü suyu hürmetine Cenâb-ı Hak rahmet kapılarını açmış. Bu gece tevbe gecesi, bu gece dua gecesi, bu gece yakarış gecesi, bu gece niyaz gecesi. Eller duada, ellerin kıblesi göğe açılmış. Bu gece inşâallah günahlar silinir, bu gece inşâallah kalpler yumuşar, sadırlar genişler, nurla dolar. Alınlar secdeye iner ve gözlerden nedamet incileri dökülür. Bu gece, rahmetin coşup gürleyerek aktığı bir gece;</p>

    <p class="METIN_NORMAL">Yâ Rabbi! Bu gecenin hürmetine, anneme mağfiret eyle!..</p>

    <p class="METIN_NORMAL">Yâ Rabbi! Bu gecenin hürmetine annemin eğer var ise kusurlarını, kabahatlerini affeyle!..</p>

    <p class="METIN_NORMAL">Yâ Rabbi! Bu gecenin hürmetine seyyiâtları hasenâta tebdil eyle!..</p>

    <p class="METIN_NORMAL">Yâ Rabbi! annemin sıkıntılarını bertaraf eyle!..</p>

    <p class="METIN_NORMAL">Yâ Rabbi! Annemin dünyasını da âhiretini de mamur eyle!..</p>

    <p class="METIN_NORMAL">Yâ Rabbi! Annemin dileklerini kabul buyur!..</p>

    <p class="METIN_NORMAL">Yâ Rabbi! Annemin hayır dualarını gerçekleştir!..</p>

    <p class="METIN_NORMAL">Yâ Rabbi! Anneme sekine ihsan buyur!..</p>

    <p class="METIN_NORMAL">Yâ Rabbi! Anneme huzur ver!..</p>

    <p class="METIN_NORMAL">Yâ Rabbi! Anneme sıkıntı gösterme!..</p>

    <p class="METIN_NORMAL">Yâ Rabbi! Annemi imandan, Kur’ân’dan, hayırlardan, iyiliklerden, güzelliklerden ayırma!..</p>

    <p class="METIN_NORMAL">Yâ Rabbi! Annemin yüzünden tebessümü eksik etme!..</p>

    <p class="METIN_NORMAL">Yâ Rabbi! Annemin lisanından bütün ehl-i imana hayır duaları yükselsin!..</p>

    <p class="METIN_NORMAL">Yâ Rabbi! Annem, herkesin hayırlarını görsün, hayırlarını söylesin!..</p>

    <p class="METIN_NORMAL">Yâ Rabbi! Annem, kusurları örten, hayırları gösteren, etrafa müjdeler veren bir hanımefendi olarak sevgi ve şefkat dağıtsın!..</p>

    <p class="METIN_NORMAL">Yâ Rabbi! Annemi dünyadan âhirete giderken meleklere refik eyle!..</p>

    <p class="METIN_NORMAL">Yâ Rabbi! Anneme son nefeste kelime-i şahadetle âhirete göçmek nasip eyle!..</p>

    <p class="METIN_NORMAL">Yâ Rabbi! Anneme kabir sıkıntısı hissettirme!.. Münker-Nekir’e tatlılıkla, güzellikle, rahatlıkla, Sen’in rızana uygun, en güzel cevap vermeyi nasip eyle!..</p>

    <p class="METIN_NORMAL">Yâ Rabbi! Annemin kabrini güller, yaseminler, ıtırlar, karanfiller ve bunların emsali çiçeklerle süslendir!..</p>

    <p class="METIN_NORMAL">Yâ Rabbi! Annemin kabrini bülbüller, kanaryalar ve onların emsali güzel sesli kuşlar ve sesleriyle şenlendir!..</p>

    <p class="METIN_NORMAL">Yâ Rabbi! Anneme kabrinde melekleri arkadaş eyle!..</p>

    <p class="METIN_NORMAL">Yâ Rabbi! Annemin kabrinden ona cennetteki nasip buyuracağın cennet makamlarını seyrettir!..</p>

    <p class="METIN_NORMAL">Yâ Rabbi! Annemin berzah seyahatini kolaylaştır!..</p>

    <p class="METIN_NORMAL">Yâ Rabbi! Anneme, kıyametin dehşetini duyurma!..</p>

    <p class="METIN_NORMAL">Yâ Rabbi! Mahşerde annemi sıkıntıya düşürme!..</p>

    <p class="METIN_NORMAL">Yâ Rabbi! Annemi Arş’ın gölgesinde gölgelendir. Havz-ı Kevser’den ferahlandır. Efendimiz’in Sancağ-ı Şerif’i altında cem olanlardan, Mehdi-i Âzam Bediüzzaman Said Nursî’nin kafilesiyle geçenlerden eyle!..</p>

    <p class="METIN_NORMAL">Yâ Rabbi! Annemin defterini sağından verdir!..</p>

    <p class="METIN_NORMAL">Yâ Rabbi! Annemin hesabını hiçbir sıkıntı, endişe ve korku hissettirmeden gör, cennetinin beratıyla berk ve Burak süratinde, Sırat’tan geçerken cennete dâhil olanlardan eyle. Ru’yet-i ilâhîye mazhar olanlardan eyle!..</p>

    <p class="METIN_NORMAL">Yâ Rabbi! Annemi bana daima hayır dua etmekten ayırma!..</p>

    <p class="METIN_NORMAL">Yâ Rabbi! Annemi namazından, duasından, ibadetinden, orucundan ayırma!..</p>

    <p class="METIN_NORMAL">Yâ Rabbi! Annemi Sana daima şükredenlerden eyle!..</p>

    <p class="METIN_NORMAL">Yâ Rabbi! Annemi gaflete, gurura ve ucuba düşürme!..</p>

    <p class="METIN_NORMAL">Yâ Rabbi! Annemi Peygamber Efendimiz Hazreti Muhammed (aleyhissalâtü vesselâm)’ın Sana sığındığı hâllerin şerrinden koru!..</p>

    <p class="METIN_NORMAL">Yâ Rabbi! Annemi Peygamber Efendimiz Hazreti Muhammed (aleyhissalâtü vesselâm)’ın dilediği hayırlara kavuştur!..</p>

    <p class="METIN_NORMAL">Muhterem Annem! Sana, şu an duadan başka bir yardımda bulunamıyorum. Senin sıkıntıların benim sıkıntılarımdır. Senin sevinçlerin benim sevinçlerimdir. Senin borçların benim borçlarımdır. Sana söylediklerim, sana yazdıklarım, senden istirham ettiklerim, seni Allah katında, kulların indinde üstün kılacak şeylerdir. Senin için sadece hayır, sadece iyilik, sadece güzellik, sadece rahmet diliyorum. Sana Allah’ın hoşuna gitmeyecek hiçbir şey söylemem. Seni Peygamber Efendimiz’in beğenmeyeceği hiçbir şeye teşvik etmem.</p>

    <p class="METIN_NORMAL">Aziz anne, şu anda gözlerimin önünde çocukluk günlerimin, kandil günleri, ramazan geceleri tütüyor. Şu anda gözlerimin önünde başında beyaz yaşmağın, seccadede oturmuş, ellerini semaya kaldırmış, gözlerinden yaşlar akarak seni dua ederken görür gibiyim. Şu anda kalbinden, ruhundan kopan hayırları bütün ehl-i iman, bütün Risale-i Nur talebeleri, bütün evlâtların ve hususan şu anda gurbette, garip, kimsesiz, bîçare, yalnız kalmış benim için dua ettiğini hisseder, işitir gibiyim.</p>

    <p class="METIN_NORMAL">Anne! Bana dua et ki, Rabb’im bana af buyursun. Seyyiâtımı hasenâta tebdil eylesin. İman ve Kur’ân hizmetinde istihdam buyursun, rızasına kavuştursun, rızasından ayırmasın. Hüsn-ü hâtime bahşeylesin. Bütün şerlerden, azaplardan korusun, cehennemden mahfuz ve cennet-i firdevsine kabul buyursun.</p>

    <p class="METIN_NORMAL">Dua et benim için anne!..</p>

    <p class="METIN_NORMAL">Dua et bana anne!..</p>

    <p class="METIN_NORMAL">Hayırla yâd et beni anne!..</p>

    <p class="METIN_NORMAL">Hayırlar dile bana anne!..</p>

    <p class="METIN_NORMAL">Regâip Kandili’ni ve gelecek kandillerini vesâir mübarek gün ve gecelerini, Ramazan Bayramını kutlarım anne. Allah’a ısmarladık derim anne!..</p>

    <p class="METİN-NORMAL_sag">Âciz, kusurlu, bîçare, garip</p>

    <p class="İTALİK-İSİM-SAĞA">Bekir BERK</p>

    <p class="Ara_baslik_2" id="_idParaDest-79">Ona Ait Bir Gurbet Mektubu</p>

    <p class="METIN_NORMAL">Bekir Berk, hasret dolu gurbet mektuplarından ve mübarek diyarlardan 27 Mart 1975’te bize şunları yazıyordu:</p>

    <p class="METIN_NORMAL">Sözleriyle, yazılarıyla, kalbime Allah için muhabbetin ışık ve aydınlığını, rahmetini yağdıran aziz kardeşim, mübarek dostum, melek ruhlu dünya-ahret kardeşim!</p>

    <p class="METIN_NORMAL">Sesin de bahar rüzgârının uğultusu, kuşların cıvıltısı, güllerin, yaseminlerin rengi ve kokusu görülen ve duyulan kişi, satırlarında derelerin şırıltısını, dalgaların sesini dinlediğim cennet yolcusu.</p>

    <p class="METIN_NORMAL">Mektuplarını okurken sanki tozlarım, topraklarım, kirlerim yıkanıyor. Mektuplarını okurken cehennem uğultuları yerine, cennet müjdesi sesler işitiyorum. Mektuplarını okurken karlı dağların doruklarına yükselir gibiyim. Mektuplarını okurken uçurumlardan selâmet sahillerine çıkar gibiyim. Mektuplarını okurken, çamurlardan sıyrılır, ulviliklere uçar gibiyim. Mektuplarını okurken Türkiyemin dağlarından aşar, yollarından koşar, derelerinden geçer, mazlumların yardımına koşar, zâlimlerin karşısına çıkar, zindanların kapılarını açar, kelepçeleri parçalar, gözyaşlarını siler, umut ve müjdeler taşır gibi olurum.</p>

    <p class="METIN_NORMAL">Mektuplarının ardından, yalnız kaldığım zamanlar ise değerini takdir edemediğim çok şeylerin acısını hisseder, hatırladığım bazı şeylerle yıldırımlara çarpılmışçasına titrerim. İçimde yangınlar var; sönmek bilmeyen nedamet alevlerinin içinde kavrulmaktayım. Gözlerimin önünden sinema şeridi gibi geçen bazı sahneleri yakmak, yırtmak isterim, ama ne mümkün. Bu filim daima döner. Bu filimler, içimde kanayan bir yaradır. Bu hatıralar bağrımı daima kanatır. Bu hatıralar yakar, tutuşturur beni. Sönmek bilmez bu alevler, bitmez bu yangınlar. Alevler, alevler, alevler!. Gözyaşları yetmiyor söndürmeye. Yakarmak bitirmiyor yangınları. Dualar yetmiyor yıkamaya bazı lekeleri. Bu alevler dışarıdan hissedilmez, bu yangının yıktığı şeyler hariçten duyulmaz. Bu yangının ızdırabını başkaları hissedemez. Bazen kaçarım kendimden, bırakırım kendimi, ama onlar bırakmazlar. Peşimden, yapışırlar eteklerime, yükselirler kalbime, yakarlar orasını, sıkarlar kalbimi, parçalarcasına, koparırcasına. Beni yine bana döndürür. Beni yine geriye çeker. Beni yine mâzide dolaştırır. Beni yine bana düşman eder. Benim düşmanımın ben olduğunu isbat eder. Ben bağırırım bana, ben tokatlarım beni, ben vururum bana. Ben sürüklerim beni yerlerde. Ben tutar kaldırırım beni. Ben savururum beni yerden yere. Ben ağlarım bana. Kimseler bilmez bu bedenin içinde kopan fırtınaları. Kimse işitmez içimden kopan çığlıkları. Kimse hissetmez içimdeki yanardağların indifasını. Kimse görmez beni yakan lavları, kimse fark etmez, içimden kopan fırtınaları. Kimse görmez düşen yıldırımları. Kimse görmez şimşekleri, kimse hissetmez içimdeki dağlardan kopan çığları, yuvarlanan kayaların, sellerin gürültüsünü.</p>

    <p class="METIN_NORMAL">Şimdi düğmesine bastığım radyodan yükselen ilâhî nefes, Kur’ân sesi olmasa, karanlıklardan çıkmak ne mümkün? Nurlar’a dalmadan, ümit güneşinin şuâlarının sıcaklığını hissetmek, mümkün mü?</p>

    <p class="METIN_NORMAL">Rahmet pınarının hayali dahi bir âb-ı hayat, serin bir nefes. İçimdeki alevleri yuvalarına tıkıyor, hayat ve rahmet taşıyan bir rüzgâr, geçmişin toz ve topraklarını yıkayıp götürüyor gibi. Rahmân ve Rahîm olan Allah-u Azîmüşşân’ın, rahmetinin gazabına üstün oluşundaki sırrının ışığı, bana kanat oluyor. Beni, uçurumlardan çıkarıyor, karanlıkları dağıtıyor, kirleri yıkıyor, seyyiâtı hasenâta tebdil edecekmiş gibi aşağılardan yukarılara yükseltiyor. Nur-u Kur’ân’a baktıkça, onu okudukça, onu dinledikçe sanki beni cehennemden çıkarıp cennet bahçelerine sevk ediyor.</p>

    <p class="METIN_NORMAL">Ey rahmeti sonsuz olan Allah’ım! Sen her şeye kadirsin. Düştüğü yerde kalmak istemeyenleri, yine yükseltmek Sen’in iktidarındır. Başkalarının düştüğü yerde boğmak ve gömmek istediklerini sadece ve sadece Sen kurtarırsın. Affedersin değil mi Rabb’im?</p>

    <p class="METIN_NORMAL">Sağ taraftaki rahmet çağlayanının ferahlık veren sesinin yanında, sol taraftan yükselen alevlerin kızıllığı birbirine tezat teşkil ediyor. Biri cehennemin uğultusunu aksettirirken, diğeri cenneti müjdeliyor. Ümitle ümitsizliğin arasında, bir pusula gibiyim. Ümit aydınlığında ferah bulmadan yaşamak imkânsızdır.</p>

    <p class="METIN_NORMAL">Ama insan her zaman kendiyle başbaşa kalamıyor, bazen kendinden de kaçmak istiyor. Ve işte o zaman bütün ruh u canıyla kendine sırdaş, yoldaş olacak bir arkadaşı, hayat arkadaşını arıyor. Bu ıssız çöllerin sesini dinleyemeyenlerin duymamış, kalbine karşı bir kalp sahibinin yokluğunun ne demek olduğunu hiç hissetmemiş olanların anlayabileceği bir hâl değildir. Bu, Bâkî’yi ararken fânîde boğulmak değildir. Bu fânî mahbuplarda Bâkî’yi arama gayreti de değildir. Bu, sadece şartlarının hususiyeti içinde ebet yolunu el ele vereceği bir hayat arkadaşıyla beraberce yürüyüp bitirmeye karar verenin anlayabileceği bir hâldir. Geçmiş yıllarda, evlenmeye karar verdiğim bir zaman, Zübeyir Ağabey, “Tek başına da kalsan, sen Nurlar’ı ve Üstad’ı müdafaaya devam et. Eğer, evlenirsen senin sonun da Ceylan gibi olur, sen de onun gibi olursun!” demişti. Bana, onun başına gelen elim trafik kazasını ve çok kısa süren evliliğini hatırlatması üzerine evlenmeyi ertelemiştim. Şimdi ise bu kararımı arz ettiğim sebeple tahakkuk ettirmek yoluna girmiş bulunuyorum. Cenâb-ı Hakk’ın Sümeyye (radiyallâhu anhâ) gibi bir arkadaş nasip etmesine duacı olmanızı diler, Allah’a ısmarladık derim.</p>

    <p class="METİN-NORMAL_sag">Sana ve senin gibilere sonsuz selâm ve hürmetler...</p>

    <p class="İTALİK-İSİM-SAĞA">Bekir BERK</p>

    <p class="Ara_Baslık_3" id="_idParaDest-80">Bir Umre Sonrası..</p>

    <p class="METIN_NORMAL">1977 yılının mübarek Ramazan ayında Nazım Gökçek, Sadık Allahverdi ve kaptanımız Recep kardeşimizle birlikte mübarek umre ibadeti için, mukaddes topraklara gitmiştik. Bu ziyaretin ardından Bekir Berk Ağabey şu satırları yazmıştı:</p>

    <p class="METIN_NORMAL">Muhterem Kardeşim Şahiner!</p>

    <p class="METIN_NORMAL">Bir nisan yağmuru gibi yanık bağrımıza damlalarınızı döktünüz. Bir seher rüzgârı gibi ufkumuzdan geçtiniz.</p>

    <p class="METIN_NORMAL">Güneşin, ışıklarını toplayarak çekip gitmesi gibi bizleri bırakıp gittiniz. Sizden ferah, sizden sürûr, sizden şevk, sizden saffet ve samimiyet çiçekleri topladık, buketleri derledik. Sizin havanızla dolduk. Allah için sevginin, Allah için muhabbetin ne demek olduğunu bir kere daha öğrendik. İslâm’a, iman’a, Kur’ân’a ve Nurlar’a hizmetin en coşkun günlerine döndük, o günlerin heyecanıyla dolup taştık. Bizleri mesut ettiniz. Bizleri bahtiyar ettiniz. Bizlere vefakârlığın, fedakârlığın, kardeşliğin yeni renklerini gösterdiniz. Biz, sizden memnunuz. Allah sizden razı olsun. Bu mektup sizedir, bu mektup Nazım Gökçek kardeşimedir. Bu mektup, Allahverdi’yedir. Bu mektup, muhterem kaptanpaşanızadır. Bu mektup hepinizedir.</p>

    <p class="METIN_NORMAL">Aziz Şahiner, selâmetle gittiğinizi bildiren, Gaziantep’ten lütfettiğiniz mektubunuzu aldım. Ayrıca Mekke’de okuyan iki talebe ile gönderdiğiniz kitapları da aldım. Allah razı olsun. Bu arada Büyük Gazete de gelmeye başladı. Sizden istirhamım hacca gelenlerle, Büyük Gazete’nin yirmi sekizinci sayasından sonraki sayılarını da lütfedip bana göndermenizdir. Ayrıca yazdığım kitaplardan alınabilenlerin de yine uçakla, gelenlerle yollamak zahmetine katlanmanızdır.</p>

    <p class="METIN_NORMAL">Size Ahmet Bozlar adlı Trakya bölgesindeki bir müftülük kâtibinin Camia’ya<span class="__Dipnot_Basvuru" xml:lang="tr-TR"><a class="_idFootnoteLink" href="#footnote-217-25" id="footnote-217-25-backlink">25</a></span> talebe olarak kaydedilmek için geldiğinde, gösterilen yakınlıktan sonra yazdığı bir şiiri gönderiyorum. Münasip bir yerde neşredilebilir. Siyasî görüşünün farklı olmasına rağmen uhuvvet havasına büründüğü için neşrinin faydalı olacağına inanıyorum</p>

    <p class="İTALİK-METİN-PARAGRAF">Nur fışkırır kazsanız,</p>

    <p class="İTALİK-METİN-PARAGRAF">Kalbini bütün yerin</p>

    <p class="İTALİK-METİN-PARAGRAF">Çığ gibi yükselecek</p>

    <p class="İTALİK-METİN-PARAGRAF">Davası Saidlerin</p>

    <p class="İTALİK-METİN-PARAGRAF">Hakk’a esas yöneliş</p>

    <p class="İTALİK-METİN-PARAGRAF">Yepyeni bir diriliş</p>

    <p class="İTALİK-METİN-PARAGRAF">Saidlerle beraber</p>

    <p class="İTALİK-METİN-PARAGRAF">Said yolundan gidiş</p>

    <p class="İTALİK-METİN-PARAGRAF">Ne büyük bir ağaç ki</p>

    <p class="İTALİK-METİN-PARAGRAF">Dalı da kökü de Nur</p>

    <p class="İTALİK-METİN-PARAGRAF">Bir Said’in yolundan</p>

    <p class="İTALİK-METİN-PARAGRAF">Şimdi bin Said yürür.</p>

    <p class="RESIM" xml:lang="en-GB"><span><img alt="26.jpg" class="_idGenPageitem-37" src="../Images/26_fmt.png"/></span></p>

    <p class="Resim_Alti"><span class="resim_bold">Resim: 26</span> Mukaddes Umre ibadeti için gittiğimiz, Mübarek Belde’de,<br/>
    Cidde Radyoevi’nde Nazım Gökçek’le Bekir Berk’in ilk görüşüp, kucaklaşma anı.</p>

    <p class="Ara_baslik_2" id="_idParaDest-81">Necmeddin Şahiner’e Mektup (2)</p>

    <p class="METIN_NORMAL">Muhterem Kardeşim Necmeddin!</p>

    <p class="METIN_NORMAL">Geçen gün gönderdiğim Urduca Cesaret Gazetesi ve bununla ilgili mektubumdan sonra bugün de size sözü geçen Urduca metnin Arapça tercümesini gönderiyorum. Tercüme ile beraber herhangi bir menfi ihtimale binaen gazetenin birinci sayfasının fotokopisini yolluyorum.</p>

    <p class="METIN_NORMAL">Sungur Ağabey’in temyizdeki davasıyla ilgili mektuplarını aldım. Keşke bana daha evvel bilirkişi raporları, evrak suretleri ve esas hakkındaki mütalâalar gönderilmiş olsaydı. Muhterem avukat kardeşlerime eski bir avukat olarak mütalâalarımı arz ederdim. Böylece onlar da kendi üslûplarıyla mükemmel hâle getirerek mahkemeye ibraz ederlerdi.</p>

    <p class="METIN_NORMAL">Aziz kardeşim sizden istirham edeyim:</p>

    <p class="METIN_NORMAL">Risale-i Nur’la ve dinî mevzularla ilgili davası olan arkadaşların evrak suretleri ve hususen bilirkişi raporlarını gönderebilirseniz, elimden geldiği kadar cevaplarını yazar ve gönderirim. Dava, isim davası değil, bu mevzuda müsbet netice davasıdır.</p>

    <p class="İTALİK-METİN-PARAGRAF">Avukat, müdafii ve bütün inananlar davayı ilk önce içlerinde kazanmak mecburiyetindedirler.</p>

    <p class="İTALİK-METİN-PARAGRAF">İnanmayan inandıramaz!</p>

    <p class="METIN_NORMAL"><span class="italik_metin" xml:lang="tr-TR">Menfi değerlendirenin hissiyâtı ve menfi mütalâaları karşı taraf hesabına</span> <span class="italik_metin" xml:lang="tr-TR">geçer. Evvelâ mesele bir sulh ceza veya şu veya</span> <span class="italik_metin" xml:lang="tr-TR">bu derecedeki herhangi bir dava değil. İki Cihanın Serveri Peygamber-i</span> <span class="italik_metin" xml:lang="tr-TR">Zîşân’ın ordusundaki erler gibi bütün zerrâtiyle davayı bir</span> <span class="italik_metin" xml:lang="tr-TR">cihad bilip, ona teveccüh etmek lâzım. Her an, her yerdeki</span> <span class="italik_metin" xml:lang="tr-TR">davayı bir an zihninden çıkarmayarak üzerine eğilmek lâzım. Bir yerdeki</span> <span class="italik_metin" xml:lang="tr-TR">ufak bir ihmalin hezimete kapı açacağı hatırdan çıkarılmamalı. Allah’ın</span> <span class="italik_metin" xml:lang="tr-TR">rızasının, işin zâhirî görünüşüne bağlı olmadığı hatırdan çıkarılmamalı.</span> Maznunların düşünce ve görüşlerini gerekirse bertaraf edip hedefe doğru her şeye rağmen yürümekten geri kalınmamalı. Onların, hakkınızdaki menfi düşüncelerine metelik verilmemeli. Bütün zerrâtınızla sevgi duymanıza rağmen, sevip saydıklarınız hakkında –şu veya bu şekilde– menfi kanaata varılmasına bakılmamalı. Allah’ın (celle celâlühû) ve Resûlüllah’ın (aleyhi ekmelüttehâya) davasını zafere götürecek hizmetlerin zaferi için elden geleni yere düşünceye kadar devam ettirmeyi esas bilmek lâzımdır. Ben bu inançtayım ve öyle hareket ettim, etmeye çalıştım. İman ve küfür mücadelesinde hareketleri küfür hesabına geçenlerin hatta müdafaa ettiklerinizin şu veya bu sebeple anlayışsızlıkları, belki de hamakatları olabilir. Kişilerin birbirlerini kabul etmemelerinin, Allah (celle celâlühû) yanındaki değere ve niyete zarar vermeyeceği hesaba katılmamalı. İslâm’ın zaferi için hizmete devam etmek lâzımdır. Ağızlar torba olmadığı gibi, kalpler ve duygular da çekip büzülemez.</p>

    <p class="METIN_NORMAL">Canım Şahiner kardeşim! Hiç konuşmamak kararında iken, yine senin duyguların beni yazmaya itti. Fakat ben yine direniyor ve burada, mevzuu bıçak gibi kesiyor ve Allah’a ısmarladık diyorum.</p>

    <p class="METİN-NORMAL_sag">Daima dualarınıza muhtaç, müştak ve muntazır kardeşiniz</p>

    <p class="İTALİK-İSİM-SAĞA">Bekir BERK</p>

    <p class="METIN_NORMAL"><span class="Bold_metin" xml:lang="tr-TR">Not:</span> Fakir, hizmete ilk başladığı anlarda, çevresinde bulunanlardan bazılarının gerçek hissiyatını, mahkemelerdeki hâkim ve savcıların psikolojik hâletini ve niyetini Allah’ın lütfuyla teşhis etmiştir. Pek çok menfî tutum ve davranış görmesine rağmen çocukluğunda gördüğü Peygamber-i Zîşân’ın emirleri istikametinde hizmetine devam etmeye çalışmıştır. Bu kardeşin, senin, her zaman Allah için sevdiğinden şüphe ve tereddüt etmemiştir. Seyyiât ve hasenât muvacehesindeki durumunu görse bile muhabbetinden zerre kaybetmeyeceğine inandığı kardeşine Bekir Berk daima hayır dua etmeye çalışacaktır, inşâallah...</p>

    <p class="İTALİK-İSİM-SAĞA">Bekir BERK</p>

    <p class="Ara_baslik_2" id="_idParaDest-82">Necmeddin Şahiner’e Mektup (3)</p>

    <p class="METIN_NORMAL">Muhterem Kardeşim!</p>

    <p class="METIN_NORMAL">Saffet ve samimiyet timsali, vefa ve sadakat âbidesi aziz kardeşim!</p>

    <p class="METIN_NORMAL">Size lâyık bir kardeş olamamanın hüznünü terennüm etmekteyim. Elinden geldiği kadar hizmet etmeye çalışan bu kardeşinden mektuplarını esirgeme. Zira her bir mektubun şevk ve himmet taşıyor. Bahar rüzgârları gibi tarihin muhteşem sayfalarından, mehterlerin uğultularını getiriyor.</p>

    <p class="METIN_NORMAL">Sizleri hiçbir zaman unutmuş, hatırımdan çıkarmış değilim. Medine-i Münevvere’de her dem sizlerle beraber olurum. Huzur-u Peygamberî’de, Cennet-i Bakî’de, Uhud Şehitliği’nde, Harem-i Şerif’te, Müzdelife’de, Mina’da, tavaflarda sizler daima benimle berabersiniz. Bugün Cuma namazından sonra ayakları kavuran mermerlerin üzerinde Allah rızası için Hüseyin Demirel’e vekâleten tavaftan geliyorum. 25 Martta Necati Yılmaz’a vekâleten tavaf etmiştim. Ali Zeybek için 19 Martta, Kutlular için 12 Martta, 27 Şubat sabahı Necmeddin Şahiner, akşam üzeri ise Erol Erşenkal, 20 Şubatta Necati Kurşunoğlu için ve 5 Martta Nazım Gökçek’e vekâleten tavaf etmiş bulunuyorum.</p>

    <p class="METIN_NORMAL">Dualarımda isimleriniz, Harem-i Şerif’te uçuşan güvercinler gibi gözümün önünde. Hayalleriniz daima yanımda, zemzem içerken sizlerleyim. Cidde’den Mekke-i Mükerreme’ye giderken sizlerle beraberim. Radyo’da mikrofona hitap ederken sizleri karşımda hayal ederim. Mehter marşları çalınırken çelik bakışlarla karşımda boy verirsiniz. Kâbe-i Muazzama’da namaz kılarken sizlerle beraber secdeye gider gelirim. Harem’in kapılarından sizleri görür gibi olurum. Gözyaşlarımdan sizin berraklığınız taşar, fışkırır. Sizsiz zamanım yok gibidir. Cidde sokaklarında beraber yürürüz. Kitaplarımı beraber mütalâa ederiz. Sizlere bazı yazılar da göndermek isterim. Mektuplarınızı hiçbir zaman cevapsız bırakmak istemem. Fakat sebebini bilmiyorum, ama şu masamda 69 adet mektup verilecek cevabı beklemekte, sizin anketle ilgili sualleriniz de karşımda. Bu arada Erol Erşenkal’a Radyo’dan Arafat’ta yapılan iki dua göndermiş, sizin anketinize cevap vermeye de başlamış olmama rağmen sanki gizli bir el, bir ses, “hiçbir şey yazma” diyor. Bu sesin şeytanî bir telkin olduğunu sanmıyorum. Ama niçin bilmiyorum. Sadece sizin mektubunuza cevap vermeye karar verdiğim anda, bu büyü bozulur gibi oldu. Kitaplarla ilgili olarak yazdığım “bir iki mektup ve gönderdiğim notlar bunun istisnaları arasında.</p>

    <p class="METIN_NORMAL">Muhterem Şahiner!</p>

    <p class="METIN_NORMAL">Sizin ve Mehmed Dikmen Bey’in gönderdiği değerli hediyeleri hususan üç ciltlik “Hadislerle Müslümanlığı” aldım ve Radyo’da yaptığım konuşmalardan “Peygamber (aleyhissalâtü vesselâm) ve ashabı” başlıkla konuşmamı ona istinaden yapıyorum. Size ve o muhterem kardeşime pek çok müteşekkirim, bu iki kitabı aldığımı da size daha önce yazdığımı zannediyorum. Bilmem acaba yanılıyor muyum?</p>

    <p class="METIN_NORMAL">Sadık Allahverdi ile gönderdiğin kitapları da aldım. Nasıl teşekkür edeceğimi hakikaten bilemiyorum. Cenâb-ı Hak ebeden razı olsun. Sizinkilerin yanında benim hediyeciklerimin sözü bile olmaz. Fakat hacı kardeşlerimizin fazla yük almamaları bazı arzularımızın gerçekleşmesine maalesef mâni oldu. Bu sebeple de affımızı diler, çam sakızı çoban armağanı diyerek kabul buyurmuş olacağınız ümidiyle müteselli olurum. Yine, göndermek lütfunda bulunduğunuz bardakların bedelini de yazmanızı istirham ediyorum.</p>

    <p class="METIN_NORMAL">Sayfa doluyor, bu sebeple mektubu bağlıyor, sana selâm ve hürmetler ederken, diğer müşterek dostlarımıza da selâm ve hürmetler eder, dualarını beklerim.</p>

    <p class="METİN-NORMAL_sag">Daima dualarınıza muhtaç kardeşiniz</p>

    <p class="İTALİK-İSİM-SAĞA">Bekir BERK</p>

    <p class="Ara_baslik_2" id="_idParaDest-83">Bir Eser Sonrası Cemal Kutay’a Mektup..</p>

    <p class="METIN_NORMAL">Cemal Kutay Bey’in Üstad Bediüzzaman Said Nursî ile alâkalı kitabı yayınlandıktan sonra 4 Eylül 1980’de Bekir Berk Ağabey, Kutay’a şu satırları yazıyordu:</p>

    <p class="METIN_NORMAL">Muhterem dost, aziz üstad, lütufkâr Allah dostu!</p>

    <p class="METIN_NORMAL">Yayınlanan eserinizin sonuncusu olmakla beraber, son olmamasını temenni ettiğim eserinizi önce gazetede yayınlanırken ve daha sonra ise kitap hâlinde elime ulaştığı zaman okuma bahtiyarlığına erdim.</p>

    <p class="METIN_NORMAL">Eseriniz, vefakârlığın, kadirbilirliğin, hakperestliğin izlerini taşımakta. Hissî değil, bilâkis gaflete düşen müminleri, küfre düşenleri, gayyaya koşanları, memleketin sakinlerini olduğu kadar bütün beşeriyeti kurtarmaya çalışmakta. Rıza-yı ilâhî yolunda, mânevî cihadda bulunmaktan başka bir maksadı yok. Sesi boğulmak, daveti durdurulmak, kendisi yok edilmek istenen “Asr-ı Saadet Müslüman’ı Bediüzzaman”ı ve davasını tarihin ve tarihçinin hükmüyle, bütün insanlığa tanıtmayı hedef alan bir eserdir. Tarihçinin âdil hükmü, ilmin vakur sesi olan eserinizin bu sebeple İngilizce ve Arapça olarak da basılıp yayılmasının lüzumu aşikârdır. İnşâallah gayret ve hamiyet sahipleri bu vazifeyi de yerine getirmekte tereddüt etmeyeceklerdir.</p>

    <p class="METIN_NORMAL">Hakkımdaki iltifatlarınız altında ezildim, korktum ve titredim. Ezildim, çünkü iltifatlarınız cidden taşımaktan aciz olduğum kadar yüklüdür. Korktum, çünkü Allah rızası için mahkeme salonlarında yapmaya çalıştığım cihadımın karşılığını dünyada devşirmek durumuna düşmüştüm. Titredim, çünkü âhiretin meyvelerini dünyada yemeye başlamış ve oraya müflis olarak mı sevk edilmekteydim?</p>

    <p class="METIN_NORMAL">Evet, bütün tozlardan, topraklardan, hatalardan, günahlardan, kirlerden, sıyrılmak için Allah’a ve Resûlü’ne iltica ve hicret eden bir bîçare gözyaşlarıyla, istiğfarlarla, tevbeleriyle, dualarla, ibadetlerle, tavaflarla, sa’ylerle, oruçlarla, hasenâtlarla, hayra müteveccih hareketlerle yıkanmak, gusletmek, arınmak isteyen bir günahkâr maksadının aksiyle mi karşılaşıyordu?</p>

    <p class="METIN_NORMAL">Bu vaziyette tek çarem susmak, içime dönmek, Allah’a teveccühü artırmak için çalışmalarla beraber, övülenlerin yapmakla mükellef oldukları duayı yapmaktı, öyle yaptım ve yapıyorum...</p>

    <p class="METIN_NORMAL">Ey Allah’ım, beni kardeşlerimin hüsn-ü zanlarına lâyık eyle!..</p>

    <p class="METIN_NORMAL">Bugüne kadar size yazamayışımın tek sebebi meth ü senanız karşısında mahcubiyetimdir.</p>

    <p class="METIN_NORMAL">Dua buyurunuz Cenâb-ı Hak, beni hüsn-ü zanlarınıza lâyık eylesin.</p>

    <p class="METIN_NORMAL">Dua buyurunuz seyyiâtım, hasenâta tebdil olunsun.</p>

    <p class="METIN_NORMAL">Dua buyurunuz hizmetlerimiz zâyi olmayıp, Allah indinde makbul olup, kabul buyrulsun.</p>

    <p class="METIN_NORMAL">Dua buyurunuz Allah’a hicretimiz, Resulüne ilticamız kabul edilsin.</p>

    <p class="METIN_NORMAL">Dua buyurunuz daima iman ve Kur’ân hizmetinde istihdam edilelim.</p>

    <p class="METIN_NORMAL">Dua buyurunuz, rızayı ilâhîye ve hüsn-ü hâtimeye nail olalım.</p>

    <p class="METİN-NORMAL_sag">Esselâmu aleyküm ve rahmetullahi ve berakâtühû.</p>

    <p class="İTALİK-İSİM-SAĞA">Bekir BERK</p>

    <p class="Ara_Baslık_3" id="_idParaDest-84">Cemal Kutay’ın Mektubu..</p>

    <p class="METIN_NORMAL">Kutay’la merhum Bekir Berk Ağabey’in mektuplaşmaları zaman zaman devam eder. Bu arada 25 Temmuz 1982’de Cemal Kutay, kendilerine şunları yazmaktadır:</p>

    <p class="METIN_NORMAL">Vefakâr, mürüvvetli, âlicenap dostum, aziz Bekir Berk Beyefendi!</p>

    <p class="METIN_NORMAL">Eğer kalpteki mevkiler satırlaşmak gibi kadirşinaslık kaidesi mevcut olsa idi ben dostunuzun hasret ve muhabbet namelerinden, lütfen emin olunuz, gına getirirdiniz...</p>

    <p class="METIN_NORMAL">Öylesine mütehassirinizim ve hafızamın en derin yerindesiniz.</p>

    <p class="METIN_NORMAL">Dün aralarında Mustafa Sungur ve Şahiner Bey gibi vefakârlar fakirhaneme şeref vermişlerdi. Mustafa Sungur Bey, “Devrimizde Bir Asr-ı Saadet Müslümanı” isimli eserimin ilhamı üzerinde ısrarla düşüncelerimi sordu. Kendilerine cevap olarak anlatmak istedim ki, beni dilhûn eden tecelli, bu davanın yiğit müdafii, tefekkürünün hukuk sahasındaki meşruiyet mimarı Bekir Berk Beyefendi’nin, davanın her türlü intibah ve istinaddan masûn hâle geldiği ve hakikatin anlaşıldığı günlerde vatanında olmayışıdır. “İnsan âlemde hayal ettiği müddetçe yaşar” fehvasınca, bu teşrih ve tafsillerin, eyyam kırgınlıklarını bertaraf etmeye kâfi gelebileceğini ümit etmek istediğimi izah ettim. Ümidimi bu sohbetin ferdası bugün satırlaştırmayan hasretimin kalbî ifadesi telâkki ettim.</p>

    <p class="METIN_NORMAL">Vâkıa, o mübarek diyarda mukim olmak elbette mânevî huzur menbaıdır. Fakat sizin çapınızda bir vatanperverin, aziz ülkesinden daha çok cüdâ kalmadaki elemi de takdir ve hissedecek kadar, kendimi, size yakın görüyorum. Ve Akif’in ümit örülü mısrası ile müteselli bulunuyorum: “Kim bilir belki yarın, belki yarından da yakın... ”</p>

    <p class="METIN_NORMAL">Bu gönülden dileklerle mübarek bayramınızı tebrik eder, ben dostunuzu, sık sık, her birisi benim için cihana bedel hediyelerinizle hatırlamanızın şükranı ile mahcup ve minnettar, muhabbet ve hasretle kucaklar, Cenâb-ı Hakk’ın birliğine emanet eder, arzularınızı îfa imkânı olursa mesut ve bahtiyar olacağımı arz ederim. Kıymetli, kadirşinas, vefakâr, âlicenap dostum efendim.</p>

    <p class="METİN-NORMAL_sag">Muhibbi-i hâssınız olmakla daima müftehir</p>

    <p class="İTALİK-İSİM-SAĞA">Cemal KUTAY</p>

    <p class="Ara_Baslık_3" id="_idParaDest-85">Hamdi Sağlamer Bey’in Şiiri</p>

    <p class="METIN_NORMAL">Kurban Bayramı:</p>

    <p class="METIN_NORMAL">Sultan Fatih’teki cenaze namazından sonra Sultan Eyüp Kabristanına...</p>

    <p class="METIN_NORMAL">Mukaddes topraklara iltica eden Bekir Berk, uzun yıllar Cidde Radyosu’nda çalışmıştı. İlk gittiği 1974 yılı kışında “Fettahoğlu” müstear imzasıyla şiirler yazan Samsun eşrafından ve hanedanından Hamdi Sağlamer, Bekir Berk’e şöyle sesleniyordu:</p>

    <p class="Ara_Baslık_3" id="_idParaDest-86">Hasret</p>

    <p class="SIIR"><span class="italik_metin" xml:lang="tr-TR">Bilmem size nasıl</span> <span class="italik_metin" xml:lang="tr-TR">şiir yazayım<br/>
    Kalbimde yerin yüce Ağabey,<br/>
    O yüce yerlerden nasıl</span> <span class="italik_metin" xml:lang="tr-TR">akayım<br/>
    Gönül kalemime sence Ağabey.</span></p>

    <p class="SIIR"><span class="italik_metin" xml:lang="tr-TR">Dilim yetmez hâlin hatırın sorayım<br/></span><span class="italik_metin" xml:lang="tr-TR">Büyük dertlerine derman olayım<br/>
    Kudretim yok illerine varayım<br/>
    Düşündükçe içim</span> <span class="italik_metin" xml:lang="tr-TR">ezilir Ağabey.<br/>
    Kaldığın yer, geniş midir dar mıdır?<br/>
    Yâd ellere</span> <span class="italik_metin" xml:lang="tr-TR">gittin, dostun var mıdır?<br/>
    İçtiğin zehir mi yoksa bal mıdır?<br/></span><span class="italik_metin" xml:lang="tr-TR">Gurbette hâllerin nicedir Ağabey?</span></p>

    <p class="SIIR"><span class="italik_metin" xml:lang="tr-TR">Yarana el atsam bağlatır mıyım?<br/>
    Hassas</span> <span class="italik_metin" xml:lang="tr-TR">kalbinizi dağlatır mıyım?<br/>
    Teskin edecekken ağlatır mıyım?<br/>
    Bizim idrakimiz cücedir</span> <span class="italik_metin" xml:lang="tr-TR">Ağabey.</span></p>

    <p class="SIIR"><span class="italik_metin" xml:lang="tr-TR">Sen bize şevk verdin cesaret verdin<br/>
    Feraset hamiyet gayret</span> <span class="italik_metin" xml:lang="tr-TR">gösterdin<br/>
    İnanan kimseden çekinmez derdin<br/>
    Sevgin alevlenmiş bizdedir Ağabey.</span></p>

    <p class="SIIR"><span class="italik_metin" xml:lang="tr-TR">Zor</span> <span class="italik_metin" xml:lang="tr-TR">günlerde gördük sonsuz himmetin<br/>
    İdraki güç bilemeyiz kıymetin<br/>
    Mahpus sehpa,</span> <span class="italik_metin" xml:lang="tr-TR">kefen idi ziynetin<br/>
    Ender faziletler sizdedir Ağabey.</span></p>

    <p class="SIIR"><span class="italik_metin" xml:lang="tr-TR">Gezdim Rize, Tokat,</span> <span class="italik_metin" xml:lang="tr-TR">Trabzon, Ordu<br/>
    Kol kanat kırılmış dolaştım yurdu<br/>
    Rastladığım her şey</span> <span class="italik_metin" xml:lang="tr-TR">hep seni sordu<br/>
    Diktiğin fidanlar güzdedir Ağabey.</span></p>

    <p class="SIIR"><span class="italik_metin" xml:lang="tr-TR">Sevgin bizi saran</span> <span class="italik_metin" xml:lang="tr-TR">kozadır şimdi<br/>
    Ak gördüklerimiz karadır şimdi<br/>
    Kalan hatıralar yaradır şimdi<br/></span><span class="italik_metin" xml:lang="tr-TR">Dokundukça kanar özdedir Ağabey.<br/>
    Bahçendeki çiçeklerden dermedin<br/>
    Hizmetinin meyvesini görmedin<br/></span><span class="italik_metin" xml:lang="tr-TR">Yâranını doya doya gezmedin<br/>
    Kaderin sırları incedir Ağabey.</span></p>

    <p class="SIIR"><span class="italik_metin" xml:lang="tr-TR">Şöhreti men</span> <span class="italik_metin" xml:lang="tr-TR">eder derslerimiz de<br/>
    İstenen rızadır işlerimizde<br/>
    Bu sırlar hükmeder dertlerimizde<br/></span><span class="italik_metin" xml:lang="tr-TR">Dumanlanan dağlar yücedir Ağabey.</span></p>

    <p class="SIIR"><span class="italik_metin" xml:lang="tr-TR">Olamadım size lâyık arkadaş<br/>
    Düşündükçe akar</span> <span class="italik_metin" xml:lang="tr-TR">gözlerimden yaş<br/>
    Cenâb-ı Hak yazsın ezelî kardeş<br/>
    Bizim hizmetimiz</span> <span class="italik_metin" xml:lang="tr-TR">sözdedir Ağabey.</span></p>

    <p class="SIIR"><span class="italik_metin" xml:lang="tr-TR">Hamdi der, meydanı duman eyledin<br/>
    Müdafaalarını yaman eyledin<br/></span><span class="italik_metin" xml:lang="tr-TR">Burada vazifeni tamam eyledin<br/>
    Şimdi hizmet yerin Cidde’dir Ağabey.</span></p>

    <p class="SIIR"><span class="italik_metin" xml:lang="tr-TR">Yâ Rab, Bekir Ağabeyimizi mesrur et<br/>
    Gönlü pür-nur olsun</span> <span class="italik_metin" xml:lang="tr-TR">sesini yücelt<br/>
    İki cihanda makamını aziz et<br/>
    Mahşere mehterle giresin</span> <span class="italik_metin" xml:lang="tr-TR">Ağabey.</span></p>

    <p class="Ara_baslik_2" id="_idParaDest-87">Bir İstirham Mektubu (6 Şubat 1986)</p>

    <p class="METIN_NORMAL">Muhterem Kardeşim İsmail Yazıcı Bey!</p>

    <p class="METIN_NORMAL">Sizi, cidden, kitap ve mecmua meseleleriyle yorduğumun farkındayım. Fakat başka çarem de yok. Affınızı dilerim. Allah rızası için bu zahmetime katlanmak lütfunu benden esirgememek büyüklüğüne devam etmenizi istirham ediyorum.</p>

    <p class="METIN_NORMAL">Canım kardeşim, “Sur” ve “Türk Edebiyatı”, “Kadın ve Aile” dergilerine daha önce istirham ettiğim diğer mecmuanın abonelerini yatırmak zahmetine katlanmanızı istirham ederim. Türk Edebiyatı’nın ocak sayısını almış değilim. Herhâlde abone bittiği için gönderilmedi.</p>

    <p class="METIN_NORMAL">Ayrıca, şu anda mektupla gönderdiğim kitaplarla daha önce adlarını yazıp, veya ilânını keserek, gönderdiğim kitapları da temin ettirmenizi istirham etmekteyim.</p>

    <p class="METIN_NORMAL">Şahiner Bey kardeşime hususen selâm ve hürmetlerimi iletmenizi, göndermek lütfunda bulunduğu kitaplar için de pek çok teşekkür ettiğimi iletmenizi dilerim.</p>

    <p class="METIN_NORMAL">Hususen, merhum Prof. Dr. Mehmed Kaplan Bey’in kitaplarıyla, Cemil Meriç Beyefendi’nin imzalamak lütfunda bulundukları kitapları aldım. Mehmed Kaplan Bey’e cevap yerine, “Fâtiha” göndermek nasip oldu. Cemil Meriç Beyefendi, biz, Hukuk Fakültesi’ndeyken, benim Fransızca rektörüm idi. Kendisine sonsuz selâm ve hürmetlerimi iletmenizi bilhassa rica ederim.</p>

    <p class="METIN_NORMAL">Cümlenize sonsuz selâm ve hürmetler...</p>

    <p class="METIN_NORMAL">Cümlenizin hayır dualarınızı beklerim...</p>

    <p class="İTALİK-İSİM-SAĞA">Bekir BERK</p>

    <p class="Ara_Baslık_3" id="_idParaDest-88">Babasından Süleyman Demirel’e Telgraf..</p>

    <p class="METIN_NORMAL">Seneler birbirlerini kovalayarak devam ediyordu. Nur Risaleleri’nin kahraman avukatı Bekir Berk Isparta’nın İslâmköyü’ne uğrar, Yahya Demirel’i ziyaret eder. Ondan Başvekil Süleyman Demirel’e, Ayasofya’yı derhal camiye çevirmesi için telgraf çekmesini ister ve öyle de yapmasını sağlar. Süleyman Demirel’in babası Yahya Demirel’in telgrafının muhtevası şöyledir:</p>

    <p class="METIN_NORMAL">Süleyman Demirel / Başbakan-ANKARA</p>

    <p class="METIN_NORMAL">Oğlum!</p>

    <p class="METIN_NORMAL">Cenâb-ı Hakk’ın rızasına müteveccih bütün işlerinde muvaffak olmanı dua ve niyaz ediyorum. Senden memnunum. Yalnız, Ayasofya’nın, senin elinle camiye çevrildiğini görmek benim için en büyük bahtiyarlıktır.</p>

    <p class="METIN_NORMAL">Beni âhirete gözlerim açık gönderme.</p>

    <p class="METIN_NORMAL">Baban:</p>

    <p class="METIN_NORMAL">Yahya Demirel</p>

    <p class="METIN_NORMAL">İslâmköy/Isparta</p>

    <p class="Ara_Baslık_3" id="_idParaDest-89">Bekir Berk’in Demirel’e Çektiği Telgraf..</p>

    <p class="METIN_NORMAL">Yine bu Ayasofya Davası’nın yılmaz takipçisi Bekir Berk, on yedi sene bulunduğu mübarek topraklardaki gurbet hayatından Süleyman Demirel’e Ayasofya’nın ibadete açılması için kendisi de şu telgrafı çekiyordu:</p>

    <p class="METIN_NORMAL">Muhterem Süleyman Demirel!</p>

    <p class="METIN_NORMAL">Başbakan-ANKARA</p>

    <p class="METIN_NORMAL">Allah’ın sizleri korumasını niyazla, Ayasofya’yı ibadete açmanızı dilerim.</p>

    <p class="METIN_NORMAL">Bekir Berk</p>

    <p class="METIN_NORMAL">Cidde-Arabistan</p>

    <p class="Ara_Baslık_3" id="_idParaDest-90">Bekir Berk’in Ayasofya İçin Gayretleri</p>

    <p class="METIN_NORMAL">İslâmiyet’in kahraman avukatı Bekir Berk’in altmış altı senelik destanlaşan hayatının Ayasofya sayfası, hasretin nurlu bir sayfası hâlinde parlar.</p>

    <p class="METIN_NORMAL">Dokuz yüz otuzlu senelerin başlarındayız. Bekir Berk henüz bir ilkokul talebesidir. İstanbul-Fatih’te Haydar semtinde oturmaktadırlar. Burası Ayasofya için biraz uzak bir mevkidir. Herhâlde süratli adımlarla bir genç, bu mevkiden Ayasofya’nın muhteşem kubbelerinin altına kadar ancak yarım saatte gidebilir.</p>

    <p class="METIN_NORMAL">Bekir Berk’in saliha annesi merhum Fatma Berk, büyük ruhlu küçük yaştaki Bekir Berk’in ellerinden tutarak, belki elli cuma günü evinden çıkıp yollara düşerek Ayasofya’ya koşuyordu. Burada namazlar kılıp, dualar ediyordu. Maksadı ve arzusu ise: Ayasofya’da Hazreti Hızır ‘la buluşmaktı.</p>

    <p class="METIN_NORMAL">Malum dokuz yüz otuzlu senelerin başlarında, ulu mâbed daha camilikten çıkartılmamıştı.</p>

    <p class="METIN_NORMAL">Fatma Berk Hanımefendi, Ayasofya’da Hazreti Hızır’la buluştu mu buluşmadı mı? Bunları bilmiyorum. Bildiğim ve gördüğüm bir mesele varsa o da oğlu Bekir Berk, İki Cihan Serveri Efendimiz (aleyhissalâtü vesselâm)’ı rüyada gördükten sonra bütün ömrünü din yolunda cihadla geçirmesidir!</p>

    <p class="METIN_NORMAL">Ayasofya ile alâkalı Bekir Berk’in hayatında birçok hâdise cereyan etmişti. Bunlar;</p>

    <p class="METIN_NORMAL">a) Isparta-İslâmköy’e uğrayışlarında Süleyman Demirel’in babası Yahya Bey’e telgraf çektiriyordu, Ankara’daki oğlu Başvekil Süleyman Demirel’i Ayasofya’yı cami olarak Müslümanların ibadetine açması için... Vefat ederken de mânevî vasiyetlerinden birisi de Ayasofya’nın ibadete açılmasıydı.</p>

    <p class="METIN_NORMAL">b) Ayasofya’da namaz kıldığı için tevkif edilen Nur talebesi Eyüp Ekmekçi’yi müdafaa ederek, tahliye ve beraat etmesini sağlamıştı.</p>

    <p class="METIN_NORMAL">c) 1959’un son günlerinde İstanbul’a teşrif eden Üstad Bediüzzaman’la birlikte Divan Yolu’ndan Ayasofya’ya doğru inerlerken, taksinin penceresinden “İşte Üstad’ım Ayasofya’nın önünden geçiyoruz!” diyerek mahzun mâbedi, Nur Üstad’a gösteriyordu. Bediüzzaman ise mâbedin en yakın zamanda açılması duaları ile mahzun ve hasretle Ayasofya’yı temaşa ediyordu.</p>

    <p class="METIN_NORMAL">d) Mevhibe İnönü vefat ettiği zaman oğlu Erdal İnönü’ye taziye telgrafı çekmişti. Gelen teşekkür cevabına verdiği cevapta Ayasofya’nın açılmasını Erdal İnönü’den istiyordu.</p>

    <p class="METIN_NORMAL">e) Erdal İnönü ile münasebeti bulunan eniştesi Hayri Birler’den rica ediyordu:</p>

    <p class="METIN_NORMAL">Erdal İnönü’ye söyleyin Ayasofya’yı cami olarak Müslümanların ibadetleri için açsınlar!</p>

    <p class="METIN_NORMAL">Çocukluk günlerinde annesiyle birlikte kırk bir cuma Ayasofya’da namaz kılarak Hazreti Hızır’ı bekleyen Bekir Berk, hayatının son günlerinde de hasretle Ayasofya’da kılacağı namazları bekliyordu.</p>

    <p class="Ara_Baslık_3" id="_idParaDest-91">Merdâne Yanan Bir Bahadırdı..</p>

    <p class="METIN_NORMAL">Bekir Berk konuşması çok güzel olan bir hatipti. Dosta ayrı, düşmana ayrı tarzda fevkalâde hitap etme şekilleri vardı. Eskilerin tabiriyle natûk bir şahsiyeti vardı. Hitabıyla dinleyenleri hayran bırakırdı. Hitaplarıyla on beş sene Kur’ân’ı ve gerçeklerini müdafaa etmişti. On yedi sene de Cidde Radyosu’ndan Kur’ân hakikatlerini okuyarak, bütün cihana Kur’ân Nurları’nı ilân etmişti.</p>

    <p class="METIN_NORMAL">Bir de işittik ki Bekir Berk boğaz kanseri olmuş!... Bu acı karşısında ancak gözyaşları içinde dilimden şu yanık ilâhinin nağmeleri dökülmüştü:</p>

    <p class="İTALİK-METİN-PARAGRAF">Girer pervane devrane</p>

    <p class="İTALİK-METİN-PARAGRAF">Atılır şem-i sûzane</p>

    <p class="İTALİK-METİN-PARAGRAF">Yanar bîçare merdane</p>

    <p class="İTALİK-METİN-PARAGRAF">Ne hikmettir bilinmez ki?</p>

    <p class="METIN_NORMAL">İşte kahramanlar kahramanı Bekir Berk böylesine merdane yanan bir bahadırdı.</p>

    <p class="Ara_Baslık_3" id="_idParaDest-92">Üç aylık Ömür..</p>

    <p class="METIN_NORMAL">Prof. Dr. Necdet Bilici Beyefendi’nin teşhisiydi. İstanbul’daki dostlarının yardımlarıyla, tedavi olabilmek için Cidde’den Londra’ya gitmiş ve orada bir müddet tedavi olmuştu. İngiltere’deki Hanım mütehassıslar: “Bu sevimli adamın ancak üç ay kadar bir ömrü var demişlerdi. Ama bu iman âbidesi şahsiyet, İngiliz doktorların üç ayını Allah’ın izniyle üç yıla çıkarmıştı. Tekrar Londra’dan Cidde’ye dönmek istiyordu. Zaten biletini de öyle almıştı.</p>

    <p class="Ara_Baslık_3" id="_idParaDest-93">Kafesler İçinde Bir Aslan..</p>

    <p class="METIN_NORMAL">Vatanımıza, aramıza dönmesi için hüzün dolu yüreğimle kendilerine hitaben şu satırları kaleme almıştım:</p>

    <p class="METIN_NORMAL">İslâmiyet’in takvimi, mübarek ve mukaddes bir hicret hâdisesinin ilk günüyle başlamıştı. Allah için muhacir olmak ve olabilmek.. Tatmayan bilemez. Sen ise büyük bir gazadan sonra: “Allah ve Resûlüllah’a hicret ve iltica ettin.” Bu hicretin mübarek olsun sana, benim ruhum, canım ağabeyim, nur ağabeyim.</p>

    <p class="METIN_NORMAL">Bir gönül sultanı senin için “kafesler içinde bir aslan!” demiş. Kır artık bu kafesi de gel artık Türkiyemize. Vatan toprağının her bucağı burcu burcu hasretinle kokmaktadır.</p>

    <p class="METIN_NORMAL">Girleyik’teki kanadı gümüşlü kuşlar senin için kanat çırpmanın hasreti içindeler.</p>

    <p class="METIN_NORMAL">Ordu’nun dereleri akarken sultan ağabey ayağa kalksa diye dua etmektedir.</p>

    <p class="METIN_NORMAL">Bitlis’in minareleri Nur’un müdafaalarını ilân ederek, yolunu gözlemektedir.</p>

    <p class="METIN_NORMAL">Çanakkale içindeki aynalı çarşının aynaları fidan boylu ağabeyimin endamının hasreti içindedir.</p>

    <p class="METIN_NORMAL">Yeni nesiller “Artar cihadla şavkımız” diye gürleyen Nur Üstad’ın avukatının, şevkini görsünler de şevk nasıl olurmuş öğrensinler ağabeyim.</p>

    <p class="METIN_NORMAL">Himalaya’nın, Ağrı’nın fırtınaları da büyük olurmuş be canım ağabeyim. Sen fırtınaların büyük adamısın. Doğubayazıt’ın doğan güneşiyle, Bodrum’un batan silüeti senin heybetine, senin haşmetine hasret.</p>

    <p class="İTALİK-METİN-PARAGRAF">Şaraben tahurâ</p>

    <p class="İTALİK-METİN-PARAGRAF">Nasip olmaz gâvura!</p>

    <p class="İTALİK-METİN-PARAGRAF">diye diye zemzemin başına koştun. Tam on altı yıl içtin bu mübarek âb-ı hayattan. Nur Üstad’ın, Nur Risaleleri’nin, Nur talebelerinin müdafiliğini mukaddes Kâbe’nin nurlarıyla taçlandırdın. Hasretiz o lâhuti sadâna. Özledik o güzel sesini.</p>

    <p class="METIN_NORMAL">Yine Nurs Dağları’nda, Yuşa Tepesi’nde, Selimiye ezanlarında, İnebolu sahillerinde, söyleyelim marşımızı:</p>

    <p class="İTALİK-METİN-PARAGRAF">Bir adı Ahmed</p>

    <p class="İTALİK-METİN-PARAGRAF">Bir adı Mahmud</p>

    <p class="İTALİK-METİN-PARAGRAF">İsmi Muhammed..</p>

    <p class="İTALİK-METİN-PARAGRAF">Elhamdülillâh,. Elhamdülillâh.. Elhamdülillâh...</p>

    <p class="METIN_NORMAL">Sana “Ağabey” derken, yürekten ve gönülden haykırarak söylüyorum. Türkiye’nin yollarında, Şark’ın karlarında, yanında olanlar, masumlar ve mazlumlar hepsi “gel gel” diye bekliyorlar seni.</p>

    <p class="METIN_NORMAL">Yüzlerce mahkemede, binlerce masum müminin muzaffer avukatı. Gel de Hakk’ın davası nasıl müdafaa edilirmiş, masumlar nasıl korunurmuş öğret bizlere. Gel, vatan toprağına. Gel, sılanın bağrına. Vuslatla son bulsun zemzemli hasretin. Vâsıl olarak daha da parlasın gözyaşlarıyla yıkanan pâk nâsiyen.</p>

    <p class="METIN_NORMAL">Al bayrağa bakarak çırpınan Karadeniz’i yine derin derin seyre dal. Hakk’ın müdafaasında eğilmeyen başın sahibi!. Artık yetsin bu hasret, bitsin bu gurbet. Memleketimiz, senin gibi sultanlara bilsen ne kadar muhtaç? Gel, senden sehavet ve cömertlik öğrenelim. Gel, senden kahramanlık öğrenelim. Gel, senden sebat ve sadakat öğrenelim. Gel, senden sözlüklerin yazdığı faziletleri ifade eden kelime, deyim ve mânâları öğrenelim.</p>

    <p class="METIN_NORMAL">Daha henüz bir çocukken rüyalarını şereflendiren Efendimiz (aleyhissalâtü vesselâm)’ın mübarek topraklarına sürdüğün yüzüne, gözlerine, tertemiz alnına ihtiyacı var bu vatan toprağının.</p>

    <p class="METIN_NORMAL">Yürekten inanıyoruz seni vekil tayin edip, “Seni bana Allah gönderdi.” diyerek şefkatle bağrına basan Üstad’ın hizmetlerini meçhul mezarından alkışladığına.</p>

    <p class="METIN_NORMAL">Sultanım Ağabeyim! Allah, Nur ismi hakkı ve hürmeti için sana şifalar ve afiyetler ihsan eylesin. Batılı ilim adamının nur simanı görünce “Bu tatlı ve sevimli adamı inşâallah sıhhatine kavuşturacağız!” dileğine, Cevşen okurken akan gözyaşlarımızla iştirak ediyoruz. Ağabeyimin hemşehrisi Hafız Ethem Mol-laömeroğlu’nun yirmi beş yıl evvelki niyazına bütün zerrelerimizle birlikte âmin diyoruz:</p>

    <p class="METIN_NORMAL">Kimseden bir menfaat almaksızın sa’y eyledin,</p>

    <p class="METIN_NORMAL">Hak katında zâyi olmaz sâlih amelin senin.</p>

    <p class="METIN_NORMAL">Razı olsun senden Allah hem de Peygamber dahi,</p>

    <p class="METIN_NORMAL">Hak rızasını kazanmak cehd ü cihadın senin.</p>

    <p class="METIN_NORMAL">Tulû ömürler versin Hüdâ-yı lemyezel,</p>

    <p class="METIN_NORMAL">Yaşadıkça yükselecek ilm ü irfanın senin.</p>

    <p class="Ara_Baslık_3" id="_idParaDest-94">Vatan Toprağına Hasret..</p>

    <p class="METIN_NORMAL">Bekir Berk Ağabey, uzun bir vatan hasretinden sonra, Londra’daki tedavisinden dönerken, ısrarımız üzerine bizlerle vedalaşmak için vatana dönmüştü. Atatürk Havalimanı’nda, uçaktan iner inmez, yerlere kapanarak aziz vatan toprağını hasretle koklaya koklaya öpmüştü.</p>

    <p class="METIN_NORMAL">Bir müddet Aksaray Vatan Hastanesi’nde tedavi görmüştü. Bu tedavi günlerinde dostları ziyaretine geliyordu. Bu dost ziyaretleri, hasta aslanı âdeta yeniden canlandırıyordu. Bu dostlardan birisi de Ömer Öztürkmen Beyefendi’ydi. Hani bir zamanlar Bekir Berk’le birlikte söylediğimiz:</p>

    <p class="İTALİK-METİN-PARAGRAF">Bir cuma sabahı Allah’a karşı</p>

    <p class="İTALİK-METİN-PARAGRAF">Malazgirt’te elli dört bin er</p>

    <p class="İTALİK-METİN-PARAGRAF">Söylediler en güzel marşı:</p>

    <p class="METIN_NORMAL">Allahu Ekber... Allahu Ekber...</p>

    <p class="METIN_NORMAL">Mehter Marşı’nın coşkun gönüllü şâiri Ömer Öztürkmen, ziyaretini 20 Ekim 1989 tarihli Türkiye gazetesinde şöyle yazıyordu:</p>

    <p class="Ara_Baslık_3" id="_idParaDest-95">Bekir Berk</p>

    <p class="METIN_NORMAL">Ömer Öztürkmen</p>

    <p class="METIN_NORMAL">Bundan, tam kırk yıl önce, komünizme karşı mücadele bayrağını açmış birkaç idealist gençten biriydi. Bekir Berk’in çok genç yaşta olmasına rağmen, vakur, azimli ve mücadeleci bir şahsiyeti vardı..</p>

    <p class="METIN_NORMAL">Bekir Berk’i, millî davalarımızın, kültür meselelerimizin ihmal edildiği bir devirde, gençlik adına bayrak açan bir gönül adamı olarak tanıdık. Kendi eliyle hazırladığı ve kendi eliyle sattığı “Mücadele dergisi”ni çıkarıyordu. Komünizm hareketinin baskın çıkmaya başladığı bir ortamda, fevkalâde imkânsız şartlar altında mücadeleye atılmıştı. Bütün hayatı boyunca aynı mücadeleyi sürdürdü.</p>

    <p class="METIN_NORMAL">Geçenlerde İsa Yusuf Alptekin’i 1952’de Türkiye’ye ilk gelişinde karşılayan Mehmet Emin Alpkan’dan bahsederken, sevgili Bekir Berk’i unutmuşum. Alpkan hatırlattı: “Berk de elindeki buketle gençler adına İsa Yusuf Bey’i karşılayan üç-beş kişiden biriydi.” dedi. Bu unutkanlığımı burada düzeltmek istedim. İsa Bey’i, o devirde karşılamak gerçekten de büyük hâdiseydi.. Çünkü İsa Yusuf Alptekin, Türkiye’deki milliyetçilik hareketinin bir kilometre taşı olmuştur. Bu bakımdan onu karşılamış olmak, anlamlı bir davranış olarak kalmıştır hafızalarda.</p>

    <p class="METIN_NORMAL">Bekir Berk bir hukukçu olarak da Türkiye’de şöhret yaptı. Herkesin köşe bucak kaçtığı davaları üstüne almış ve hepsini beraatla sonuçlandırmıştır.</p>

    <p class="METIN_NORMAL">Suudî Arabistan’da bulunduğu yıllarda hizmetten geri kalmamış, orada çalışan binlerce Türk’ün barışçı ve birleştirici adresi olmuştur.</p>

    <p class="METIN_NORMAL">Sevgili Bekir Berk, artık aramızdadır. Hem de hayata atıldığımız ilk gençlik çağlarımızın azim ve heyecanıyla dolu bir kalple.</p>

    <p class="METIN_NORMAL">Bütün mümin kardeşlerimi, onun kısa zamanda şifaya kavuşması için duaya davet ediyorum.</p>

    <p class="METIN_NORMAL">Aradan tam kırk yıl geçmiş.. Ama bugün kırk yıl sonra da olsa, komünizmin, Rusya’dan ve Demir Perde gerisi ülkelerden bile kovulduğunu görmek, bir fânî için, hele hayatı boyunca bu akımla mücadele etmiş bir fânî için ne büyük mükâfattır, düşünebiliyor musunuz? Demek ki, kırk yıllık mücadele boşa çıkmamış.</p>

    <p class="METIN_NORMAL">Yüce Allah’a ne kadar şükretsek azdır. Çünkü bu fânî dünyada kırk yıl marksizm için mücadele edip de komünistlerin bugünkü perişan hâline düşmek de vardı.. Nasıl şükretmeyelim ki, Yüce Allah bizi onların hâline düşmekten korumuş!</p>

    <p class="METIN_NORMAL">Sevgili Bekir, şu anda Vatan Hastanesi’nde tedavi görüyor.. Hastalığı sebebiyle 15 yıl kaldığı Suudî Arabistan’dan Londra’ya, oradan da İstanbul’a geldi..</p>

    <p class="METIN_NORMAL">Onu ziyaret eden arkadaşlarımız, 40 yıl önceki Bekir Berk gibi, heyecanından hiçbir şey kaybetmediğini göreceklerdir.. Kırk yıl önceki kadar canlı ve hareketli bir Bekir Berk. Gel, “Mücadele dergisini çıkaralım.” deseniz, yerinden fırlayacak gibi bir hâli var..</p>

    <p class="Ara_Baslık_3" id="_idParaDest-96">Bir Kahraman</p>

    <p class="SIIR">Risale-i Nur ve talebelerinin davalarını mahkemelerde zamanın bütün zorluklarına rağmen kahramanca müdafaa eden Risale-i Nur ve Bediüzzaman Said Nursî Hazretleri’nin Avukatı Bekir Berk için Gaziantepli Halk Şairi Ökkeş Kara Bey “Bir Kahraman” isimli bir şiir yazmıştı. Şiirinde şöyle demekteydi:</p>

    <p class="SIIR"><span class="italik_metin" xml:lang="tr-TR">Bekir Berk isminde bir</span> <span class="italik_metin" xml:lang="tr-TR">kardeş gördüm<br/>
    Yavuz gibi dönmez, sözü var onun<br/>
    Aslan gibi,</span> <span class="italik_metin" xml:lang="tr-TR">düşmanları sindirir<br/>
    Nura giden doğru yolu var onun<br/>
    Mevlâ yollarında</span> <span class="italik_metin" xml:lang="tr-TR">halimdir sözü<br/>
    Pamuktan yumuşak yüreği özü,<br/>
    Allah korkusundan hep ağlar</span> <span class="italik_metin" xml:lang="tr-TR">gözü,<br/>
    Nura giden doğru yolu var onun</span></p>

    <p class="SIIR"><span class="italik_metin" xml:lang="tr-TR">Peygamber yolunu tutar</span> <span class="italik_metin" xml:lang="tr-TR">ayrılmaz<br/>
    Can verir bu yola hiç geri durmaz<br/>
    Hapse de</span> <span class="italik_metin" xml:lang="tr-TR">atsalar el-amân demez<br/>
    Nura giden doğru yolu var onun</span></p>

    <p class="SIIR"><span class="italik_metin" xml:lang="tr-TR">Darda kalan mazlumlara yetişir<br/>
    Bülbül gibi mahkemede konuşur<br/>
    Düşmanları karşısında</span> <span class="italik_metin" xml:lang="tr-TR">şaşırır.<br/>
    Nura giden doğru yolu var onun</span></p>

    <p class="SIIR"><span class="italik_metin" xml:lang="tr-TR">Şark’ta Garp’</span><span class="italik_metin" xml:lang="tr-TR">ta nerde olsa dolanır<br/>
    Müminleri kurtarmaya çalışır<br/>
    Hep kurtarıp, saadete</span> <span class="italik_metin" xml:lang="tr-TR">kavuşur<br/>
    Hiç tükenmez merhameti var onun.</span></p>

    <p class="SIIR"><span class="italik_metin" xml:lang="tr-TR">Vazifeyi, Peygamber’den almış</span> <span class="italik_metin" xml:lang="tr-TR">boynuna<br/>
    Para versen alıp, koymaz koynuna<br/>
    Hep yardımı Hakk’ın</span> <span class="italik_metin" xml:lang="tr-TR">nurlu yoluna<br/>
    Hiç sarsılmaz bir imanı var onun.</span></p>

    <p class="SIIR"><span class="italik_metin" xml:lang="tr-TR">Bin mahkeme</span> <span class="italik_metin" xml:lang="tr-TR">ona yine az gelir<br/>
    Müfteriler, yalancılar vız gelir<br/>
    Bugün bahar,</span> <span class="italik_metin" xml:lang="tr-TR">yarın elbet yaz gelir<br/>
    Hakk’a giden doğru yolu var</span> <span class="italik_metin" xml:lang="tr-TR">onun.</span></p>

    <p class="SIIR"><span class="italik_metin" xml:lang="tr-TR">Beyim sizi biraz meşgul eyledim<br/>
    Nâkıs aklım bazı sözler</span> <span class="italik_metin" xml:lang="tr-TR">söyledim<br/>
    Lütfunuzdan ben affımı istedim<br/>
    Nura giden doğru yolda gitmek</span> <span class="italik_metin" xml:lang="tr-TR">diledim.</span></p>

    <p class="SIIR"><span class="italik_metin" xml:lang="tr-TR">Ökkeş Kara bu sözünde durmalı<br/>
    Zikrederek hep dilleri yormalı<br/></span><span class="italik_metin" xml:lang="tr-TR">Hak yolunda tatlı canı vermeli<br/>
    Şehit gider hiç şüphesi yok</span> <span class="italik_metin" xml:lang="tr-TR">onun.</span></p>

    <p class="METİN-NORMAL_sag">Gaziantepli Halk Şâiri</p>

    <p class="İTALİK-İSİM-SAĞA">Ökkeş KARA</p>

    <div class="_idFootnotes">
      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-18-backlink" id="footnote-217-18">18</a> Şener Dilek.</p>
      </div>

      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-19-backlink" id="footnote-217-19">19</a> “Her canlı ölümü tadacaktır.” (Âl-i İmran Sûresi 3/185)</p>
      </div>

      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-20-backlink" id="footnote-217-20">20</a> “Her canlı ölümü tadacaktır.” (Âl-i İmran Sûresi 3/185)</p>
      </div>

      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-21-backlink" id="footnote-217-21">21</a> Bu ibare Mesnevî-i Nuriye’dendir. (Bkz.: Mesnevî-i Nuriye, s.50)</p>
      </div>

      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-22-backlink" id="footnote-217-22">22</a> Lem’alar (On Üçüncü Lem’a), s.111.</p>
      </div>

      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-23-backlink" id="footnote-217-23">23</a> Sözler (Yirmi Altıncı Söz), s.509.</p>
      </div>

      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-24-backlink" id="footnote-217-24">24</a> Hûd Sûresi 11/114.</p>
      </div>

      <div class="_idFootnote">
        <p class="Dipnot-Metni"><a class="_idFootnoteAnchor" href="#footnote-217-25-backlink" id="footnote-217-25">25</a> Üniversiteye.</p>
      </div>
    </div>
  </div>
</body>
</html>
