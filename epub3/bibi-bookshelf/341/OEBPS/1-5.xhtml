<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-3">Bir Hakikatin Hikâyesi  </p>
			<p class="ilk ParaOverride-3">Beş altı ay evvel, yüksek rütbeli bir zabit benim de muallim bulunduğum mektebe kızını getirerek birkaç zümreden son sınıf bakaloryayı vereceğini, onun için sene nihayetine kadar derslere devamına müsâde edilmesini rica etti.  </p>
			<p class="paragraf ParaOverride-4"><span class="CharOverride-4">Genç kız ilk bakışta acaip bir tesir yapıyordu. Beyaz bir yüzü, omuzlarına dökülen uzun saçları, hafif tatlı esmer bir cildi, ince narin mütenasip bir vücudu vardı. Fakat gözleri çok tuhaftı. Donuk ela idiler. İnsan bunlara bakınca hiçbir şey anlayamıyor, fakat bunların manasız olduklarını da bir türlü kabul edemiyor, daha dikkatle bakıyor ve nihayet garip bir yorgunluk ve ürkeklik hissiyle başını çevirmeye mecbur oluyordu. Bu gözler insana korku verecek kadar esrarlıydı.  </span></p>
			<p class="paragraf ParaOverride-4"><span class="CharOverride-4">Derslere birkaç gün muntazaman, sonra ara sıra, daha sonra da nadiren devama başladı ve nihayet tamamen kesti. Bu birkaç gün zarfında konuşmak fırsatı pek zuhur etmedi. Benim derslerden baş kaldırdığım yoktu ve teneffüslerde de başka çocuklarla konuşmayı tercih ediyordum. Hiç nazar-ı dikkatimi celbetmiyor değildi, ben sadece biraz çekingen durmak istiyordum. Fakat gitgide mektebe geldiği günler azaldı ve sonunda o mektebi, ben de onu unuttum...  </span></p>
			<p class="paragraf ParaOverride-4"><span class="CharOverride-4">Birkaç kere sinemada gördüm. Gözleri tekrar nazar-ı dikkatimi celbetti. Dağılırken bililtizam yavaş yürüdüm. Yanımdan geçerken başıyla selam verdi.  </span></p>
			<p class="paragraf ParaOverride-4"><span class="CharOverride-4">Bu birkaç kere vâki oldu. Bir hafta aklıma bile gelmiyordu, fakat pazar günü oldu mu, o akşam sinemaya gideceğimi düşünerek bir parça olsun sevinmekten kendimi alamıyordum.</span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Mamafih havalar biraz ısınınca sinemaya da gelmez oldu. Ve ben tekrar unuttum.   </span></p>
			<p class="paragraf ParaOverride-4"><span class="CharOverride-4">Bir arkadaşımla konuşuyorduk, nasılsa söz bu kıza intikal etti ve o bağırdı: “Harikulâde bir kız bu azizim, dehşet bir şey o, tepeden tırnağa kadar şiir o!”  </span></p>
			<p class="paragraf ParaOverride-4"><span class="CharOverride-4">Halbuki fevkalâde güzel değildi. Çehresi çok, çok mütenasipti, fakat orada kalıptan çıkmış gibi güzel bir ağız, bir burun dahi aramak faydasızdı...  </span></p>
			<p class="paragraf ParaOverride-4"><span class="CharOverride-4">Bütün çehresiyle gözlerimin önünde tekrar canlandı ve ben o andan itibaren bir daha bu çehreyi unutmadım. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Bu kızın bir fotoğrafı görülse ihtimal güzel değil denilebilirdi, fakat onun kendisini gördükten sonra çirkin kelimesi hiç kimsenin dudaklarından çıkamazdı.   </span></p>
			<p class="paragraf ParaOverride-4"><span class="CharOverride-4">Bu kızda anlaşılmayan bir şey vardı. Asıl insanı bağlayan da buydu. Güzel mi, çirkin mi anlaşılmıyordu. Sonradan kendisiyle konuşunca gördüm ki bu kız zeki mi değil mi bunu bile anlamak mümkün değildi. Bir muamma, cazip ve meraklı bir muamma gibi idi bu kız!  </span></p>
			<p class="paragraf ParaOverride-4"><span class="CharOverride-4">Ve ben ki her insanı küçük bir hikâye gibi okuyup geçmeyi büyük adamlığın şanından addetmek isterim, bu kız bende hayatımın sonuna kadar bitirmeye imkân olmayan muazzam bir kitap tesiri yaptı.  </span></p>
			<p class="paragraf ParaOverride-4"><span class="CharOverride-4">Ve ben o hale geldim ki, bütün kitaplarımı bu anlaşılmaz ve sihirli kitaptan bir satır okumak için feda edebilirdim. Bu kız kuyrukluyıldızlar gibiydi. Onlar gibi, görünen, parlayan bir kısmı vardı. Fakat kuyrukluyıldızların etrafını saran görünmez gaz tabakası gibi bu kızın etrafında da görünmeden civarını kasıp kavuran bir hava vardı. O, on adım uzaktan geçerken insan kendisine teemmürî bir şeyin, adeta sihirli bir rüzgârın şiddetle çarptığını duyuyordu.  </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-8"><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Geçenlerde burada bir garden parti verildi. Oraya yalnız onu görmek için gittim. Ve hakikaten orada bu kızdan başka hiçbir şey görmedim. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Birkaç arkadaş uzak bir köşedeydik. Yanımdakiler içiyorlardı, ben gözümle onu arıyordum.  </span></p>
			<p class="paragraf ParaOverride-4"><span class="CharOverride-4">Bir dans çaldı ve o yaşlıca bir zatla dansa kalktı. Boğulacak gibi oldum! Bu ihtimal, onunla dans edebilmek ihtimali beni kendimden geçiriyordu. Ona temas edebilmek, onu kollarımın arasına alabilmek, onunla uzun uzun konuşabilmek... Kendimi rüyada zannediyordum.   </span></p>
			<p class="paragraf ParaOverride-4"><span class="CharOverride-4">Evvela dans teklifine cesaret edemedim, bu kadar saadete tahammül edemeyeceğimi zannediyordum. Aynı zamanda reddetmesinden de korkuyordum.  </span></p>
			<p class="paragraf ParaOverride-4"><span class="CharOverride-4">Fakat sarhoş gibi olmuştum. Bir yudum içmediğim halde bütün etrafım gözümden silinmişti. Ve ben bu karışık, bu puslu ve dumanlı kalabalığın arasında yalnız onu sarih, vazıh ve aydınlık olarak görüyordum. Nihayet dansa davet ettim.  </span></p>
			<p class="paragraf ParaOverride-4"><span class="CharOverride-4">Aman Allahım!... Bu kız âdeta insan şekline girmiş bir âhenkten ibaretti. Vücudunun her hücresi gizli bir mûsikîye tâbiymiş gibi mevzun hareketler yapıyordu. O yalnız raks için, yalnız dans için yaratılmış gibiydi. Vücudunun bir mûsikî parçasının havada yaptığı ihtizazları andıran ihtizazları ve inhinaları vardı. Ve hiçbir bestenin ondan daha canayakın, daha tesirli olmasına imkân yoktu.  </span></p>
			<p class="paragraf ParaOverride-4"><span class="CharOverride-4">Ara sıra uzun bir kahkaha atıyordu ve bu kahkaha, suya atılan bir taşın hâsıl ettiği halkalar gibi bütün vücuduna yayılıyordu. Kollarımın arasında tuttuğum bu harikulâde vücutta kahkaha dalgalarının nasıl geniş kavisler yaparak dağıldığını, bu vücudu nasıl kıvırıp büktüğünü gördükçe deli gibi oluyordum.  </span></p>
			<p class="paragraf ParaOverride-4"><span class="CharOverride-4">Zâhiren çok sakindim. Gülüyor, havaiyattan, onun birkaç gün sonra vereceği imtihanlardan bahsediyordum. Fakat ben o akşam bir kadeh içmiş olsaydım!..  </span></p>
			<p class="paragraf ParaOverride-4"><span class="CharOverride-4">Fazla değil bir tek kadeh...  </span></p>
			<p class="paragraf ParaOverride-4"><span class="CharOverride-4">O zaman onu öpmekten kendimi men edemezdim. Ve bunu o kadar içten gelen mukavemet edilemez bir ihtiyaçla, o kadar zarurî bir şey olarak yapacaktım ki, kendisi bile belki hayret edecek, fakat buna mâni olmaya kalkışmayacaktı: Kadınlar böyle zamanlarda insanları o kadar iyi anlarlar ki!.. Mamafih o zaman her şey çığırından çıkmış bulunacaktı, çünkü bütün zahirî sükûnetime rağmen kafamın içi bir harp, bir ihtilal sahnesi gibiydi. Ve ben kendime sahip ve hâkim olabilmek için bütün irademi kullanıyordum.   </span></p>
			<p class="paragraf ParaOverride-4"><span class="CharOverride-4">İmtihanlardan çok korkuyordu. Halbuki onu sınıfta bırakmak değil, herhangi bir şekilde müteessir etmek bile insanın aklına getiremeyeceği bir ihtimaldi. Ben onun bir dakikalık teessürünü görmemek için gözlerimin kör olmasına dua ederim. Fakat dünya insan olmayan insanlarla doludur ve onun korkmakta belki de hakkı vardı. </span><span class="CharOverride-4"> </span></p>
			<p class="_0">  </p>
			<p class="paragraf ParaOverride-4"><span class="CharOverride-4">“Bir hafta sonra İstanbul’a gidiyorum!” dedim.  </span></p>
			<p class="paragraf ParaOverride-4"><span class="CharOverride-4">“Ne bahtiyarsınız” dedi.  </span></p>
			<p class="paragraf ParaOverride-4"><span class="CharOverride-4">“Maalesef!..” dedim.  </span></p>
			<p class="paragraf ParaOverride-4"><span class="CharOverride-4">“Niçin?” diye sordu.  </span></p>
			<p class="paragraf ParaOverride-4"><span class="CharOverride-4">“Gerçi, dedim, burasını o kadar çok sevmemiştim, beni buraya bağlayan bir şey yoktu, bir senelik ayrılık bende İstanbul hasretini adamakıllı uyandırmıştı ve bir hafta evvel gitsem, çok sevinerek gidecektim... Fakat şimdi... Bu akşamdan sonra... Buradan gitmek bana o kadar zor gelecek ki...”  </span></p>
			<p class="paragraf ParaOverride-4"><span class="CharOverride-4">“Sahi mi?” dedi.  </span></p>
			<p class="paragraf ParaOverride-4"><span class="CharOverride-4">Aman yarabbi! O kadar güzel, o kadar içe işleyici bir “Sahi mi?” deyişi vardı ki...  </span></p>
			<p class="paragraf ParaOverride-4"><span class="CharOverride-4">İkide birde, bir sözüme cevap olarak “Sahi mi?” diyor, ve ben bu kelimeyi bir hastaya verilen ilaç gibi gözlerimi kapayarak içiyordum.  </span></p>
			<p class="paragraf ParaOverride-4"><span class="CharOverride-4">Sarhoştu. Adamakıllı sarhoştu. Fakat ben bir kadının bu kadar güzel sarhoş olacağını tasavvur edemezdim. Sarhoşluk insanları çirkinleştirir, halbuki bu kız sarhoşluğu güzelleştirmişti. Ben onu gördükten sonra içki aleyhtarı olanlara güldüm. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Bir kere beni reddetti:  </span></p>
			<p class="paragraf ParaOverride-4"><span class="CharOverride-4">“Yorgunum” dedi. “Biraz sonra dans edelim!” Döndüm, bir köşeye çekildim ve gözlerimi kapadım. Gözlerimi açtığım zaman onu bir zâbitle dans ederken gördüm. Ne olduğumu bilemedim. Mesele basitti: Yorgun filan değildi, sadece benimle dans etmek istemiyordu...  </span></p>
			<p class="paragraf ParaOverride-4"><span class="CharOverride-4">Bütün bu gecenin cazibesi, saadeti, neşesi, sihri bir anda yok oluverdi. Düşmemek için duvara dayandım. Dehşetli bir karışıklıktan başka hiçbir şey görmüyordum. Önümden geçenleri tanımıyor, hatta nerede olduğumu bilmiyordum.  </span></p>
			<p class="paragraf ParaOverride-4"><span class="CharOverride-4">Bu vaziyet epeyce devam etti. Ve galiba bir ikinci dansta birdenbire gözlerimin aydınlandığını hissettim. Derhal kendime geldim ve onun ilk kalktığı yaşlıca zatla bir vals yaptığını gördüm. Önümden geçiyor ve bana bakıyordu. Gözlerinde (Allahaşkına kusura bakmayın) demek isteyen bir mana görür gibi oldum. –Bu belki de benim kendi vehmimdi– ve sonra hafifçe güldü.  </span></p>
			<p class="paragraf ParaOverride-4"><span class="CharOverride-4">Gece benim için eski neşesini, eski kıymetini, hatta beş on misli fazlasıyla tekrar aldı. Ve son bir defa dansa kaldırdığım zaman annesinin ısrarıyla o zabiti dansa çağırdığını söyledi. 	  </span></p>
			<p class="paragraf ParaOverride-4"><span class="CharOverride-4">“Bana gücendiniz mi?” dedim.  </span></p>
			<p class="paragraf ParaOverride-4"><span class="CharOverride-4">“Hayır, dedi, gücenmek için sebep var mı?”  </span></p>
			<p class="paragraf ParaOverride-4"><span class="CharOverride-4">Ve ona ne kadar müteessir olduğumu, ve beni reddettiği için değil kendisini gücendirmiş olabileceğimi düşündüğüm için müteessir olduğumu söyledim....  </span></p>
			<p class="paragraf ParaOverride-4"><span class="CharOverride-4">Bu geceyi bütün teferruatıyla anlatmak imkânsızdı. Bir iki kelime kâfi: O gece o gözlerimi kör etti ve kendisinden başka bir şey görmeme mâni oldu. Ben bu körlüğü takdis ederim.  </span></p>
			<p class="paragraf ParaOverride-4"><span class="CharOverride-4">Şimdi, her geçen dakikanın onu benim dimağımda unutulmaz bir hale getirdiğini hissediyor, onun bütün mevcudiyetime yerleşip sokulduğunu anlıyordum. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Hilkatin bu kadar itina ettiği bu nadir mahlûkun hiç farkına varılmadan, hiç anlaşılmadan yaşayıp gitmesi! Hiç kimsenin bilmediği küçük bir orman deresi gibi metrûk ve kimsesiz akması ve bir gün habersizce kuruması mümkündür.  </span></p>
			<p class="paragraf ParaOverride-4"><span class="CharOverride-4">Ve bu cinayettir.  </span></p>
			<p class="paragraf ParaOverride-4"><span class="CharOverride-4">Bu mahlûk, anlaşılmak, sevilmek ve bahtiyar edilmek için yaratılmıştır.  </span></p>
			<p class="paragraf ParaOverride-4"><span class="CharOverride-4">Onu hiç kimsenin anlayamadığı bir şekilde anlayacağımdan, onun ruhunun kendisinin bile farkına varmadığı derinliklerine süzüleceğimden eminim. Ve o da benim ruhumda benim bile bilmediğim şeyler keşfedecektir.  </span></p>
			<p class="paragraf ParaOverride-4"><span class="CharOverride-4">Onu kendi vücudumun bir parçası gibi ve her gün biraz artan bir muhabbetle seveceğimi biliyorum. Ve onu birçoklarının aklından bile geçiremeyeceği bir saadete götüreceğimi zannediyorum. Ona her şeyimi, her şeyimi vermek istiyorum. Onda kendi dimağımın izlerini, kendi eserimi görünceye kadar vermek... Ve bu benim tarafımdan yapılmış bir fedakârlık değildir. Vermek burada benim için bir saadet olacaktır.  </span></p>
			<p class="_0">  </p>
			<p class="paragraf ParaOverride-4"><span class="CharOverride-4">Hulâsa:  </span></p>
			<p class="paragraf ParaOverride-4"><span class="CharOverride-4">Ben onun uzak bir işaretiyle derhal hayatımı veririm.   </span></p>
			<p class="paragraf ParaOverride-4"><span class="CharOverride-4">Acaba o...  </span></p>
			<p class="paragraf ParaOverride-4"><span class="CharOverride-4">Bana elini verecek mi?.. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">“Hayır...”  </span></p>
			<p class="_0">  </p>
			<p class="paragraf ParaOverride-5"><span class="CharOverride-5">Sabahattin Ali  </span></p>
			<p class="paragraf ParaOverride-5"><span class="CharOverride-4">17. VI. 31   Aydın  </span></p>
		</div>
	</body>
</html>