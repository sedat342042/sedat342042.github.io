<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol">Cinayetten Sonra Çakıcı’nın İlk İltica Ettiği Köy	  </p>
			<p class="paragraf ParaOverride-4"><span class="CharOverride-4">İkinci Abdülhamit’in, artık en ezalı zulümlere başladığı bir zamanda Ödemiş’te patlayan bu tüfeğin bu saltanatla eğlenecek bir ses olduğunu kim tahmin edebilirdi? Çakırcalı ilk kurşununun sesiyle beraber isyan sesini de yükseltmiş ve bir daha diri olarak ele geçmemeye ahd etmişti.   </span></p>
			<p class="paragraf ParaOverride-4"><span class="CharOverride-4">Bu on altı yaşındaki cesur zeybek, Abdullah Efe’yi vurduktan sonra iltica ettiği incirlikten deli ve mecnun gibi kaçmamıştı. Bilakis incirlik içindeki yolun nihayetinde, takip edilip edilmediğini anlamak için bir hayli beklemişti. Bu ilk atılış kendisinde pek tabiî olarak bir halecan husûle getiriyordu. Rüzgârdan birbirine vuran dalların çıkarmış olduğu sesler kulağına kendisini takip etmek isteyen ayak gürültüleri gibi geliyor, karanlıkta, her ne sebeple görülen bir hayal, nazarında bir ordu kadar büyüyordu.   </span></p>
			<p class="paragraf ParaOverride-4"><span class="CharOverride-4">Fakat ne de olsa Çakırcalı diri teslim olmayacak, kendisini kolay kolay bir bonmarşe oyuncağı gibi kırk paralık bir kurşundan korkarak teslim etmeyecekti. Bu beklemesinin sebebi de bu azmini göstermek, karşısına gelecek kuvvetlerin, cesur kolları altında erimeye mahkûm kalacaklarını anlatmaktı. Filhakika efenin ölüsü başına kaymakam, müddeiumumi, jandarma yüzbaşısı dikilmişlerdi. Abdülhamit saltanatının, para ile elde ettikleri mansıplarına yerleşen bu insanlar, devlet ve millet işini hususî bir ticaret suretinde telakki etmeleri yüzünden daha ileriye gitmek istemiyorlar, kaymakamın:  </span></p>
			<p class="paragraf ParaOverride-4"><span class="CharOverride-4">— Katili takip edelim... sözüne,   </span></p>
			<p class="paragraf ParaOverride-4"><span class="CharOverride-4">— Evet, diyen müddeiumumi, jandarma yüzbaşısının mâni olarak gösterdiği karanlığı ileriye sürerek:</span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">— Yüzbaşı ağa haklıdır. Sabah olsun, hayır olsun... cevabını veriyordu.   </span></p>
			<p class="paragraf ParaOverride-4"><span class="CharOverride-4">Kaymakam da:   </span></p>
			<p class="paragraf ParaOverride-4"><span class="CharOverride-4">— Sabah olduktan sonra habisin başı üstünde padişahın keskin kılıcı adaletini gösterir, tesellisiyle kararı kabul etmekte gecikmiyordu.  </span></p>
			<p class="paragraf ParaOverride-4"><span class="CharOverride-4"> Çakırcalı uzun müddet beyhude yere beklemişti. Ne gelen vardı, ne de giden...  </span></p>
			<p class="paragraf ParaOverride-4"><span class="CharOverride-4"> Gecenin bütün karanlığıyla hükümran olduğu bu yerde, ne yapması lazım geldiğini düşünüyordu. Artık babasından miras çetenin başına geçmek lazımdı. Fakat çete efradı o kadar dağınık bir surette bulunuyorlardı ki, bunları tekrar bir araya getirmek için günlerce uğraşmak, çalışmak lazımdı.   </span></p>
			<p class="paragraf ParaOverride-4"><span class="CharOverride-4">Bütün bu uzun günler, belki kendisini takip edecek olan hükümet kuvvetlerine yalnız başına karşı gelmek mecburiyetini verecekti.  </span></p>
			<p class="paragraf ParaOverride-4"><span class="CharOverride-4">Şimdi İzmir’e beraber gittiği ve oradan yine beraberce avdet ettiği arkadaşlarını yanından savdığına pişman olmuştu. Kırda bayırda tek başına, babasından miras kalan martine ve İzmir’den satın alarak getirdiği revolvere istinat ederek kalmıştı. Bir müddet gümüşlü silahına baktı. Bu süslü martine bütün canıyla sarıldı. Hayatta kendisini himaye edecek yegâne ve tek bir sevgili olmak üzere bunu buluyordu.  </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">İncirlik içinde de fazla bekleyemezdi. Burayı yavaş, sakin adımlarla terkederek dağa doğru yollanmaya başladı. Nereye gidecekti?   </span></p>
			<p class="paragraf ParaOverride-4"><span class="CharOverride-4">Zihninde tanıdık isimler birer panorama gibi geçmekte idi. Fakat her isme itaat ile iltica etmek, belki efenin akrabalarının bir hışmına uğramak olmayacak mıydı? Efenin ailesinden kadın almak suretiyle onunla akraba olmuş olan amcasının oğlu Kamalı Efe’ye gitmek vahim bir âkıbet tevlid etmez miydi?   </span></p>
			<p class="paragraf ParaOverride-4"><span class="CharOverride-4">Bütün bu düşüncelerle sabaha kadar durmaksızın yürüdü. Sabaha karşı, alacakaranlık bir zamanda, beş on evden müteşekkil küçük bir köyün önüne gelmişti. Babasının hayatta iken burada hürmetle muamele ettiği bir zeybek vardı, Ahmet Efe. Bu efe İzmir hükümet konağını basan ve Vali Naşit Paşa’yı, vali odasından harem dairesine atlatan yedi zeybekten birisi idi.   </span></p>
			<p class="paragraf ParaOverride-4"><span class="CharOverride-4">Kendisinin de anlayamadığı bir kuvvetin tesiri altında ayakları efenin kapısına doğru gidiyordu. Tüfeğin kundağıyla kapıya hafifçe ve hürmetle vurdu. İçeriden genç, narin bir kız sesi işitildi:   </span></p>
			<p class="paragraf ParaOverride-4"><span class="CharOverride-4">— Kim o?   </span></p>
			<p class="paragraf ParaOverride-4"><span class="CharOverride-4">— Efe orada mı?  </span></p>
			<p class="paragraf ParaOverride-4"><span class="CharOverride-4">Kız bu söze cevap vermemişti. Aradan bir iki dakika geçer geçmez, elinde martini, heybetle dışarıya fırlayan efe, martinli genci görünce hayretle yüzüne bakmıştı. Simayı tanımak istiyor, fakat bir türlü toplayamıyordu.  </span></p>
			<p class="paragraf ParaOverride-4"><span class="CharOverride-4">Çakırcalı mûti bir evlat gibi:   </span></p>
			<p class="paragraf ParaOverride-4"><span class="CharOverride-4">— Efe elini öpeyim... dedi. Efe bilmediği veya tanıyamadığı bu gence öpmek için elini uzatmakta bir mahzur görmemişti.   </span></p>
			<p class="paragraf ParaOverride-4"><span class="CharOverride-4">— Öp evlat... Amma da yaman zeybek olmuşsun ha... Sen kimin eniğisin? </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Çakırcalı’nın...  </span></p>
			<p class="paragraf ParaOverride-4"><span class="CharOverride-4">Efenin gözleri hayretle açıldı.  </span></p>
			<p class="paragraf ParaOverride-4"><span class="CharOverride-4">Cesur Çakırcalı’nın ölümüne onun kadar acıyan hiç kimse olmamıştı. Artık dakikalarca bu gürbüz delikanlıyı tetkik ediyor, elindeki martini ile heybetli bir arslana benzeyen bu gence bakmakla doyamıyordu.  </span></p>
			<p class="paragraf ParaOverride-4"><span class="CharOverride-4">— Haydi içeri gir.  </span></p>
			<p class="paragraf ParaOverride-4"><span class="CharOverride-4">Şimdi içeriye girmişler, ocağın kenarına yerleşmişlerdi. Efenin sarışın güzel kızı Ayşe de çoktan kahve cezvelerini ocağa sürmüştü.  </span></p>
			<p class="paragraf ParaOverride-4"><span class="CharOverride-4">— Anlat bakalım oğul ne oldu? Baban rahmetli çok yavuzdu.  </span></p>
			<p class="paragraf ParaOverride-4"><span class="CharOverride-4">— Hiç, babamın kanını aldım.  </span></p>
			<p class="paragraf ParaOverride-4"><span class="CharOverride-4">Efenin hayreti daha ziyadeleşmişti. Zihninde Çakırcalı’nın yaşını hesap ediyor, onu bir türlü on beşten yukarı çıkaramıyordu.   </span></p>
			<p class="paragraf ParaOverride-4"><span class="CharOverride-4">— Ulen enik, kaç yaşındasın?  </span></p>
			<p class="paragraf ParaOverride-4"><span class="CharOverride-4">— On altı. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Bakındı ha... Amma da yaman zeybek oluvericen...  </span></p>
			<p class="paragraf ParaOverride-4"><span class="CharOverride-4">Artık tam bir yarenlik başlamıştı. Çakırcalı bütün macerasını en ince teferruatına kadar anlatıyordu. Şair değildi. Fakat hayatın kendisine reva gördüğü zulüm ve gadirler altında inceldikçe incelen hassas ruhundan kopan ve taşan kelimeler en kuvvetli bir şairin kaleminden çıkmış kadar ahenktar oluyorlar, kendisini dinleyenleri onunla beraber dertler ve kederler içinde bırakıyorlardı. Babası vurulduktan sonra o neler görmemişti?  </span></p>
			<p class="paragraf ParaOverride-4"><span class="CharOverride-4"> Basılan evinde, dipçiklerle dövülen kadınlar arasından cebren alınmış, kazada kaymakamın huzuruna çıkarılmış ve sonra bîgünah bir masum olduğu halde atıldığı hapishanede, korkar ümidiyle günlerce dövülmüştü. Aç ve bîilaç, ekmeğe muhtaç anasının evinden, vergi için son tencere bile alınmış, hatta o gün yemek pişirmek için komşudan bir tencere tedarik etmek mecburiyeti hâsıl olmuştu. Çakırcalı lakabı, onun alnına yazılmış bir mahkûmiyet levhası idi. Onun oğlu değil mi, dövülmeye, sürülmeye, elinde avucunda ne varsa hepsi gasp edilmeye müstehaktı. Bütün bu vahşetler karşısında ona derdini anlatacak, sözünü dinletecek tek bir kapı bile açık bırakılmamıştı. Bu şerait karşısında bir fert ne yapardı? Ya âciz inleye inleye ölürdü veyahut da taşan bir su gibi akmasına mâni setleri yıkar geçerdi. Çakırcalı’nın oğlu acz ile ağlayarak ölmeye nasıl tahammül edebilirdi? Böyle bir hâl babasının şanlı destanlarını yok etmek, yakmak demek olmayacak mıydı? Ve:  </span></p>
			<p class="paragraf ParaOverride-4"><span class="CharOverride-4">— İşte bütün bunlar karşısında, babamın kanını, onunla beraber hakkımı aradım. Evvela Allahıma, sonra da silahıma sığınarak ilk kurşunu attım ve vurdum.   </span></p>
			<p class="paragraf ParaOverride-4"><span class="CharOverride-4">Sarı Ayşe Çakırcalı’nın anlattığı bu hikâyeyi, efeden daha ziyade bir alâka ile dinliyor, bu cesur delikanlıya gözlerini dikmiş olduğu halde, yiyecekmiş gibi bakıyordu.   </span></p>
			<p class="paragraf ParaOverride-4"><span class="CharOverride-4">Çakırcalı asabi ve müteheyyiçti. Genç yaşında başına gelen felaketleri, ilk katil olduğu gecenin sabahı hatırlamak ve sonra kendisine çizeceği yeni hayat programını henüz hazırlamamış bulunmak, bütün bunlar, onu asabi ve hırçın kılmıştı.  </span></p>
			<p class="paragraf ParaOverride-4"><span class="CharOverride-4">Anasını da düşünüyordu. Sağ ve salim olduğunu ona bildirmek, kendisini çılgınca seven bu valideyi de azaptan kurtarmak lazımdı.  </span></p>
			<p class="paragraf ParaOverride-4"><span class="CharOverride-4">— Efe, dedi. Anama nasıl haber iletsek. Efe düşünmeden cevap verdi:  </span></p>
			<p class="paragraf ParaOverride-4"><span class="CharOverride-4">— Biraz sonra Ayşe’yi göndeririz anlatır. Benim yanımda olduğunu söyler.   </span></p>
			<p class="paragraf ParaOverride-4"><span class="CharOverride-4">Şimdi ezici bir sükûnet hâsıl olmuştu. Kimse görüşmüyor fakat herkes düşünüyordu. Herkes dimağında, Aydın dağlarında akisler husûle getirecek yeni bir çetenin nasıl teşkil edilmesi lazım geldiğini kararlaştırmak istiyordu. Bu düşünceye Ayşe bile karışmış, o da genç dimağında birtakım programlar çizmeye başlamıştı. Hatta birçok arkadaş isimleri de veriyordu. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Efe söze karışmamış ve Ayşe’yi susturmamış olsaydı, yüzlerce isimden müteşekkil muazzam bir çete listesi hazırlayıverecekti. Fakat ah bu:  </span></p>
			<p class="paragraf ParaOverride-4"><span class="CharOverride-4">— Sen işine bak, kahve pişir! ihtarı. Ayşe’yi, ancak ve ancak bu ihtar susturabilmişti.  </span></p>
			<p class="paragraf ParaOverride-4"><span class="CharOverride-4">Ayran, yoğurt, yumurta, süt, yağ da ortaya konmuştu. Çakıcı bunları gördükten sonra açlığını anlayabilmişti.  </span></p>
			<p class="paragraf ParaOverride-4"><span class="CharOverride-4">Efe ile beraber, iştihalı bir yemeğe başladıkları zaman, Ayşe de oğlunun sıhhat haberini vermek üzere, Çakıcı’nın anasına doğru yollanmıştı. Yalnız ayrılırken başı gayri ihtiyari geriye dönüyor, onu arıyor, bu cesur zeybeği bir daha, bir daha görmek istiyordu.  </span></p>
			<p class="paragraf ParaOverride-4"><span class="CharOverride-4">Nedense Çakıcı’nın gözleri de kendisini takip etmekten vazgeçememişti. Fakat efeliğin şanından olmayan kadına yan gözle bakmak düşüncesi, bu gözlere zorlukla mihverini tebdil ettirtebilmişti.  </span></p>
			<p class="paragraf ParaOverride-4"><span class="CharOverride-4">Ayşe gittikten sonra, ortalığı sakin bulan efe söze başladı.  </span></p>
			<p class="paragraf ParaOverride-4"><span class="CharOverride-4">— İnci artık çetenin başına geçmelisin. Biraz acemilik olur ama, ben senin yanına yavuz, akıllı birisini koyarım. Babanın yetiştirmelerinden Hacı fena değildir. Onun sözünü dinler, isim senin de olsa, yine onun dediklerinden dışarıya çıkmazsın. Çok kişi ile gezmeye bakma... Uygun, kafası denk on iki kişi kâfidir. Hele bugün biraz rahat et. Merak etme... Senin buraya geldiğini bilseler bile, benim buraya kim yanaşabilir? Çekinme, kale içindesin, rahat uyukla... Ben senin işini düzeltiverir, yoluna koyuveririm.   </span></p>
			<p class="paragraf ParaOverride-4"><span class="CharOverride-4">Çakıcı dinliyor, efe de mütemadiyen anlatıyordu. Uykusuzluk, asabiyet ve yorgunluk bu acemi gencin gözlerini kapatmaya başlamıştı. Bir damla uyku, güya kendisine yeni bir hayat, yeni bir kuvvet verecek gibiydi. Gayri ihtiyari, kendisinden geçmiş bir halde, olduğu yere kıvrılıverdi.   </span></p>
			<p class="paragraf ParaOverride-4"><span class="CharOverride-4">Efe üstüne kapıyı kapatıp dışarıya çıkmıştı. Bu küçük köyün etrafına topladığı genç kızanlar ile görüşüyor, eski bir tecrübekâr sıfatıyla, bazen söylenen fikirleri red ediyor, bazen de makul gördüğü sözleri kabul ediyordu. Nihayet elinde martini ile oynayan iri gürbüz bir delikanlıya döndü:   </span></p>
			<p class="paragraf ParaOverride-4"><span class="CharOverride-4">— Çoban Mehmet, dedi. Ben gelinceye kadar eniği yalnız bırakma... İçeriye de girme, kapının önünde bekle. Bir kılına hata gelirse, dime başına geleceklere... </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Merak etme Efe... Ve sonra diğerine dönerek:  </span></p>
			<p class="paragraf ParaOverride-4"><span class="CharOverride-4">— Hüseyin atımı hazırlayıver, dedi.  </span></p>
			<p class="paragraf ParaOverride-4"><span class="CharOverride-4"> Beş dakika sonra atı ayağına getirilmişti.   </span></p>
			<p class="paragraf ParaOverride-4"><span class="CharOverride-4">— Şimdilik allahaısmarladık, dedi ve gitti.   </span></p>
			<p class="paragraf ParaOverride-4"><span class="CharOverride-4">Efe nereye gidiyordu? Ne yapacaktı? Bu hususta hiç kimseye bir şey söylememişti.   </span></p>
			<p class="paragraf ParaOverride-4"><span class="CharOverride-4">Bu boş köyde saatler her günkü gibi sıkıcı ve vurmaları çınlayarak geçiyor, Çakırcalı ise bir türlü uyuyamıyordu.   </span></p>
			<p class="paragraf ParaOverride-4"><span class="CharOverride-4">Vakit de akşama gelmişti. Ayşe ter içinde bıraktığı atıyla, kapının önüne gelmiş ve orada beklemekte olan Çoban Mehmet’e :   </span></p>
			<p class="paragraf ParaOverride-4"><span class="CharOverride-4">— Babam evde mi? diye sormuştu.  </span></p>
			<p class="paragraf ParaOverride-4"><span class="CharOverride-4">— Hayır!  </span></p>
			<p class="paragraf ParaOverride-4"><span class="CharOverride-4">— Nereye gitti? </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Bilmem.  </span></p>
			<p class="paragraf ParaOverride-4"><span class="CharOverride-4">— Ya misafir?  </span></p>
			<p class="paragraf ParaOverride-4"><span class="CharOverride-4">— İçeride uyuyor.  </span></p>
			<p class="paragraf ParaOverride-4"><span class="CharOverride-4">Sessizce kapıyı açıp içeriye girdi. Çakıcı hâlâ kıvrıldığı yerde yatıyor, uyukluyordu. Uyandığı zaman kahve pişirmesine yardımı olsun diye ocağa bir-iki ateş attı. Gözünü delikanlıya dikmiş olduğu halde beklemeye başladı.   </span></p>
			<p class="paragraf ParaOverride-4"><span class="CharOverride-4">Ayşe bu sırada fikrinden neler geçiriyordu? Bunu kim tahmin edebilirdi?   </span></p>
			<p class="resim"><span><img alt="no-42.jpg" class="_idGenPageitem-6" src="image/no-42_fmt.jpeg"/></span>  </p>
			<p class="resimalt">Desen: S. Ali  </p>
			<p class="paragraf ParaOverride-4"><span class="CharOverride-4">Nihayet bu hafif gürültülerden heyecanla uyanan Çakırcalı’ya  </span></p>
			<p class="paragraf ParaOverride-4"><span class="CharOverride-4">— Korkma... kimse yok... benim... dedi.  </span></p>
			<p class="paragraf ParaOverride-4"><span class="CharOverride-4">Çakıcı da yok yere gösterdiği bu heyecandan mahcup, kızarmıştı. Ayşe, koynundan çıkardığı anasının yazmasını Çakıcı’ya vererek:   </span></p>
			<p class="paragraf ParaOverride-4"><span class="CharOverride-4">— Anana söyledim. O da sana bu yazmayı gönderdi, dedi.   </span></p>
			<p class="paragraf ParaOverride-4"><span class="CharOverride-4">Ve sonra ilave etti: </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Köye ne de çok zaptiye gelmiş... Önüne gelenden seni soruyorlar. Bana da sordular.  </span></p>
			<p class="paragraf ParaOverride-4"><span class="CharOverride-4">— Ne dedin?  </span></p>
			<p class="paragraf ParaOverride-4"><span class="CharOverride-4">— Ne diyeceğim... Ben onu ne bilirim dedim. Hem ben bu köyden değilim ki. Bilenlerden sorun...   </span></p>
			<p class="paragraf ParaOverride-4"><span class="CharOverride-4">— Anama fenalık ettiler mi?  </span></p>
			<p class="paragraf ParaOverride-4"><span class="CharOverride-4">— Eh biraz zorlamışlar. Zorlamışlar ama nedense dövmemişler... Köydeki ihtiyar Recep diyordu ki, döverlerdi ama, Çakıcı yakalanmadığı için çekiniyorlar...  </span></p>
			<p class="paragraf ParaOverride-4"><span class="CharOverride-4">Çakıcı dalgın düşündü. Ve ilave etti:  </span></p>
			<p class="paragraf ParaOverride-4"><span class="CharOverride-4">— Evet yakalanmadı. Yakalanmayacak. Ve ben hayatta bulundukça onlara hiç kimse dokunamayacaktır.  </span></p>
			<p class="paragraf ParaOverride-4"><span class="CharOverride-4">Kapının önünde hâsıl olan bir at gürültüsü üzerine sesini keserek hemen martinine yapıştı. Fakat dışarıdan efenin sesi işitilmişti.   </span></p>
			<p class="paragraf ParaOverride-4"><span class="CharOverride-4">— Yabancı değil, ben geldim.  </span></p>
			<p class="yildiz">* * *<span class="CharOverride-11"> </span><span class="CharOverride-11"> </span></p>
			<p class="paragraf ParaOverride-4"><span class="CharOverride-4">Abdülhamit, bütün melanetiyle, zulmünü en şiddetî, en tahammül edilemez bir hale getirdiği zamanda, devletin idare çarkını sade rüşvetlerden akan paralar döndürüyor, memuriyetler, kaymakamlıklar, tahsildarlıklar, hatta en küçük jandarmalıklar bile, verilecek para nisbetinde elde ediliyordu. Paraya sahip olabilmek ve onu verebilmek hakka, hayata sahip olabilmek demekti.   </span></p>
			<p class="paragraf ParaOverride-4"><span class="CharOverride-4">Köylerde eşraf ve mütegallibenin zulmü son haddine varmıştı. Kaymakamın, jandarma kumandanının evlerine gönderdikleri hediyelerle, bunların himaye cenahlarına sığınabilmek “lütfuna” mazhar olan mütegallibe, halkın, köylünün başı üstünde en tahammül edilmez bir bela oluyorlar, bu zavallıların en husûsî hayatlarına, hatta evlenmelerine bile karışıyorlardı.   </span></p>
			<p class="paragraf ParaOverride-4"><span class="CharOverride-4">Sakin ve fakir halkın, sözünü dinletebilecek bir kapı, bir merci, bir makam yoktu. O yaşayabilmek için mütegallibenin emri altında hareket eden ve onun arzusu ile kımıldayan bir makine haline girmek mecburiyetinde idi. Mütegallibe arzu ederse karısını bile boşayıp ona vermek zarureti vardı.   </span></p>
			<p class="paragraf ParaOverride-4"><span class="CharOverride-4">İşte bütün bu haller, Aydın’ın dağlarını, ormanlarını isyan eden çetelerle doldurmuştu. Fakat bu cahil asiler, dağa çıkmakla, halkın hak ve hukukunu aramayı düşünmüyorlar, kendi varlıklarını, kendi menfaatlerini temin için etrafa dehşet saçıyorlardı. Kamalı, Gâvur İmam, Gökdeleli dağ çeteleri, zulme isyan ile dağa iltica ettikten sonra, daha zalim, daha hunhar olanlardandı. Hatta gâvur imamın bitmek tükenmek bilmeyen cinayetleri, tüyler ürperten, en katı kalplerde bile bir dehşet hissi uyandıran, bu facia destanlarından birini teşkil ediyordu.   </span></p>
			<p class="paragraf ParaOverride-4"><span class="CharOverride-4">Ahmet Efe’nin vürudundan evvel, anasının yanından dönen Ayşe’nin hafif gürültüsünden uyanan Çakıcı, Ayşe’nin kahve pişirmesine hayran bakarken mahzun ve müteessir düşünüyor, ara sıra dudakları arasından çıkardığı:   </span></p>
			<p class="paragraf ParaOverride-4"><span class="CharOverride-4">— Başımın kara yazısı... sözünden başka bir şey söylemiyordu.   </span></p>
			<p class="paragraf ParaOverride-4"><span class="CharOverride-4">Başının kara yazısı! Bu yazı daha pek genç yaşında iken, onu bir çetenin başına geçirtecek, dağa çıkartacak ve bütün hayatını, orada, dağda geçirmeye mecbur bırakacaktı. Bu cahil genç, bütün cehaletine ve gençliğine rağmen, kalbinde asil ve temiz hislere de sahip bulunuyor, yazık ki bunları bütün varlığıyla gösterebilecek, izhar edebilecek bir muhit bulamıyordu.  </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Çakıcı daha pek küçük bir yaşta iken zulmün en doğru ve en hakiki bir düşmanı kesilmişti. Köy mütegallibeleri, onun nefretle gördüğü ve görmeye tahammül edemediği en fena insanlardı. Fakirler arasında, onların dertlerini dinlemek ve o dertlerden topladığı elemleri, kederleri kalbinde bir gün intikam ile mübadele edebilecek bir varlık olarak saklamak, en büyük zevki, en büyük saadeti idi.  </span></p>
			<p class="paragraf ParaOverride-4"><span class="CharOverride-4">Fakirlere yardım etmek isterdi, fakat kendisi de fakirdi. Hatta anasının nasıl zorla bir parça yoğurdu bulmakta güçlük çektiği zamanları bile görüyor, bu elim vaziyet karşısında, tegallüb ve zulmünü idame ettirmek için kaymakama, jandarma kumandanına koyunlar gönderen mütegallibelere kin ve intikam ile bakıyordu. Köyde açlıktan ölenler, ilaçsız yatan hastalar, evlenemeyen fakir kızlar vardı. Bunlarla meşgul olmayan mütegallibeler, hiçbir ihtiyaçları olmayan sefillere neden hediyeler gönderiyorlardı...   </span></p>
			<p class="paragraf ParaOverride-4"><span class="CharOverride-4"> Mektep, onun hasretle baktığı, içine girmek istediği halde bir türlü girmeye muvaffak olamadığı, ne dilfirib, ne gönül çalan bir yerdi. Zengin mütegallibeler, köylerde mektep yapacak, fakirleri okutacak kadar paralara sahip değil midirler? Ne için bunlar bu paraları bunlar için sarf etmiyorlar da, fuzuli bir “ağa” sözünü işitmek için rüşvet olarak veriyorlardı!  </span></p>
			<p class="paragraf ParaOverride-4"><span class="CharOverride-4">— Ayşe, dedi. Başımın kara yazısı artık eşkıya oldum. Mektep görmedim, çünkü Çakırcalı’nın oğlu oranın içine giremezdi. Şimdi artık, ormanlarda, dağlarda okuyacağım. Kırda bayırda eşkıyanın rastgeleceği şeyler de onun için bir mektep olmaz mı? Bundan böyle fakir de olmayacağım. Bütün ağaların parasında benim ve çetemin hissesi var. Yalnız öyle bir eşkıya olacağım ki, konaklar basacak, zenginleri soyacak, zalimlere en merhametsiz bir imansız kesilecek fakat bunun yanında fukarayı, fakirleri hiçbir zaman unutmayacağım. Bundan böyle öksüz, yetim fukara kızlar evlenemiyoruz diye keder etmesinler, onların çeyizleri bendedir. Fakir çocuklar okuyamıyoruz diye ağlamasınlar, mekteplerini ben yaptıracağım. Köylü yoldan, yolsuzluktan, köprüsüzlükten şikâyet etmesin... Bütün bunlar benim elimle yapılacak. Vay bu hukukta vereceğim emirleri ifa etmeyen zenginlere.   </span></p>
			<p class="paragraf ParaOverride-4"><span class="CharOverride-4">Cahil Çakıcı, kalbinden kopup gelen bu isyan ile eşkıya diye anılmasına rağmen, koca bir taç ve saltanatı benimsemiş olan II. Abdülhamit’in, unuttuğu ve aklına getirmek istemediği şeyleri düşünüyor, onları yapmakla, yaptırtmakla ne kadar büyük bir zevk duyacağını şimdiden hissederek seviniyordu. Fakat hiç bilmiyordu ki, onun bu halleri o kanlı saltanatı, kendisinin en aman bilmez bir düşmanı haline sokacak, onu durdurulması, kırılması lazım bir rakip haline koyacaktı. Saltanat, sefih sülalenin bu melun, gaddar padişahı, kendisinin bir türlü yapmak istemediği bu hayırları, başkasının yapmasına da tahammül edemez, bu gibi teşebbüsleri, saltanata, saltanatın hakkına bir taarruz telakki ederdi. Çakıcı söylediği vaadini tuttuğu takdirde, işte bu sefih saltanatın bilmeyerek bir rakibi, bir düşmanı, bir yıkıcısı kesilecekti.   </span></p>
			<p class="paragraf ParaOverride-4"><span class="CharOverride-4">Ayşe’ye bunları anlatırken, o kadar büyük bir zevk hissediyor, kalben o kadar bir inşirah buluyordu ki artık kendi kendine bir gün evvel işlediği cinayetin bile bir sevap olduğuna hükmetmeye, bundan sonra işleyeceklerini de yapılması zaruri, hayırlı işler diye telakki etmeye başlamıştı.   </span></p>
			<p class="paragraf ParaOverride-4"><span class="CharOverride-4">Büyük bir hisse sahipti. Bütün bu hissettiklerini dili döndüğü kadar, Ayşe’ye anlatıyor, o da hayretler içinde dinliyordu.   </span></p>
			<p class="paragraf ParaOverride-4"><span class="CharOverride-4">Onun için insanlara, insanlığa acımak lazımdı. Bir zengin bunu hiçbir zaman hissetmemişti. Bir çeşmeden sade bir yeri doldurmak için akan paralarda, ne kadar yetimin âhı, ne kadar fakirin gözyaşı vardı. İnsanlığı, fakirleri düşünemeyerek onları ezmek, onların sırtından, onları istismardan altınlar biriktirmek, ve sonra bu biriken paralarla yine onların mahvına çalışarak, onlar üstünde bir hakim, bir amir kesilmek, bir insanın, insan olan kalbin işi olamazdı.   </span></p>
			<p class="paragraf ParaOverride-4"><span class="CharOverride-4">Hatta daha ileriye giderek, daha felsefi düşünüyordu. O da biliyordu ki hayatta tam ve umumi bir müsâvât olamaz. Fakat buna mukabil, insanlarda hemcinsine hürmet, muavenet niye olamazdı? Niçin insanlar kalben daha ziyade inceleşemezlerdi? Madem ki böyle olamayacaklardı, peygamberlerin, dinlerin, din kitaplarının ne lüzumu vardı? Genç eşkıya, bütün bunları yapacak, bütün bunları düzeltecekti. Ayşe bütün bu sözleri dinlerken kendisinden geçmiş, gayri ihtiyari bilmeden Çakıcı’nın ellerini yakalamıştı. Genç güzel kızı bu sûretle harekete sevk eden sâik ne idi?   </span></p>
			<p class="paragraf ParaOverride-4"><span class="CharOverride-4">Birdenbire tutmak günahında bulunduğu bu elleri, utanarak, kızararak bırakıvermiş, kalkmak ve kaçmak istemişti. Fakat bu sefer, onun ellerini daha kuvvetli bir el arayarak bulmuştu. Bu kavî bilekler kolay kolay onu kaçmaya bırakmazdı ki... </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Bir müddet ikisi de birbirine bakıştılar. Söylemeye utanan dudakları titrerken, bu bakan gözler, neler neler anlatıyordu. Gayri ihtiyari, tabiî bir sevk ile dudaklar birbirine yapışmak üzere idi. Hatta genç efe, birdenbire kendisini toplamamış olsaydı, bu dudaklar çoktan birbirine yapışacak ve bir daha ayrılmasını istemeyeceklerdi.   </span></p>
			<p class="paragraf ParaOverride-4"><span class="CharOverride-4">Fakat efelik şanı, nikâh kıyılmayan bir kıza bunu nasıl yapabilirdi!  </span></p>
			<p class="paragraf ParaOverride-4"><span class="CharOverride-4">— Ayşe, dedi. Allah sağlık verirse, nikâhımızdan sonra...  </span></p>
			<p class="paragraf ParaOverride-4"><span class="CharOverride-4">Bu sözle genç kız hayatında, ilk defa bir sevinç hissetmiş, ferahlığın ne olduğunu anlayabilmişti. Mahcup başını eğdi. Dudakları tebessüm ediyor, efeyi kuvvetle sıkan eli, lisan-ı haliyle:  </span></p>
			<p class="paragraf ParaOverride-4"><span class="CharOverride-4">— Çabuk çabuk olsun... demek istiyordu.   </span></p>
			<p class="paragraf ParaOverride-4"><span class="CharOverride-4">At gürültüsü, her ikisini birden uyandırdı. Ve Ahmet Efe’nin:   </span></p>
			<p class="paragraf ParaOverride-4"><span class="CharOverride-4">— Yabancı değil, benim... sesi, bu tatlı yalnızlığı silip götürmüştü.  </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-4"><span class="CharOverride-4">Ahmet Efe’nin yardımıyla, Hacı Mustafa’yı da kendisine iltihak ettirterek vücut bulan Çakıcı Çetesi, ilk isyan bayrağını açmış ve ilk defa on iki kişilik bir kuvvet ile Ödemiş dağlarını titretmeye başlamıştı.   </span></p>
			<p class="paragraf ParaOverride-4"><span class="CharOverride-4">Daha ilk günlerde müteaddit konaklar basılmış, birçok zenginler haraçlara kesilmiş, dağa kaldırılanlar bir ikiyi bulmuştu.  </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Hemen her yerde, her ağızda, yeni Çakıcı Çetesi’nin ismi duyuluyor, köy odalarında, kahvelerde oturanlar, sade ve sade, daha ilk günlerinde ortalığa müthiş bir dehşet saçan bu çeteden, Çakıcı’dan bahsediyorlardı. Günün en ehemmiyetli bir hadisesi olmuştu.  </span></p>
			<p class="paragraf ParaOverride-4"><span class="CharOverride-4">Artık halk bu yeni çetenin, diğer çeteler gibi getireceği belaları düşünerek müteessir ve mahzun, tarlalarına bile gitmeye cesaret edemiyorlardı. Çakıcı, babasının intikamını almak için, heybetli bir çete ile dağa çıkan bu genç kim bilir ne kadar çok, ne kadar fazla zulümler, gadirler yapacaktı? Hemen her çetenin ilk defa dağa çıktığı zaman korku ve tedhiş için döktüğü, masum ve bîgünah kanları, şüphesiz bu yeni çetenin de zafer destanını süsleyecek ilk icraatı olacaktı. Halk yine iki kuvvetin, eşkıya ve zaptiye kuvvetlerinin arasında ezildikçe ezilecek, kırılacak, inleyecek ve hatta ölecekti.   </span></p>
			<p class="paragraf ParaOverride-4"><span class="CharOverride-4">Acaba Çakıcı da diğerleri gibi mi olacaktı? Halk çekinmek ve korkmakta haklı mıydı?   </span></p>
			<p class="paragraf ParaOverride-4"><span class="CharOverride-4">Hayır. Cesur efe tedhiş siyasetine başladığının haftasında bunu en canlı bir surette ispat etmişti.   </span></p>
			<p class="paragraf ParaOverride-4"><span class="CharOverride-4">Bir sabah, şafak ile beraber, kızanlarıyla girdiği (N…) köyünde, çeşmeden su doldurarak gelen dilber bir köylü kızını gören avenesinden Deli Mehmet, Efe köy ağalarıyla beraber otururken, yanına yanaşmış:  </span></p>
			<p class="paragraf ParaOverride-4"><span class="CharOverride-4">— Efe ben bu kızı kaçıracağım, hoşuma gitti... demişti.  </span></p>
			<p class="paragraf ParaOverride-4"><span class="CharOverride-4">Kızın fakir babası da orada bulunuyordu. Eşkıyaların bu gibi taarruz ve tasallutlarına alışmış olan bu zavallılar, bilhassa baba için sükût ile itaat etmekten ve hatta babası olduğunu bile söylememekten başka ne yapabilirdi. Çakıcı hiddet ve hayretle Deli Mehmet’e baktı. Deli’nin hırsla kızarmış kanlı gözleri, herhangi bir müsamahaya hiç de tahammül edemeyeceğini pek güzel gösteriyordu. Efe bir müddet arkadaşını süzdü:  </span></p>
			<p class="paragraf ParaOverride-4"><span class="CharOverride-4">— Madem ki istiyorsun... git al... dedi. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Deli Mehmet, bu nazlı aguşu kanlı aguşuna bir an evvel alabilmek için çılgınca atıldı. Bir yıldırım gibi koşuyordu. Fakat kıza yanaşmasına bir iki adım kala, geriden patlayan bir martin, Deli’yi cansız olarak yere yıkmış, korku içinde bu kaplana haşyetle bakan kızı serbest bıraktırmıştı.   </span></p>
			<p class="paragraf ParaOverride-4"><span class="CharOverride-4">Bu patlayan silah, bizzat Çakıcı Efe’nin kendi arkadaşına ateş ettiği silahtı. Bu kurşun onun eliyle atılmış, bu el ilk defa olarak âdil olmak istediğini ilan etmişti.   </span></p>
			<p class="paragraf ParaOverride-4"><span class="CharOverride-4">Hiçbir şey olmamış gibi, ayağa kalktı. Mağrur adımlarıyla yavaş yavaş kıza doğru ilerledi. Eliyle yaptığı işaret ile onu çağırdı.   </span></p>
			<p class="paragraf ParaOverride-4"><span class="CharOverride-4">Genç kız titreyen adımlarıyla, yarı ölü gibi bir halde gelmişti. Oturttu, teskin etti.  </span></p>
			<p class="paragraf ParaOverride-4"><span class="CharOverride-4">— Sen kimin kızısın?   </span></p>
			<p class="paragraf ParaOverride-4"><span class="CharOverride-4">Zavallı kız, söz söyleyebilmek kuvvet ve kudretini de hâiz değildi. Zorlukla, titreyen elleri ile biraz ileride oturan, fakir, ihtiyar babasını gösterdi. Çakıcı ihtiyarın ne kadar fukara, ne kadar muavenete muhtaç bir zavallı olduğunu zaten biliyordu. Silahlığı arasından bir gün evvelden Tahir Bey’den aldığı hissesine isabet eden üçyüz altını çıkarttı. Hayretle ve korku ile kendisine bakan ihtiyarın önüne attı:  </span></p>
			<p class="paragraf ParaOverride-4"><span class="CharOverride-4">— Al kızına çeyiz yap... dedi.   </span></p>
			<p class="paragraf ParaOverride-4"><span class="CharOverride-4">Hâzırûn hayret ve dehşet içinde kalmışlardı. Sonra arkadaşlarını topladı. Biraz ileride kanlar içinde yatan Deli Mehmet’i gösterdi ve:  </span></p>
			<p class="paragraf ParaOverride-4"><span class="CharOverride-4">— Irz düşmanı Çakıcı’nın arkadaşı olamaz... dedi.   </span></p>
			<p class="paragraf ParaOverride-4"><span class="CharOverride-4">Bu vaka bir iki gün zarfında her tarafa yayılmıştı. Korkulan Çakırcalı’nın mertliği, bir destan gibi dilden dile geziyordu. Yeni bir vaka, Çakıcı’nın halk arasındaki mevkiini daha ziyade sağlamlaştırmıştı.  </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Kamalı Efe, Çakıcı’nın amcasının oğlu idi. Hunhar ve deli olan bu eşkıya, önüne geleni öldürmekten, yıkmaktan, tahripten büyük bir zevk duyuyordu. Bîzar halk, bu aman bilmeyen eşkıyadan korka korka Çakıcı’ya bahsetmişlerdi. Ağır olan, ağırlıkla söz söyleyen Çakıcı, hiç sesini çıkarmamış, sade dinlemekle iktifa etmişti. Fakat bir ay sonra, bir jandarma kuvveti gibi takipten hali kalmadığı Kamalı’nın çetesine rast gelmiş, bu çeteyi çil yavrusu gibi dağıtmakla beraber, Kamalı’yı da öldürmüştü. Kamalı’nın ölümü birçok büyük memurları ve yine birçok eşrafı fena halde kızdırmıştı. Çünkü Kamalı bunların bir kolu, onların nam ve menfaatine hareket eden bir makine idi.   </span></p>
			<p class="paragraf ParaOverride-4"><span class="CharOverride-4">O yalnız bunu yapmakla da kalmamıştı. Kamalı’yı tutan ve onun sayesinde yüzbinlerce liraya sahip olan Bergama’da (T…) Bey’e haber göndermiş, yapılması icap eden iki mekteple, bir yolun ve bir köprünün hemen yaptırılmasını emretmişti. Çakıcı, Kamalı ile toplanan parayı, bu uğurda sarf ettirmeyi kendisi için bir hak biliyordu. Halktan nâhak yere toplanan ve birkaç mütegallibeyi zengin etmekten başka bir şeye yaramayan bu para, ancak halka, halkın hayrına sarf edilebilirdi. Yalnız (T…) Bey şehirde oturduğu için bu söze pek ziyade ehemmiyet vermemiş, mahaza yine bir ihtiyat olmak üzere İzmir’e gitmişti.   </span></p>
			<p class="paragraf ParaOverride-4"><span class="CharOverride-4">Çakıcı herhalde emrini infaz ettirtmeli idi.  </span></p>
			<p class="paragraf ParaOverride-4"><span class="CharOverride-4">Bergama’nın derin bir uyku içinde uyuduğu bir gece, mehtap ile yarı aydınlanan karanlık sokaklarda birer ikişer nöbetçi bırakmak sûretiyle emniyet tertibatını almak isteyen oniki kişilik bir kafileden ayrılan dört kişinin büyük bir konağa doğru ilerlediği görülüyordu. Bilâperva bahçenin içine atılan bu dört kişi, uluyan ve bağıran köpeklerin yaygaralarına ehemmiyet vermeyerek, büyük konağın kapısı önüne gelmişler, kapıya vurmak zahmetine bile katlanmayarak, anahtar deliğine sıktıkları bir martin kurşunu ile açıvermişlerdi. Evde kadınlardan başka hiç kimse yoktu.   </span></p>
			<p class="paragraf ParaOverride-4"><span class="CharOverride-4">Vakitsiz gelen bu cüretkâr misafirlerin, zorla içeriye girmelerinden korkan (T...) Bey’in haremi, avazı çıktığı kadar:  </span></p>
			<p class="paragraf ParaOverride-4"><span class="CharOverride-4">— Yangın var! diye bağırmaya başlamıştı.  </span></p>
			<p class="paragraf ParaOverride-4"><span class="CharOverride-4">Yangın sesini işiten halk, fevc fevc konağa doğru koşuyor, yangına benzeyen bir alev görünmediği halde, merak ve tecessüs ile ne olduğunu anlamaya çalışıyordu. Kadın hâlâ ve mütemadiyen bağırıyordu:  </span></p>
			<p class="paragraf ParaOverride-4"><span class="CharOverride-4">— Yangın var!   </span></p>
			<p class="paragraf ParaOverride-4"><span class="CharOverride-4">Biriken halkın karşısında henüz aşağıdan yukarıya çıkmamış olan Çakıcı kadının bağırmalarına cevap verdi:  </span></p>
			<p class="paragraf ParaOverride-4"><span class="CharOverride-4">— Kadın yangın diye bağırma, Çakıcı geldi! diye bağır. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4"> Kadın itaatle:   </span></p>
			<p class="paragraf ParaOverride-4"><span class="CharOverride-4">— Çakıcı geldi! diye bağırmaya başlamıştı. Bir an evvel kapının önüne merak ve tecessüs ile toplanan halk, şimdi çil yavrusu gibi dağılmışlardı. Çakıcı da emin ve fütursuz yukarıya çıktı.  </span></p>
			<p class="paragraf ParaOverride-4"><span class="CharOverride-4">Hürmetle kadını karşısına oturtmuş söylüyordu.  </span></p>
			<p class="paragraf ParaOverride-4"><span class="CharOverride-4">— Kocanın yemediği halt kalmadı. Fakir fukarayı ezerek elde ettiği paralarla bir köprü, bir mektep, bir de yol yaptırmasını emretmiştim. O benim sözümü dinleyip yapacağı yerde İzmir’e yine kahpeler yanında para yemeğe gitti. Mektep, köprü, yol için lazım olan parayı şimdi çıkaracaksınız.  </span></p>
			<p class="paragraf ParaOverride-4"><span class="CharOverride-4">(T...) Bey’in karısı küçük bir yerden bile imdat görmüyordu. İstemeye istemeye itaatle beyin saklı olan paralarını çıkardı. Mücevherlerini de ilave ederek parayı itmam etti. Çakıcı da yine aynı soğukkanlılığıyla şehri terk ederek çekilip gitti.   </span></p>
			<p class="paragraf ParaOverride-4"><span class="CharOverride-4">İki ay sonra yol, mektep, köprü yapılmıştı.   </span></p>
			<p class="paragraf ParaOverride-4"><span class="CharOverride-4">Böylece hemen her zengin, her mütegallibe, Çakıcı’dan bir emir alıyordu. Bunlar hırs ile sarıldıkları paralarını kolay kolay, hayra da olsa, feda etmek istemedikleri için, hemen hepsi de İzmir’e toplanmışlardı. İzmir bu Çakıcı firarileri ile dolu idi. Hükümeti kati sûrette harekete getirmek, mütegallibeye bîaman düşman Çakıcı’yı imha etmek lazımdı. Mabeyn, her gün yeni bir telgraf alıyor, Abdülhamit kendisine rakip kesilmek isteyen Çakıcı’nın yaptıklarını korkularla karışık bir halde dinliyordu.  </span></p>
			<p class="paragraf ParaOverride-4"><span class="CharOverride-4">Emirler emirleri takip ediyor, padişah iradeleri ardı arkası bitmeyerek getiriliyordu. İlle Çakıcı ya ölü ya diri yakalanacaktı. </span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Fakat Çakıcı halk arasında büyük bir sempatiyi hâizdi. Zeybeklerin halk şairleri, çoktan bu zeybek için yazdıkları şanlı destanlarını sazları ile okuyorlardı:  </span></p>
			<p class="_0">  </p>
			<p class="paragraf ParaOverride-8"><span class="CharOverride-5">Martinim fişenk dolu </span><span class="CharOverride-5">  </span></p>
			<p class="paragraf ParaOverride-8"><span class="CharOverride-5">Tabakam tütün dolu  </span></p>
			<p class="paragraf ParaOverride-8"><span class="CharOverride-5">Bana da Çakıcı derler,  </span></p>
			<p class="paragraf ParaOverride-8"><span class="CharOverride-5">Yar fidan boylu  </span></p>
			<p class="paragraf ParaOverride-8"><span class="CharOverride-5">İzmir valisi duydu.</span><span class="CharOverride-4">  </span></p>
			<p class="_0">  </p>
			<p class="paragraf ParaOverride-8"><span class="CharOverride-4">Artık her fukara ağzında, bu şarkı, bu türkü dolaşmaya başlamıştı:  </span></p>
			<p class="_0">  </p>
			<p class="paragraf ParaOverride-8"><span class="CharOverride-5">Ilgın ılgın kadifeli gelin  </span><span class="CharOverride-5"> </span></p>
			<p class="paragraf ParaOverride-8"><span class="CharOverride-5">Gece geldim yorgunum  </span></p>
			<p class="paragraf ParaOverride-8"><span class="CharOverride-5">Ben ol yarin efem  </span></p>
			<p class="paragraf ParaOverride-8"><span class="CharOverride-5">Gözlerine vurgunum.</span><span class="CharOverride-4">  </span></p>
			<p class="_0">  </p>
			<p class="paragraf ParaOverride-4"><span class="CharOverride-4">Türküsü, şimdi bir iki seneyi geçtiği halde, elan o nikâhı bekleyen Ayşe’nin, Çakıcı ile olan düğününü ilan ediyordu. Artık halk Çakıcı’nın zevkiyle zevkyab olmaya, onun kederiyle dertlenmeye başlamıştı.   </span></p>
			<p class="paragraf ParaOverride-4"><span class="CharOverride-4">Buna mukabil mabeyn, kudurdukça kuduruyordu.   </span></p>
			<p class="paragraf ParaOverride-4"><span class="CharOverride-4">Behemehal, behemehal imha edilmelidir! deniyordu.  </span></p>
			<p class="paragraf ParaOverride-4"><span class="CharOverride-4">Fakat onu, Çakıcı’yı vuracak bir zeybek eli yoktu. Bu sebepten Mabeyn bu işi de başka türlü halletmeye karar vermişti. Arnavutluk’ta işsiz güçsüz serseriler dolu idi. Bunlardan binlerce gönüllü toplanacak, Çakıcı’nın üstüne gönderilecek, Çakıcı’yı vurmaya muvaffak olanlar, padişahın inamlarına, ihsanlarına boğulacaktı.   </span></p>
			<p class="paragraf ParaOverride-4"><span class="CharOverride-4">Zavallı Arnavutlar, ne için ve neden geldiklerini bilmedikleri halde yine geliyorlardı. İzmir’in kışla meydanı, bir mahşer gibi Çakıcı’yı öldürmek için gelen üç bin Arnavut ile dolmuştu. Bu zavallıların, melun bir padişahın arzu-yı hevesine kurban gideceklerini kim tahmin edebilirdi? Şimdi, tek bir fert, Aydın’ın mehib dağlarında, on kişilik kuvveti ile çalışan bir tek zeybek, milyonlarca halka, ordulara hüküm ve irade eden sultan ile karşı karşıya, mertlik ve yiğitlik hesabını görecekti. Bu zeybek onun gönderdiği binlerce kişilik kuvvete, iman ile sarıldığı tek martini ile mukabele, onun atacağı kurşunlardan çıkan dumanlardan kendisine bir siper, bir müdafaa teşkil edecekti.</span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Gümüşlü martin, acaba zeybeği, Çakıcı Efe’yi utandıracak mıydı? </span><span class="CharOverride-4"> </span></p>
			<p class="_0">  </p>
			<p class="paragraf ParaOverride-8"><span class="CharOverride-5">Elde martin anam  </span></p>
			<p class="paragraf ParaOverride-8"><span class="CharOverride-5">Efem bekler anam   </span></p>
			<p class="paragraf ParaOverride-8"><span class="CharOverride-5">Kader hışmına vurulursam  </span></p>
			<p class="paragraf ParaOverride-8"><span class="CharOverride-5">Bana ağlar yarim anam.  </span></p>
			<p class="_0">  </p>
			<p class="paragraf ParaOverride-8"><span class="CharOverride-5">Efem fidan boylu güzel efem  </span></p>
			<p class="paragraf ParaOverride-8"><span class="CharOverride-5">Gönülleri yakan efem</span><span class="CharOverride-4"> </span><span class="CharOverride-4"> </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-4"><span class="CharOverride-4">Üç bin gönüllü Arnavut; bu bir şaka değildi. Üç bin silahşor...  </span></p>
			<p class="paragraf ParaOverride-4"><span class="CharOverride-4">Pek tabiî olarak Çakıcı da bütün bunlara karşı bir tertibat almaya mecburdu.  </span></p>
			<p class="paragraf ParaOverride-4"><span class="CharOverride-4">O gece sevgili karısının, sarışın Ayşe’sinin yanına gelmiş, belki bir daha kavuşamayacağı kadınına veda etmek istemişti. Bu gece onun için ne kadar acı olmuştu. Mert ve mertliğini bütün cihana yaymış, kendisini görmek için dünyanın öbür uçlarından, İngiltere’den ve Amerika’dan gelenlere heybetli bir arslan gibi görünmüş bir zevci kaybetmek ne kadar zor, ne kadar elim bir şeydi. Çakıcı’dan ziyade o müteessirdi, o ağlıyordu. Artık o Çakıcı’yı değil, Çakıcı onu teselli etmeye başlamıştı.</span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">— Korkma Ayşe, patlayan silahımdan boşa gitmeyen kurşunlarla üç bin Arnavutu öldürmek ve bir Arnavut mezarlığı yapmak üç günlük bir iştir. Çakıcı vatanında, zeybekler arasında vurulamaz. Meğer ki bir zeybek ona kastetmiş ola... Onun için mükedder olma. Öyle zannederim ki beni vuracak bir zeybek eli yoktur. Sen de herkes gibi dua et...  </span></p>
			<p class="paragraf ParaOverride-4"><span class="CharOverride-4">Hacı Mustafa’nın heybetli sesi işitilmişti.  </span></p>
			<p class="paragraf ParaOverride-4"><span class="CharOverride-4">— Haydi Çakıcı Efe vakit geldi.  </span></p>
			<p class="paragraf ParaOverride-4"><span class="CharOverride-4">Hemen hareket etmek, ilk defa üzerine hücum için gelen üç yüz kişilik Arnavut kuvvetlerini gündüzden, aydınlık ve parlaklık bir zamanda karşılamak lazımdı. Çetenin on iki silahından çıkacak on iki kurşun, dakikada on iki kişiyi vurmalıydı. Siper arkasından görünecek küçük bir leke, hemen kurşunu kendi üzerine çekecekti. İki saatlik bir yürüyüş, uzaktan perişan fakat mağrur gelen Arnavut kuvvetlerini göstermişti.  </span></p>
			<p class="paragraf ParaOverride-4"><span class="CharOverride-4">Çakıcı karşısındakilerin de kendi gibi atıcı insanlar olduklarını pek iyi biliyordu. Bu müsademede, bahusus mağrur kuvetlerle yapılacak ilk karşılaşma, kolay ve oyuncak bir şey olmayacaktı. Bunu pek güzel bildiği için, tertibatını gayet mükemmel almış, arkadaşları arasında onar adımlık mesafe ile bir avcı hattı teşkil etmiş ve bu hatta kayalıklar arasında mevzi aldırmıştı.   </span></p>
			<p class="paragraf ParaOverride-4"><span class="CharOverride-4">Takip kuvvetinin pişdar müfrezesi, kurşun menzili dahiline geldiği zaman, patlayan martinler, bu on dört kişilik kuvveti bir dakikada ve hepsi de başından vurulmuş olmak suretiyle yere serivermişlerdi.  </span></p>
			<p class="paragraf ParaOverride-4"><span class="CharOverride-4">Efeler, diğerlerinin de gelmesini sabur ve mütevekkil bekliyorlar, ilk müsademe neticesinden haberdar olmayan Arnavutlar, yardım için hâlâ yaşadıklarını zannettikleri pişdarlara doğru bir ördek sürüsü halinde koşarlarken, her atışta on iki kişiyi birden yerde bırakıyorlardı. Bunlar arasında bir tek kişi bile yaralanmak bahtiyarlığına nâil olamamıştı.   </span></p>
			<p class="paragraf ParaOverride-4"><span class="CharOverride-4">İki saat süren bir müsademe, hiçbir günah taksiratı olmayan ve sade saltanatın beyhûde gururu için sevk edilmiş olan üç yüz Arnavut’un üç yüzünü birden öldürtüvermişti.  </span></p>
			<p class="paragraf ParaOverride-4"><span class="CharOverride-4">Çakıcı arkadaşlarıyla beraber mağrur, ölüler arasında dolaşıyordu. Ve ölülere hitap ile:  </span></p>
			<p class="paragraf ParaOverride-4"><span class="CharOverride-4">— Size ne yaptım? Benden ne istiyordunuz? Ne için beni vurmaya buralara kadar geldiniz? İşte cezanız.  </span></p>
			<p class="paragraf ParaOverride-4"><span class="CharOverride-4">Bu ceza çok ağır olmuştu. Hemen civar köylüleri çağırttı. Bunlara hitap ile: </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Burayı, dedi. Arnavut mezarlığı yapacaksınız. Ve hepsini defnedeceksiniz...  </span></p>
			<p class="paragraf ParaOverride-4"><span class="CharOverride-4">Bu haber, kışla meydanında serseri dolaşan Arnavutlar arasında bir yıldırım süratiyle yayılıvermişti. Artık Arnavutların hiddet ve gazabından kimse yanlarına sokulamıyordu. Arabalar fevc fevc hareket ediyor, binlerce kişilik takip kafilesini, Aydın’ın dağlarına doğru hareket edecek trene götürüyordu. Nihayet bu kafile de Çakıcı ile çarpışmak fırsatı bulmuştu. Efe on iki dilaver arkadaşıyla kaçmıyor, bekliyor, arslan gibi bekliyordu.  </span></p>
			<p class="paragraf ParaOverride-4"><span class="CharOverride-4">Bir sabah şafak ile beraber başlayan harp, yine bu Arnavut mezarlığı civarında akşama kadar devam etmiş, beş yüz Arnavutu hasretle mezarda yatan arkadaşlarına kavuşturuvermişti. Efelerden bir tek ferdin bile burnu kanamıyordu. Ertesi gün aynı şiddetiyle devam eden müsademe, bu zavallı mütearrız kafileyi büsbütün bitirmiş, harap etmişti.  </span></p>
			<p class="paragraf ParaOverride-4"><span class="CharOverride-4">Üçüncü gün son postası harp ediyordu. Arnavutlar da inat ile kaçmıyorlar, vuruldukları, öldükleri halde geriye dönmeyi hatırlarından geçirmiyorlardı. Akşama doğru muakkip kuvvet, son neferini de bu yabancı ülkede, topraklar, taşlar arasında bırakırken, Çakıcı da dizinden vurulmuştu. Üç bin kişinin son ferdi, son kurşunuyla efeyi yaralayabilmişti. Yalnız Çakıcı’nın yaralandığını hiç kimse duymamış, kimse işitmemişti. Onu arkadaşları, sevgili Ayşe’sinin evine doğru götürürken, o bir müddet durmuş, seferber ettirdiği bütün köylülere gurbette ölen zavallıları gömdürmüş ve:  </span></p>
			<p class="paragraf ParaOverride-4"><span class="CharOverride-4">— İki hoca çağırınız, dua okusunlar! demeyi de unutmamıştı.  </span></p>
			<p class="paragraf ParaOverride-4"><span class="CharOverride-4">Her tarafı bir dehşet sarmıştı. Artık yeni bir Arnavut kafilesini gönüllü olarak getirmek imkân ve ihtimal dahilinde değildi. Saltanat ve o saltanatın yardakçıları için, efenin her yaptığına boyun eğmekten, gizli kapaklı entrikalarla imhası cihetinde çalışmaktan başka çare kalmamıştı.  </span></p>
			<p class="paragraf ParaOverride-4"><span class="CharOverride-4">Çakıcı yaralı, Ayşe’nin yanında otururken etrafına saldığı dehşetle hiç kimse takibine gelemiyor, hiç kimse ona karşı hareket etmek cesaretini gösteremiyordu. Böylece emin ve müsterih, tedavi edilebilmek imkânını bulabilmiş, bir ay sonra yine eskisi gibi, eski heybeti ile meydana çıkmıştı. Artık Arnavutları başına bela eden mütegallibeden intikam almak lazımdı.  </span></p>
			<p class="paragraf ParaOverride-4"><span class="CharOverride-4">Şimdi, Aydın’ın ormanlarını kendisine bir saray, bir kâşâne ittihaz etmiş olan Çakıcı Efe, etrafa bitmek tükenmek bilmeyen emirlerini yağdırıyor, mektepler, yollar, köprüler istiyor, fakir kızları evlendirmelerini talep eyliyordu.  </span></p>
			<p class="paragraf ParaOverride-4"><span class="CharOverride-4">Saltanatın senelerce mücadele neticesinde bir türlü yaptırmaya muvaffak olamadığı bu işler, Abdülhamit’in iradelerinden daha kuvvetli, daha heybetli bir surette hemen yapılıveriyor, riyakâr mütegallibe saraya dehaletle halledemedikleri Çakıcı işini, bizzat Çakıcı’ya inkiyat ile kendilerini ona sevdirmekte daha ziyade bir menfaat görüyorlardı. Hatta bazıları Çakıcı istemeden bunları yapmaya başlamışlardı.   </span></p>
			<p class="paragraf ParaOverride-4"><span class="CharOverride-4">Ne garip tecelli. Mütefessih saltanatın padişahı, korku ve zillet içinde hüküm ve iradesini şehirlerden başka bir yerde duyurmaya muvaffak olamadığı halde, eşkıya denen bir zeybek ona ait işlerle uğraşıyor, dağın tepesinden yükselen heybetli sesi, akisler yaparak etrafı titretiyor ve her iradesini infaz ettirtiyordu. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Artık efenin kahramanlıkları dillere destandı. Konaklar basılıyor, hain, hilekâr mütegallibe, efeden hissesine düşen terbiyeyi alıyor, fidan boylu efe için türküler şarkılar söyleniyordu.  </span></p>
			<p class="paragraf ParaOverride-4"><span class="CharOverride-4">Korkak, hilekâr saltanat, bütün korkaklığına rağmen yine hileden, kuvvetin karşısında yılan gibi sinsi sinsi sürünerek sokmaktan bir türlü vazgeçemez, bir türlü ayrılamazdı. Yeni bir tuzak kurmak lazımdı.  </span></p>
			<p class="paragraf ParaOverride-4"><span class="CharOverride-4">Saraydan, İzmir’e sürülmüş olan Kuşçubaşı’nın oğlu jandarma yüzbaşısı Eşref ile, kardeşi Hacı Sami, bu hilekâr idarenin elinde kullanılacak ilk oyuncak oldu.  </span></p>
			<p class="paragraf ParaOverride-4"><span class="CharOverride-4">Çakıcı Arnavut mezarlığını kurduktan sonra, artık takibine gelmeyen Arnavutlardan kurtulmuş, sakin bir hayat içinde, fakirler ile öksüzler ile uğraştığı bir zamanda vilayet, Hacı Sami’yi güya eşkıya olarak dağa çıkartmış ve buna bir Çerkes çetesi düzelttirivermişti.  </span></p>
			<p class="paragraf ParaOverride-4"><span class="CharOverride-4">Bu muvazaalı eşkıya, etrafına topladığı Çerkeslerle bir çete halinde dağda geziyor, Çakıcı’nın izini uzaklardan arayarak, uzaklardan takip ediyordu. Yani hiç düşmanı olmadan Çakıcı’nın Arnavut düşmanlığına bir de Çerkes düşmanlığını ilave ettirtmişti.   </span></p>
			<p class="paragraf ParaOverride-4"><span class="CharOverride-4">Efe zaten bu unsurdan bîzardı. Atlarının, koyunlarının çalınmasından şikâyet eden yüzlerce köylülerden haber alıyordu. Bir gün bir Çerkes köyüne gitmiş, ileri gelenleri etrafına topladıktan sonra şu sözleri söylemişti:  </span></p>
			<p class="paragraf ParaOverride-4"><span class="CharOverride-4">— Sizi burada bağrına basan bu halkın, atlarını koyunlarını çalmak reva mıdır? Niye terbiye ve namusunuzla oturmuyorsunuz? Arnavutların akıbetine uğramamak ister iseniz aklınızı başınıza alınız...  </span></p>
			<p class="paragraf ParaOverride-4"><span class="CharOverride-4">Fakat bu nasihat tesir etmemişti. Attan koyundan başka saraya satılmak üzere güzel, yavru zeybek kızları da kayboluyordu.  </span></p>
			<p class="paragraf ParaOverride-4"><span class="CharOverride-4">Tabiat, güzelliği bu halka, bu iklime vermişti. Levent boylar, penbe beyaz tenler, narin güzel vücutlar, zeybeğin cesaretiyle rekabet eden güzelliğini de teşkil ediyordu. Bu parlak semanın altında, güneşin bile yakmaya kıyamadığı ve hatta yakamadığı penbe beyaz vücutlar, birer sülün gibi kayarken, esatirden birer ilahe şeklinde dalgalana dalgalana kaybolurlar, arkalarından bakan gözlere saatlerce hayallerini arattırırlardı. Güzelliğin ve yiğitliğin, bu iklimin yarattığı bu iki fevkalâdelik, zeybeklerde, zeybekler arasında toplanmıştı.  </span></p>
			<p class="paragraf ParaOverride-4"><span class="CharOverride-4">Bunların güzelliği, ihtiyar Abdülhamit’in bile iştiha ile sakalını titreten bir destan olmuştu. Hatta bir aralık güzelliğinin şöhretini işittiği bir kızı saraya aldırtmak üzere yâverini göndermiş, fakat Çakıcı’nın zamanında yetişmesi, zeybek kızını saraya düşmek zilletinden kurtarmıştı. Efe, karşısında kordonları ile titreyen Abdülhamit’in yâverine güzel bir ders vermiş, bir zeybek kızının ne demek olduğunu anlatmıştı:  </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Git padişahına anlat, zeybek, kızını değil, beslediği köpeğini bile satmaz. Zeybek için evlat, fakir de olsa canından daha kıymetlidir. Çerkeslerin esir pazarı tükendi mi ki padişah dediğin herif gözünü zeybek kızlarına çevirdi? Zeybeklerden bu kadar hoşlanıyorsa, beslemek için beş on tane ihtiyar, sakat zeybek kadın gönderelim, fakat kız, asla... Haydi var da anlatıver...  </span></p>
			<p class="paragraf ParaOverride-4"><span class="CharOverride-4">Saray, efenin bu halini, tam ve açık bir isyan diye görmüştü. Padişahın arzu ve keyfine karşı gelmek, saray için affedilemeyecek bir cinayetti. Padişah bir katili affedebilirdi. Fakat zevkine, arzusuna, aşkına, hayvânî hislerine karşı gelen bir insanı, affetmez ve bunu unutmazdı. Yeni bir irade, Çakıcı aleyhindeki hareketi tekrar faaliyete getirtti. Artık Çakıcı’nın bizzat kaymakamlar takibine çıkıyor, Hacı Sami çetesi, Çerkes avenesiyle efeyi arıyordu..  </span></p>
			<p class="paragraf ParaOverride-4"><span class="CharOverride-4">Yalnız efe, ne saklanıyor, ne de gizleniyordu. Açıktı ve daima açıkta bulunuyordu. Yazık ki görünen birine karşı gidecek kuvvet yoktu.   </span></p>
			<p class="paragraf ParaOverride-4"><span class="CharOverride-4">Artık Çakıcı’nın kini Arnavutlar üzerinden kalkmış, Çerkesler üzerine konmuştu. Arnavut mezarlığı yanında yeni bir Çerkes mezarlığı hazırlamayı düşünüyordu. Ve her gün bir ikisini yeni mezarlığını doldurmak üzere gönderiyordu. Bu sırada beklenmeyen bir hadise oldu. Meşrutiyet ilan edilmişti.   </span></p>
			<p class="paragraf ParaOverride-4"><span class="CharOverride-4">Meşrutiyetin ilanı, Çakıcı’yı bir hayli düşündürmüş, şekavetten vazgeçmek yollarını bile gözü önünde tutturmuştu. Cahil Çakıcı bütün cehaletiyle, yine düşünüyordu:  </span></p>
			<p class="paragraf ParaOverride-4"><span class="CharOverride-4">— Ulen, diyordu. Bu nasıl hürriyet! Hâlâ kavuklu padişah yerinde oturuyor!  </span></p>
			<p class="paragraf ParaOverride-4"><span class="CharOverride-4"> Bu onun kalbinde bir ukde idi. Padişah yerinde oturduktan, onun iradesi hüküm sürdükten sonra, hürriyetin ne manası kalırdı? Mahaza, yine sakin olmayı vaad etmiş, fakat avene ve silahlarıyla beraber köyünde kalmayı şart koymuştu.  </span></p>
			<p class="paragraf ParaOverride-4"><span class="CharOverride-4">Asabi gençlik, ağa düzeninin hodbinliği, efeyi tekrar harekete getirtmişti, amansız bir kuvvet haline sokuvermişti. Efe teslim olmuyor, eskisi gibi dağlarda, martininden çıkan seslerle akisler husûle getirtiyordu.  </span></p>
			<p class="paragraf ParaOverride-4"><span class="CharOverride-4">Güya meşrutiyetin ilanı ile dağdan inen Hacı Sami çetesi de, artık gizli maskesini atmış, doğrudan doğruya efenin takibine girişmişti. Ve o değil, fakat efe onu Manisa civarında bir dağda bulmuştu. Merhameten öldürmemiş,   </span></p>
			<p class="paragraf ParaOverride-4"><span class="CharOverride-4">— Haydi git... diye kovmuştu.</span><span class="dipp" xml:lang="tr-TR"><a class="_idFootnoteLink" href="#footnote-225-36" id="footnote-225-36-backlink">36</a></span><span class="CharOverride-4"> </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">İttihat ve Terakki de efeye karşı, artık tam bir hasım, bir düşman vaziyeti almıştı. Bu sırada Anzavur meydana çıktı.  </span></p>
			<p class="paragraf ParaOverride-4"><span class="CharOverride-4">Bu divâne, ne olduğu bilinmeyen haris herif, jandarma tabur kumandanı idi.   </span></p>
			<p class="paragraf ParaOverride-4"><span class="CharOverride-4">Cahil, saraya intisap ile elde ettiği binbaşı rütbesi altında, hatır ve hayale gelmeyecek divanelikler yapar, kendisini cihanın en pehlivanı, en kahramanı telakki ederdi. Telakkisi nisbetinde de korkak olduğunu söylemeye hiç lüzum yoktu.   </span></p>
			<p class="paragraf ParaOverride-4"><span class="CharOverride-4">Anzavur’u Çakıcı’nın takibine gitmeye sevk eden iki sebep vardı. Biri Çakıcı’nın Çerkes düşmanlığı, diğeri de bu suretle elde edeceği pâye idi.  </span></p>
			<p class="paragraf ParaOverride-4"><span class="CharOverride-4">IV. Murat zamanındaki zeybek Kara Haydar Çetesi’ni imha [eden] Kara Mustafa Paşa mevkiine çıkmak istiyor, onun gibi büyük bir “gaza icra etmek” istiyordu. Bâhusus Biga’daki şeyhinin elini de öpmüş, şeyh kendisine:  </span></p>
			<p class="paragraf ParaOverride-4"><span class="CharOverride-4">— Gazada muvaffakiyetiniz âsândır, Allah yardımcınız olsun! demişti. Artık budala cahil durur muydu?   </span></p>
			<p class="paragraf ParaOverride-4"><span class="CharOverride-4">Çerkesler köylerinde gönüllü intihabı alabildiğine gidiyordu. Artık başına oldukça büyük bir avene toplayabilmişti. Geçtiği şehirlerde tantana ve debdebe ile istikbal ediliyor, Aydın dağlarına doğru yürüyordu. Zamane Don Kişot’u tam bir şövalye olmak arzusunda idi. Çakıcı’yı derdest edecek, onu kolları bağlı olarak İstanbul’a getirecek, ah bu hayal ne kadar tatlı idi... Fakat bir defa bunu görebilseydi...  </span></p>
			<p class="paragraf ParaOverride-10"><span class="CharOverride-4">  </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-10"><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Ormanın kuytu bir kenarında, gürültülü akislerle kulağına kadar çarpan bütün bu havadisleri, sakin ve sessiz dinleyen Çakıcı, yine icap eden tedbirleri almakta gecikmiyor, civardaki Çerkesler’i tebit ile uzaklaştırıyordu. Bir gün, emrine karşı muhalefetle, bir Çerkesin bir zeybek evinde saklı olduğunu duymuştu. Onu en ziyade gazaba getiren, onun bir zeybek evinde saklanması idi. O bunu bir türlü hazmedemiyordu.  </span></p>
			<p class="paragraf ParaOverride-4"><span class="CharOverride-4">— Çoban, dedi. Buraya gel... </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Emret Efe.  </span></p>
			<p class="paragraf ParaOverride-4"><span class="CharOverride-4">— Git o zeybeği bul, ikisinin de haline bakıver... Ama çok incitme...  </span></p>
			<p class="paragraf ParaOverride-4"><span class="CharOverride-4">Efe bu emri ile, zeybeğin vurulmamasını söylemiş oluyordu.  </span></p>
			<p class="paragraf ParaOverride-4"><span class="CharOverride-4">Fakat Çoban Deli Mehmet, tabiatından gaddar olan bu insan, telakki ettiği bu küçük emirle, zeybeğin olduğu yeri basmış, her ikisini öldürüvermişti.  </span></p>
			<p class="paragraf ParaOverride-4"><span class="CharOverride-4">Burası, beş on hanelik küçük bir zeybek köyü idi. Bu zeybek vaktiyle Çerkesten gördüğü iyiliğe bir mukabele olmak için yanında saklamış, fakat bu saklamasıyla efeye karşı bir hıyanette bulunduğunu düşünememişti. Efeye karşı bir hiyanet, zaten onun hatır ve hayalinden geçmez ve geçemezdi.  </span></p>
			<p class="paragraf ParaOverride-4"><span class="CharOverride-4">Çoban Mehmet’in, köye vürudu üzerine, kadın, çoluk çocuk hepsi etrafına toplanmış, ağlayan karısı:  </span></p>
			<p class="paragraf ParaOverride-4"><span class="CharOverride-4">— Kıyma, zeybek kanına kıyma... diye bağırmıştı. Zeybeğin eli ancak zeybek kanı ile boyanmamalıydı.  </span></p>
			<p class="paragraf ParaOverride-4"><span class="CharOverride-4">Genç çoban, bu sözleri dinleyecek ve bunlara ehemmiyet verecek takımından değildi. Kadını yakasından yakalayarak bir kenara fırlatıverdi. Heybetle yukarıdan aşağı inen zeybeğe martinini çevirmişti. Patlayan bir tek kurşun, bu küçük evi çınlatarak, ölü yere düşen zeybeğin vuruldum sesini bile işittirmemişti.  </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Çoban işini bitirdikten sonra sakince geriye dönmüş, fakat küçük köyü, büyük bir matem içinde bırakmıştı. Ölünün baş ucunda ağlayan kadınlar, bu ağlamalarına akşam oluncaya kadar devam etmişlerdi.  </span></p>
			<p class="paragraf ParaOverride-4"><span class="CharOverride-4">Akşamın alacakaranlığı çökmeye başladığı bir zamanda bütün bu olup biten işlerden haberdar olmayan oğlu, on altı yaşındaki genç zeybek çocuğu, davarlarını önüne katıp da geldiği vakitte, köyü matem içinde bulmuş, babasının ölüsü ucunda ağlayanlarla karşılaşmıştı. Birdenbire şaşırmış olan genç:  </span></p>
			<p class="paragraf ParaOverride-4"><span class="CharOverride-4">— Babamı kim vurdu?  </span></p>
			<p class="paragraf ParaOverride-4"><span class="CharOverride-4">Söylemek istemeyen dudaklar susuyordu. Fakat onun ısrar ve ibramı, bu söylemek istemeyen ağızları açtırtmıştı.  </span></p>
			<p class="paragraf ParaOverride-4"><span class="CharOverride-4">— Çakıcı’nın gönderdiği adam, Çoban Mehmet...  </span></p>
			<p class="paragraf ParaOverride-4"><span class="CharOverride-4">Genç çocuk kulaklarına inanmak istemiyordu. Genç olmasına rağmen o böyle bir sözü işitmeye tahammül edemezdi. Çakıcı neden ve ne için onun babasını öldürtmüş, ellerini bir zeybek kanıyla boyamıştı? Küçük dimağı bir türlü bunu tayin edemiyordu. Yalnız bir hakikat vardı. O da yerde yatan ölü babası idi. Deli gibi üstüne kapandı. Hıçkıra hıçkıra ağladı. Dakikaları çeyrekler takip ediyor, bir türlü ölünün üstünden ayrılmak istemiyordu. Kendisini zorla kaldırabilmişlerdi. Başını kaldırdığı zaman, açılan gözlerine ilk defa babasının ölürken merdivende düşürdüğü martin ilişti.   </span></p>
			<p class="paragraf ParaOverride-4"><span class="CharOverride-4">Şimdi bu silah güya canlı imiş gibi gözleriyle ona bakıyor, emirler veriyor ve yerde yatan ölüyü göstererek güya:  </span></p>
			<p class="paragraf ParaOverride-4"><span class="CharOverride-4">— Ağlama, onun ruhunu güldürmek istersen bana sarıl! diyordu.   </span></p>
			<p class="paragraf ParaOverride-4"><span class="CharOverride-4">Hürmetle kalktı. Babasının bıraktığı yegâne kıymettar mirası, silahı eline aldı. Onu candan bir sevgili gibi okşamaya başladı. Düşerken bir yerinde sakatlık bulunup bulunmadığına baktı ve bağrının üstüne bastırarak yerde yatan babasına hitap ile:  </span></p>
			<p class="paragraf ParaOverride-4"><span class="CharOverride-4">— Baba kanını unutmam, çobanın alacağı olsun... dedi. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Etrafındakiler hayretle bu genç çocuğa bakıyorlardı. O hiç sesini çıkarmaksızın babasının yattığı odaya gitti. Fişenkliklere dizilmiş martinin kurşunlarını takındı. Bu gürbüz genç, şimdi heybetli tam bir zeybek olmuştu.   </span></p>
			<p class="paragraf ParaOverride-4"><span class="CharOverride-4">Dağarcığını da almayı unutmadı. Aşağıya indiği zaman, yaşlı, matemli gözlerle kendisine bakanları şaşkınlık içinde bırakmıştı. Hiç kimse bir tek söz söylemeye cesaret edemiyordu. Bu boğucu sükûnet, bakınmalar beş on dakika devam etmişti. Bu öldürücü sükûneti yine genç zeybeğin sözü bozdu:  </span></p>
			<p class="paragraf ParaOverride-4"><span class="CharOverride-4">— Ana, dağarcığıma biraz yiyecek koy...  </span></p>
			<p class="paragraf ParaOverride-4"><span class="CharOverride-4">Mecnun valide, ne yapacağını bilemiyordu.  </span></p>
			<p class="paragraf ParaOverride-4"><span class="CharOverride-4">— Gece vakti nereye gideceksin? dedi.  </span></p>
			<p class="paragraf ParaOverride-4"><span class="CharOverride-4">— Babamın ruhunu güldürmeye...  </span></p>
			<p class="paragraf ParaOverride-4"><span class="CharOverride-4">— Nasıl?  </span></p>
			<p class="paragraf ParaOverride-4"><span class="CharOverride-4">— Onun kanını akıtanların kanını akıtmakla...  </span></p>
			<p class="paragraf ParaOverride-4"><span class="CharOverride-4">İhtiyar anne artık tahammül edememiş, daha ziyade ağlamaya başlamıştı.  </span></p>
			<p class="paragraf ParaOverride-4"><span class="CharOverride-4">— Ahmet, diyordu. Babandan sonra seni de kaybetmek... O zaman ben ne yaparım... Anana acımıyor musun? </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Babamın ruhu beni himaye eder, kaybolmam...  </span></p>
			<p class="paragraf ParaOverride-4"><span class="CharOverride-4">— Oğlum, onlar çoktur. Sen efenin karşısına tek başına nasıl çıkabilirsin? Genç yaşında kendini feda etmek akıl kârı mıdır. Gitme, Ahmet gitme...  </span></p>
			<p class="paragraf ParaOverride-4"><span class="CharOverride-4">Neye yarardı. Bütün bu sözler genç zeybeğin intikam ile çarpan kalbini teskin edememişti ki... O muhakkak gidecek, o heybetli çetenin içinde, çobanı arayarak bulacak, onun kanını vurulan babasının ruhuna, bir hediye, bir kurban olarak akıtacaktı. Ondan sonra vurulsa da ne ehemmiyeti vardı. Martini eline alacak kadar kabiliyet gösteren bir zeybek ölümden korkar mıydı?   </span></p>
			<p class="paragraf ParaOverride-4"><span class="CharOverride-4">Anasını teskin etti. Artık yaslı ana da kendisine inanmıştı. Müşfik nazarlarıyla oğluna bakarken elinde martini, kurşunlarla süslenmiş bu vücutta, bir harikulâdelik, bir kahramanlık görüyor, onun kolay kolay mağlup olmayacağına kendisi de inanmak istiyordu.  </span></p>
			<p class="paragraf ParaOverride-4"><span class="CharOverride-4">— Peki yavrum, dedi. Yalnız kendini kolla...  </span></p>
			<p class="paragraf ParaOverride-4"><span class="CharOverride-4">Dağarcığını, son defa eliyle doldurdu. Titreyen dudakları, yalan yanlış öğrendiği duaları okuyor, üflüyor, bu hâlis Türk ırkında, en eski Türk akîdesinden kalan bir iman ile, evladını, ciğerpare yavrusunu ruhlara, dağları, taşları himaye eden ruhlara ısmarlıyordu. Onu, tanrıdan, “yediler”den, “yedi bela”lardan muhafaza etmesi için yalvarıyordu.   </span></p>
			<p class="paragraf ParaOverride-4"><span class="CharOverride-4">Hüzünlü iftirak zamanı gelmişti. Genç zeybek artık babasının intikamını aramak için gidiyordu. Köyün genç kızı, hediye olarak yazmasını getirip verdi:  </span></p>
			<p class="paragraf ParaOverride-4"><span class="CharOverride-4">— Ahmet, dedi. Yaralanırsan, yaranı sararsın.   </span></p>
			<p class="paragraf ParaOverride-4"><span class="CharOverride-4">Valide ağlıyor, feryat ediyor, bu matemli köyün parlaklığına lanet ediyordu.  </span></p>
			<p class="paragraf ParaOverride-4"><span class="CharOverride-4">Genç zeybek de daha fazla kalamazdı. Zorlukla yakasını, validesinin kolları arasından kurtarabildi ve deli gibi koşmaya başladı.  </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Sade uzaklaşırken, kulağına valdesinin son ihtarı, son sesi geliyordu:  </span></p>
			<p class="paragraf ParaOverride-4"><span class="CharOverride-4">— Efeye kıyma... günahtır.  </span></p>
			<p class="paragraf ParaOverride-4"><span class="CharOverride-4">O da son defa bağırdı.   </span></p>
			<p class="paragraf ParaOverride-4"><span class="CharOverride-4">— Kıymam...  </span></p>
			<p class="paragraf ParaOverride-4"><span class="CharOverride-4">Hem ne için kıyacaktı? Babasını vuran o değildi ki... Ve kuvvetli adımlarıyla, gecenin karanlığı, arkasında ağlayan seslerin iniltilerini bırakarak, ağaçların gölgeleri içinde kayboldu gitti.  </span></p>
			<p class="paragraf ParaOverride-4"><span class="CharOverride-4">Geriye baktığı zaman ne köy görünüyor, ne de ses geliyordu. Yalnız uzaktan hâlâ köpeklerin uluduklarını işitiyor, halk ile beraber onun bu gidişine ağlayan hayvanların iniltilerini duyuyordu.  </span></p>
			<p class="paragraf ParaOverride-4"><span class="CharOverride-4">Son defa bir daha, köyüne karşı döndü, baktı. Gözü önünde cansız yatan babasının hayali tekrar belirdi. Artık bu hayal, beyaz kefenlerine bürünmüş olduğu halde:   </span></p>
			<p class="paragraf ParaOverride-4"><span class="CharOverride-4">— İntikam oğlum... İntikam... diye bağırıyordu.  </span></p>
			<p class="paragraf ParaOverride-4"><span class="CharOverride-4">O da bu emri, hatiften, semâdan gelen bu emri ifa edecekti.  </span></p>
			<p class="paragraf ParaOverride-8"><span class="CharOverride-4"> </span><span class="CharOverride-4"> </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-8"><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Anzavur patırtısı, Çakıcı’yı zerre kadar endişeye düşürmemişti. O şaşmayan kurşunlarıyla bunlara da vereceği terbiyeyi pek iyi biliyordu. Korkusundan civarda bir tek Çerkes bile kalmamıştı. Anzavur’un kuvvetleri en nihayet, kendisini mukayyet eder derecede seven zeybeklerin arasına düşmek mecburiyetinde kalacaktı. Bu vaziyet karşısında o ne yapabilirdi?   </span></p>
			<p class="paragraf ParaOverride-4"><span class="CharOverride-4">Çakıcı bütün bunları, gönderdiği çobanı beklerken arkadaşlarına anlatıyordu. Çobanın gelmesi üzerine sözü kesti.  </span></p>
			<p class="paragraf ParaOverride-4"><span class="CharOverride-4">— Ne yaptın? dedi. O lakayt:  </span></p>
			<p class="paragraf ParaOverride-4"><span class="CharOverride-4">— Efe, dedi. İkisini de öldürdüm. Çakıcı’nın çatılmayan kaşları birdenbire çatıldı.  </span></p>
			<p class="paragraf ParaOverride-4"><span class="CharOverride-4">— Günahı var mıydı ki zeybeği vurdun? dedi. Çoban cevap veremiyordu. O her ikisini vurmakla bir hayır yaptığına kaniydi.   </span></p>
			<p class="paragraf ParaOverride-4"><span class="CharOverride-4">Çakıcı daha ciddi, daha derin düşünmeye başladı. Ve Hacı Mustafa’yı bir kenara çekerek:  </span></p>
			<p class="paragraf ParaOverride-4"><span class="CharOverride-4">— Hacı, dedi. Çerkeslerle çarpışacağınız gün bir zeybek kanına girilmesini hayırlı bulmadım.  </span></p>
			<p class="paragraf ParaOverride-4"><span class="CharOverride-4">Hacı teselli etti.  </span></p>
			<p class="paragraf ParaOverride-4"><span class="CharOverride-4">— Yanlışlık, olur a... </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Bilmem ki kalbime fena bir şey geldi. Keşke o deliyi göndereceğime seni gönderseydim.  </span></p>
			<p class="paragraf ParaOverride-4"><span class="CharOverride-4">— Olan olmuş ne yapalım... Haydi hayırlı diyelim...  </span></p>
			<p class="paragraf ParaOverride-4"><span class="CharOverride-4">— Fakat hiç de hayırlı ummuyorum. Zeybeğin masum kanının bizi boğmasından korkuyorum.  </span></p>
			<p class="paragraf ParaOverride-4"><span class="CharOverride-4">Bu his pek yerinde idi. Ve Çakıcı şimdiye kadar en büyük gailelerde bile kalbinin bu derecede muztarip olduğunu hissetmemiş, bilmemişti. Şimdi ise bütün mânâsıyla bu kalp darlaşıyor, sıkılıyor, karısını, sevgili Ayşe’sini görüp onunla dertleşmek istiyordu. Çocukları için söyleyeceği sözler vardı. O çocuklarının okumasını, adam olmasını istiyordu. Yaptırttığı mektepler o yavrular için değil miydi? Dalan gözlerini dikilmiş olduğu bir noktadan ayırdı.</span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">— Hacı, dedi. Beraberce eve kadar gidelim.  </span></p>
			<p class="paragraf ParaOverride-4"><span class="CharOverride-4">Ahmet’in, babasının intikamını almak için yola koyulduğu bu karanlık gecede, Çakıcı da Hacı ile beraber karısının oturduğu köyün yolunu tutmuş, sessiz ve sakin yürüyordu. Nihayet vâsıl olabildi.   </span></p>
			<p class="paragraf ParaOverride-4"><span class="CharOverride-4">Karısı, onu vakitsiz zamanlarda gördüğü için bu vakitte gelmesinden hiç de bir hayrete düşmemişti.  </span></p>
			<p class="paragraf ParaOverride-4"><span class="CharOverride-4">Hemen sofrayı hazırlayıp kocasının önüne koydu. Bütün bu çalışmalar esnasında yalnız bir şeye dikkat etmişti. Kocası her zamanki gibi şen ve şatır değildi. Çerkeslerin üzerine gelmesinden endişeye düştüğü zehâbına kapılmıştı.  </span></p>
			<p class="paragraf ParaOverride-4"><span class="CharOverride-4">— Efe, dedi. Derdin mi var? </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Çakıcı birdenbire başını topladı.  </span></p>
			<p class="paragraf ParaOverride-4"><span class="CharOverride-4">— Hiç , ne derdim olacak.... Fakat biliyorsun ya... Yine görüşmemiz lazım... Şaşkın bir kurşunun gelip de bizi bulmayacağını kim temin edebilir?  </span></p>
			<p class="paragraf ParaOverride-4"><span class="CharOverride-4">Artık vasiyetlerini yapıyordu. Karısı akıllı olmalıydı. Çocuklarının âtisi için biriktirdiği parayı, dünya bir araya gelse yine çıkarmamalıydı. Onunla nâmerde muhtaç olmaksızın beş çocuklarını okutmalı, onları adam etmeli, terbiye eylemeliydi.  </span></p>
			<p class="paragraf ParaOverride-4"><span class="CharOverride-4">— İşte Ayşe, diyordu. Bunları yapacaksın. İki elimin yakanda olduğunu unutma...  </span></p>
			<p class="paragraf ParaOverride-4"><span class="CharOverride-4">Ayrılmak zamanı gelmişti. Sabah olmadan çetesi başına dönmek, artık kendisine pek ziyade yaklaşmış olan Çerkes kuvvetlerini beklemek lazımdı.   </span></p>
			<p class="paragraf ParaOverride-4"><span class="CharOverride-4">Son defa yavrularını, şimdiye kadar anlayamadığı bir his ile bütün kuvvetiyle sıktı. Bastığı bağrından bunları ayırmak bile istemiyordu. Hacı:  </span></p>
			<p class="paragraf ParaOverride-4"><span class="CharOverride-4">— Şafak atmak üzere... diye ihtarda bulunmamış olsaydı, onları bağrında günlerce sıkacak, günlerce onları bu yanık göğsü üzerinde tutacaktı. Ne yapsın ki şafak atmak üzere idi. Yavrularını bir defa daha öptükten sonra istemeye istemeye bıraktı.   </span></p>
			<p class="paragraf ParaOverride-4"><span class="CharOverride-4">Artık karısıyla da vedalaşmak zamanı gelmişti. Ayşe de bilemediği, anlayamadığı bir hissin tesiri altında ağlamak, kocasının kolları arasında ağlamak istiyordu. Ve bu kollar arasına düşer düşmez bir çocuk gibi durmadan ağlamaya başlamıştı.  </span></p>
			<p class="paragraf ParaOverride-4"><span class="CharOverride-4">Çakıcı teselli ediyordu:  </span></p>
			<p class="paragraf ParaOverride-4"><span class="CharOverride-4">— Sus Ayşe. Kısmette varsa yine görüşürüz. Efe karısı olduğunu unutuyor musun? Ağlamak efeliğin şanından mıdır?  </span></p>
			<p class="paragraf ParaOverride-4"><span class="CharOverride-4">Fakat Ayşe hiçbir şey dinlemiyor, gözüne hiçbir şey görünmüyordu. Ağlıyor, ağlıyor, ağlıyordu.... </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Çakıcı en ziyade sevdiği bu muhitten bu ağlamalar içinde ayrılmıştı. Hacı ile beraber tekrar çetenin istikametine doğru yürürlerken güya semâ da bunların dertlerine iştirak etmiş, akıtmaya başladığı yağmur taneleriyle, akan gözyaşlarına nazireler yaptığını anlatmak istemişti.  </span></p>
			<p class="paragraf ParaOverride-4"><span class="CharOverride-4">Artık çocuk ağlıyor, kadın ağlıyor, semâ ağlıyor, her şey ağlıyordu. Bütün bu ağlamalara, gözünden yaş akıtmadığı halde, efenin ağlayan kalbi cevap veriyordu.  </span></p>
			<p class="paragraf ParaOverride-4"><span class="CharOverride-4">Bir müddet kederini unutmak istedi. Hacı ile yolda alınacak tertibat hakkında görüşmeye başladı. Fakat bütün bu sözler arasında, yine çobanın attığı silahın sesi çınlıyor, gözü önünde, yuvarlanan zeybeğin kanlar içinde yatan hayali canlanıyordu.</span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Yine bütün bunları unutarak:  </span></p>
			<p class="paragraf ParaOverride-4"><span class="CharOverride-4">— Yazık ki seni göndermedim Hacı... dedi ve ilave etti:  </span></p>
			<p class="paragraf ParaOverride-4"><span class="CharOverride-4">— Hacı eğer ben yaralanacak olur isem beni diri olarak onların eline teslim etmeyiniz. Başımı hemen kes, sana kanım ak sütüm gibi helal olsun... Bacaklarımı, kollarımı kesmeyi unutma... Onlar benim ancak başsız, kolsuz, bacaksız gövdemi alabilsinler... Bütün bunları yapacağına yemin eder misin?  </span></p>
			<p class="paragraf ParaOverride-4"><span class="CharOverride-4">Hacı yemin ediyor, efenin istediği gibi hareket edeceğini ahitlerle teyit ediyordu.   </span></p>
			<p class="paragraf ParaOverride-4"><span class="CharOverride-4">Ertesi sabah müsademenin olması muhtemeldi. Zaten çoktan beridir Çerkes kuvvetlerinin yaklaştıkları havadisini almış, her gün, her dakika beklemeye başlamıştı.  </span></p>
			<p class="paragraf ParaOverride-4"><span class="CharOverride-4">Ah sağ kalaydı... Mahaza o, üzerine gelen Çerkeslerin kendisini öldüremeyeceklerine yakînen kaniydi. Onun saçtığı heybet ve korku, silahı tutan elleri titretecek, onlarda kurşun atmak kuvvet ve iktidarını bırakmayacaktı. O bunun misalini yüzlerce defa görmüştü. Yüzlerce defa atılmak için karşısına gelen silahların patlamak kuvvet ve kudretini gösteremediklerine şahit olmuştu. O halde neden sıkılıyor, neden üzülüyordu?  </span></p>
			<p class="paragraf ParaOverride-4"><span class="CharOverride-4">İşte bir his ki bunu anlamak imkân dahilinde değildir. Çakıcı’da da aynı hal vâki olmuştu. Silahına mağrur efe, atacağı kurşunların boşa gitmeyeceğine pek emindi. Nedense bir his, elinde tuttuğu bu silahın artık patlamayacağını anlatıyordu. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Meyus ve mükedder, kendisi gibi yağmurdan ıslanmış, elinde tuttuğu martinine baktı. Ondan, senelerden beri kendisini müdafa eden bir demir parçasından bir cevap, bir söz bekliyordu. Cesur silah gümüşlü işlemeleri arasında ne kadar da cazip, ne kadar da güzel görünüyordu. Bu sevimli silahını bir daha doya doya seyretti ve sonra silahına hitap ile:  </span></p>
			<p class="paragraf ParaOverride-4"><span class="CharOverride-4">— Söyle, artık ihtiyar mı oldun? İşlemeyecek misin... dedi.  </span></p>
			<p class="paragraf ParaOverride-4"><span class="CharOverride-4">Sonra kulağında tekrar çobanın silahının sesini işitiyor gibi oldu. Gözü önünde tekrar kanlar içinde yatan zeybeğin hayali belirdi ve:  </span></p>
			<p class="paragraf ParaOverride-4"><span class="CharOverride-4">— Hacı, dedi. Şükür Allaha ölsem bile bir zeybeğin kurşunu ile öleceğim!  </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-4"><span class="CharOverride-4">Anzavur’un kuvvetleri, korku ve ihtiyat içinde yürümeye, gözlerine ilişen her hayali bir dev gibi görerek ondan çekinmeye başlamışlardı.  </span></p>
			<p class="paragraf ParaOverride-4"><span class="CharOverride-4">O gece genç zeybek Ahmet’in saptığı ormanlığın içinde bulunuyorlardı.  </span></p>
			<p class="paragraf ParaOverride-4"><span class="CharOverride-4">Kalbinde intikam, cesur adımlarıyla ilerleyen Ahmet, uzaktan bir sürü insan gürültüsünün geldiğini işitmiş, martinine davranarak emin ve cesur beklemeye başlamıştı.   </span></p>
			<p class="paragraf ParaOverride-4"><span class="CharOverride-4">Genç zeybeğin halecanla çarpan kalbinde, korku yoktu. İleri ağaçlar arasında, karanlık olmasına rağmen yine hafif hafif artık gözükmeye başlayan gölgeler, göz önünde daha heybetle büyüyorlar, bu gölgelerden binlerce gölgeler vücuda getiriyorlardı. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Bu gölgeler, genç zeybeğin, kış geceleri lezzetle dinlediği şeytan hikâyelerindeki halleri andırmakta idi. Karşısına şeytan da çıksa, intikam için yola çıkan zeybeği yolundan alıkoyamayacaktı.</span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Mahaza Ahmet büyük bir alışkınlıkla bunların Çakıcı çetesi olmadıklarına emindi. O halde bunlar kim olabilirdi? Karanlıkta sıkacağı bir kurşuna bunların yapacağı mukabele kuvvetlerini göstermeye kifayet edebilecekti. Bu karar ile sarıldığı martini ateş etmek istemişti. Sonra bilinemez nasıl bir düşünce ile tekrar durdu. Daha ziyade yanaşmalarını beklemeyi muvafık buldu. Bu sırada çakan bir şimşek karşısındakilerin kim olduklarını tamamiyle göstermişti.   </span></p>
			<p class="paragraf ParaOverride-4"><span class="CharOverride-4">Fakat bu şimşek kendisini de gizleyememiş, onu da açığa vermişti. Şimdi birçok ses:  </span></p>
			<p class="paragraf ParaOverride-4"><span class="CharOverride-4">— Dur kıpırdama!...diye bağırıyordu.  </span></p>
			<p class="paragraf ParaOverride-4"><span class="CharOverride-4">Genç zeybek metin ve gür sesiyle cevap verdi:  </span></p>
			<p class="paragraf ParaOverride-4"><span class="CharOverride-4">— Korkmayın, zararlı değil...  </span></p>
			<p class="paragraf ParaOverride-4"><span class="CharOverride-4">Çünkü o bunların Çakıcı’nın takibine gelen Çerkesler olduğunu anlamıştı.   </span></p>
			<p class="paragraf ParaOverride-4"><span class="CharOverride-4">Fakat karşısındakiler nasıl itimat edebilirlerdi? Hâlâ aynı sesler, aynı sedalar tekrar ediyordu:  </span></p>
			<p class="paragraf ParaOverride-4"><span class="CharOverride-4">— Kıpırdama, dur...  </span></p>
			<p class="paragraf ParaOverride-4"><span class="CharOverride-4">— Dedik a!... Zararlı değilim... Ben de sizdenim, sizin aradığınızı arıyorum. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Bu söz Çerkeslere biraz cesaret verebilmişti. Mahaza yine bin bir ihtiyat ile delikanlının yanına yanaşabildiler.  </span></p>
			<p class="paragraf ParaOverride-4"><span class="CharOverride-4">— Burada ne arıyorsun?  </span></p>
			<p class="paragraf ParaOverride-4"><span class="CharOverride-4">Ahmet heybetle tuttuğu silahına dayanmış olduğu halde sükûnetle cevap veriyordu.  </span></p>
			<p class="paragraf ParaOverride-4"><span class="CharOverride-4">— Çakıcı’yı arıyorum.  </span></p>
			<p class="paragraf ParaOverride-4"><span class="CharOverride-4"> Çerkesler hayret içinde kalmışlardı. Fakat yanına yanaşamadıkları bu zeybeğin kendilerine karşı bir kasıtta bulunmadığını gördükten sonra da inanabilmişlerdi.  </span></p>
			<p class="paragraf ParaOverride-4"><span class="CharOverride-4">— Onu ne yapacaksın?  </span></p>
			<p class="paragraf ParaOverride-4"><span class="CharOverride-4">— Bugün öldürttüğü babamın intikamını alacağım...  </span></p>
			<p class="paragraf ParaOverride-4"><span class="CharOverride-4">Şimdi Ahmet’in anlayamadığı, gürültülü bir lisan ile görüşen bu insanlar, aralarında bir hayli konuştuktan sonra, içlerinden birisini geriye göndermişler, ve onun avdetine kadar, bu genç zeybeğe hayret içinde bakmaya başlamışlardı.  </span></p>
			<p class="paragraf ParaOverride-4"><span class="CharOverride-4">Avdet eden zeybek:  </span></p>
			<p class="paragraf ParaOverride-4"><span class="CharOverride-4">— Bey seni istiyor, dedi. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Cesur delikanlı, güya ezelden beri arkadaşları arasında bulunuyormuş gibi serbest adımlarla yürüyordu. Nihayet sakallı ve kalpaklı bir adamın karşısına getirildi. İstintak başlamıştı. Genç zeybek, o günkü vakayı olduğu gibi anlatıyor, dili döndüğü kadar hislerini ortaya döküyordu. Ciddi tavrı, yalan bilmediğini gösteren mert hareketleri bu sakallı adamın, yani Anzavur’un dikkatini celp etmişti ve:  </span></p>
			<p class="paragraf ParaOverride-4"><span class="CharOverride-4">— O halde bizimle beraber gel, beraber takip edelim... demişti.  </span></p>
			<p class="paragraf ParaOverride-4"><span class="CharOverride-4">Delikanlı etrafına bakındı. Kalpakları ile mağrur oturan bu insanlar arasında, tek bir insan bile kendisine benzemiyordu. Zeybek yavrusu, bilmediği bu halkın arasına nasıl karışabilirdi? İsyan ile başını kaldırdı:  </span></p>
			<p class="paragraf ParaOverride-4"><span class="CharOverride-4">—Ben onun karşısına yalnız çıkacağım...   </span></p>
			<p class="paragraf ParaOverride-4"><span class="CharOverride-4">Sorulan sebep suallerine cevap vermiyor, yalnız çıkmakta ve yalnız karşılaşmakta inat ve ısrar ediyordu.   </span></p>
			<p class="paragraf ParaOverride-4"><span class="CharOverride-4">Anzavur delikanlıyı yola getirmenin imkân dahilinde olmadığını anlamıştı. Bir müddet serbest bırakıp bırakmamakta düşündü. Çerkesçe yanındakilerle bir şeyler görüşüyor, (Aziz Bey) diye hitap ettiği bir adamın sözlerini ehemmiyetle dinliyor ve kabul ediyordu.   </span></p>
			<p class="paragraf ParaOverride-4"><span class="CharOverride-4">Bu uzun zaman arasında Ahmet, bunları gördüğü zaman üzerlerine ateş etmediğine nedamet bile etmeye başlamıştı. Bu acemilik şimdi belki de burada hayatına mal olacaktı. Fakat kolay kolay ölmeyecekti. Onlar patırtılı patırtılı konuşurken, o da etrafı tecessüs ediyor, kendisini en pahalı bir surette satmanın yollarını araştırıyordu.  </span></p>
			<p class="paragraf ParaOverride-4"><span class="CharOverride-4">Kemiklerine kadar ıslandığı yağmurun altında şimdi üşümeye başlamıştı. Hatta hafif hafif titriyordu. Çerkesin biri:  </span></p>
			<p class="paragraf ParaOverride-4"><span class="CharOverride-4">— Korkma titremeye lüzum yok, sana fenalık yapacak değiliz! dedi.   </span></p>
			<p class="paragraf ParaOverride-4"><span class="CharOverride-4">Genç zeybek gülerek omuzlarını kaldırdı: </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">— Sizden değil, soğuktan titriyorum, dedi ve sonra uzun bir kahkaha salarak ilave etti:  </span></p>
			<p class="paragraf ParaOverride-4"><span class="CharOverride-4">— Korkudan titreyecek insan Çakıcı’nın karşısına çıkmak için yola koyulmazdı...  </span></p>
			<p class="paragraf ParaOverride-4"><span class="CharOverride-4">Nihayet karar verebilmişlerdi. Delikanlıyı serbest bırakacaklardı. Son defa bir sual daha sordular:  </span></p>
			<p class="paragraf ParaOverride-4"><span class="CharOverride-4">— Çakıcı nerede, yakın mı?  </span></p>
			<p class="paragraf ParaOverride-4"><span class="CharOverride-4">— Yakın zannederim. Belki bizden yarım saat, bir saat ötede bulunuyor. Herhalde sabahleyin karşılaşacağım.   </span></p>
			<p class="paragraf ParaOverride-4"><span class="CharOverride-4">Bu sırada zaten şafak atmak üzere bulunuyordu. Anzavur delikanlıyı serbest bırakmış, fakat avenesine izi üzerinden onu takip etmeleri emrini vermeyi unutmamıştı.  </span></p>
			<p class="paragraf ParaOverride-4"><span class="CharOverride-4">Delikanlı Çerkes kafilesinden ayrıldıktan sonra, yarım saat daha yürümüş ve bu sırada, yumuşak yol üstünde, Çakıcı’nın potinlerinin izine tesadüf etmişti.   </span></p>
			<p class="paragraf ParaOverride-4"><span class="CharOverride-4">O bu ize, davarları güderken, yine yağmurlu havalarda, ve biraz sonra da Çakıcı’nın kendisine rast gelmişti. Bu yaş topraklar üzerinde aynı iz, aynı ayak bulunuyordu.  </span></p>
			<p class="paragraf ParaOverride-4"><span class="CharOverride-4">Artık bulmuştu. Ve yavaş yavaş izin üzerinden yürümeye başladı. İhtiyatlı gidiyor, etrafı dinliyor, Çerkeslerin karşısında atmayan kalbi, şimdi nedense biraz çırpınıyordu.   </span></p>
			<p class="paragraf ParaOverride-4"><span class="CharOverride-4">O Çakıcı’yı vurmayacak, öldürmeyecekti. Fakat çobanı onun elinden kim kurtarabilirdi?  </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Ağaçları kendisine siper edine edine bir hayli ilerlemişti. Burada artık orman kesiliyor, karşıda kayalık bir tepe bulunuyordu. Ayak izi bu tepeye doğru gidiyordu. Daha ziyade emin olmak için durdu. Etrafı daha büyük bir dikkatle dinledi. Hafif bir rüzgârın dalları birbirine vurmasından başka bir ses işitilmiyordu. Hiçbir şey de görülmüyordu. Binaenaleyh serbestçe çıkıp izi takip edebilirdi.   </span></p>
			<p class="paragraf ParaOverride-4"><span class="CharOverride-4">Fakat tam çıkacağı bir zamanda, hemen kendisinden iki yüz metre uzakta, kayalıklar arasında yakılan bir ateşten çıkan dumanları gördü. Çete oradaydı. Fakat onun bulunduğu mevkiden, kayalıklar arasında yanan ateşin etrafındaki insanları lâyıkıyla tetkike imkân yoktu. Ormanın bayıra doğru yükselen kısmına çıktı. Burası kayanın içini bir tabak gibi gösteriyordu. Çakıcı avenesiyle beraber, yaktıkları bir ateş başında kurunuyorlardı. Hemen silahını eline aldı. Ateş etmek için çobanın görülmesini bekliyordu. Çoban ateş karşısında kurulanan Çakıcı’nın tam önüne gelmişti. Silahını ona doğru çevirdi. Halecanla çarpan kalbi ellerine bir titreklik vermişti. Fakat ne de olsa atacaktı. Doğrulan silah geriye çevirilemezdi. Babasının hayali kendisini teşci ediyor:  </span></p>
			<p class="paragraf ParaOverride-4"><span class="CharOverride-4">— At! diye bağırıyordu.   </span></p>
			<p class="paragraf ParaOverride-4"><span class="CharOverride-4">Çakıcı ile yan yana duran çobana nişan almıştı ve ateş etti.   </span></p>
			<p class="paragraf ParaOverride-4"><span class="CharOverride-4">Kurşununun tesirine bakıyordu. Çoban vurulmamış onun biraz ilerisindeki Çakıcı yere düşmüştü.   </span></p>
			<p class="paragraf ParaOverride-4"><span class="CharOverride-4">Şimdi çete, makine ile histerik gibi silaha sarılmış ateş ediyordu. O tek başına mukabele etmek mecburiyetinde idi. Birdenbire gerisinden kendisini himaye için atılan kurşunların patladığını işitti. İzi takip eden Çerkesler yetişmişler yanlarında bulunuyorlardı. Bey dedikleri sakallı adam da yanıbaşında idi.   </span></p>
			<p class="paragraf ParaOverride-4"><span class="CharOverride-4">— Ne yaptın? Diye sordu. Ahmet boynunu bükerek:  </span></p>
			<p class="paragraf ParaOverride-4"><span class="CharOverride-4">— Büyük bir günah ettim, çobanı vurmak isterken Çakıcı’nın kendisini vurdum... dedi.  </span></p>
			<p class="paragraf ParaOverride-4"><span class="CharOverride-4">Çetenin arslanca müdafaası, Çerkesleri olduğu yerde mıhlamış, herkesi bir ağaç arkasına saklandırtmış, havaya boşalttıkları silahlarla gürültü yaptırtmaya başlatmıştı.   </span></p>
			<p class="paragraf ParaOverride-4"><span class="CharOverride-4">Yarım saat süren bu heyecanlı atışmayı müteakip, karşıdan atılan silahlar kesilivermişti. Ne olmuş, neden kesmişlerdi? </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Hiç kimse cesaret edip, kayalığa doğru gidemiyordu. Yine Ahmet bütün metanetiyle ileriye atıldı ve koşa koşa kayalığa geldi. Orada başı, kolları, bacakları kesik bir gövde, yanan ateşin karşısında yatıyordu.   </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-8"><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Ahmet’in attığı şaşkın kurşun, Çakıcı’nın göğsünden ciğerlerini delerek geçmişti. Efe söz söylemesine rağmen kımıldayabilecek bir halde değildi. Güçlükle teneffüs ediyor, zorlukla tutunabiliyordu.   </span></p>
			<p class="paragraf ParaOverride-4"><span class="CharOverride-4">Müsademe devam ettiği müddetçe, arkadaşları kendisini kaldırmak, götürmek istemişlerdi. Fakat bütün emekler beyhûde yere gidiyor, efe kımıldayabilecek derecede bir takat gösteremiyordu. Mahzun gözler attıkları kurşunlara değil, efenin üzerine dikilmişti. Son defa arkadaşlarına baktı:  </span></p>
			<p class="paragraf ParaOverride-4"><span class="CharOverride-4">— Hacı, dedi. Çek palanı kafamı kes!  </span></p>
			<p class="paragraf ParaOverride-4"><span class="CharOverride-4">Hacı müteredditti. Cesur efenin kafasını eliyle kesmeye bir türlü cesaret edemiyordu. O, onun ölmesini bekliyor, ölünceye kadar da müsademe etmeyi muvafık buluyordu.   </span></p>
			<p class="paragraf ParaOverride-4"><span class="CharOverride-4">— Efe, dedi. Biraz daha sabret...  </span></p>
			<p class="paragraf ParaOverride-4"><span class="CharOverride-4">Çakıcı’nın zayıf dudakları yine cevap verdi:  </span></p>
			<p class="paragraf ParaOverride-4"><span class="CharOverride-4">— Sabredecek zaman kalmadı. Haydi kes... </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Emir kati idi. Hacı keskin palasını çekti. Sakin bir koyun gibi boynunu uzatan Çakıcı’nın yanına geldi. Gözleri görmek, bakmak istemiyordu. Sevgili vefakâr arkadaşının son sözü tekrar duyuldu.   </span></p>
			<p class="paragraf ParaOverride-4"><span class="CharOverride-4">— Biçimli kes, ıztırap verdirtme...  </span></p>
			<p class="paragraf ParaOverride-4"><span class="CharOverride-4">Ve bir hamlede Çakıcı’nın başı vücudundan ayrılıverdi. Artık bacakları, kolları da kesilmiş, bir gövde kırık bir oyuncak gibi bırakılıvermişti.  </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-8"><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Zeybek çocuğunun şaşkın kurşunu ile ölen Çakıcı’nın ölümünden kendilerine bir kahramanlık hissesi ayırmak isteyenler, Babıâli postasında, mağrur adımlarla dolaşırlarken, havadan elde ettikleri bu kahramanlığa bir nişane olmak üzere, kalpaklarının rengini bile değiştirmişler, “Çakıcı’yı vuranlara mahsus” bir kalpak meydana çıkarıvermişlerdi.   </span></p>
			<p class="paragraf ParaOverride-4"><span class="CharOverride-4">Çakıcı’nın ölümü, yeni kahramanlar alayları meydana çıkarırken, şaşkın kurşunu ile Çakıcı’yı vuran zeybek, ağlayarak anasının yanına dönüyor, onun ayaklarına kapanırken:  </span></p>
			<p class="paragraf ParaOverride-4"><span class="CharOverride-4">— Anacığım, isteyerek vurmadım, yanlışlık oldu... diyordu. </span><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Böylece bu vaka da tarihin gizli tutulmak istenen efsane masalları arasına karışıvermişti.   </span></p>
			<p class="_0">  </p>
			<p class="paragraf ParaOverride-10"><span class="CharOverride-4">Bitti  </span></p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-36-backlink" id="footnote-225-36">36</a>	<span class="CharOverride-6" xml:lang="en-GB">Hacı Sami bunu başka suretle tevil ederdi. Güya Çakıcı’yı görür görmez (bonmarşe oyuncağı değilim, kırk paralık kurşuna gitmem) demiş. Ne o ne de Hacı ateş edebilmiş, karanlık çökmüş, ayrılmışlar imiş!</span></p>
				</div>
			</div>
		</div>
	</body>
</html>