<html xmlns="http://www.w3.org/1999/xhtml">
	<head>
		<title>1-46</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-12">Milliyetçinin Tarifi   </p>
			<p class="paragraf ParaOverride-4"><span class="CharOverride-4">Bizim basında manası en çok tahrif edilen kelimelerden biri de “milliyetçi”dir. Senelerden beri bu zavallı kelime, vücut bulduğu sırada hayalinden bile geçmeyen öyle garip yerlerde kullanıldı, o kadar ağır hakaretlere uğradı ki, artık neye delâlet ettiğini kendisi bile unuttu. Bunun için her çekilen yere sürükleniyor, her gizli maksada oyuncak olabiliyor.  </span></p>
			<p class="paragraf ParaOverride-4"><span class="CharOverride-4">Milletinin içtimaî seviyesinin yükselmesine engel olmak için demagojiden cinayete kadar her vasıtaya baş vuranlara “milliyetçi” dediler. Hak edilmemiş rahatlarını, çalınmış servetlerini muhafaza için yabancı emellere hizmet edenlere “milliyetçi” dediler. Yurduna saldıran düşmanla işbirliği edenlere, düşman hesabına kendi milletini kurşuna dizdirenlere, milletin kurtuluş hamlesine önayak olabileceklerin kökünü kazımak için kendi yüksek mekteplerini kapatıp talebesini toplama kamplarına yahut mecburî iş yerlerine gönderenlere “milliyetçi” dediler; hulasa, insanlık nâmına mukaddes ne varsa hepsini keyifleri ve menfaatleri uğruna çiğneyenlere “milliyetçi” dediler.</span><span class="CharOverride-4">  </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-8"><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Halbuki bu kelime, hiç de bu hakaretlere lâyık değildir. Milliyetçilik, mesut ve ahenkli bir insan cemiyetinin kurulması için gereken yapı taşlarından biri, belki en kıymetlisidir. </span><span class="CharOverride-4"> </span></p>
			<p class="paragraf ParaOverride-4"><span class="CharOverride-4">Ama hangi milliyetçilik? Bizim anladığımıza göre, milliyetçilik şudur:  </span></p>
			<p class="paragraf ParaOverride-4"><span class="CharOverride-4">1 - Mensup olduğu milletin, dünyanın en mesut, en müreffeh, hayat ve kültür seviyesi en yüksek topluluğu haline gelmesi için, yorulmak bilmez bir gayret ve tükenmez bir feragatle, her şeye rağmen çalışmak.  </span></p>
			<p class="paragraf ParaOverride-4"><span class="CharOverride-4">2 - Millette mevcut bütün iyi, ileri, insanlığın yükselmesine yarayacak vasıfları meydana çıkarıp, bunları geliştirmek; buna mukabil her millette bulunduğu şüphe götürmeyen geri, sakat tarafları, ilerlemeye engel olan kusurları bularak, bunlara karşı insafsız bir mücadele açmak.  </span></p>
			<p class="paragraf ParaOverride-4"><span class="CharOverride-4">3 - İlim gibi, güzel sanatlar gibi kültür varlıklarını, yalnız muayyen bazı sınıfların veya zümrelerin istifade edebildikleri birer lüks olmaktan kurtarıp, bütün milletin malı haline getirmek (ki bunun yapılabilmesi için birinci maddede söylediğimiz refahın mevcut olması ilk şarttır.)  </span></p>
			<p class="paragraf ParaOverride-4"><span class="CharOverride-4">4 - Milletin mukadderatına ait meseleleri milletle irtibatlarını kaybetmiş zümrelerin bilgisiz, alakasız ellerinde oyuncak olmaktan kurtarıp, doğrudan doğruya bir milletin kendisine teslim etmek.  </span></p>
			<p class="paragraf ParaOverride-8"><span class="CharOverride-4">  </span></p>
			<p class="yildiz">* * *<span class="CharOverride-11">  </span></p>
			<p class="paragraf ParaOverride-8"><span class="CharOverride-4">  </span></p>
			<p class="paragraf ParaOverride-4"><span class="CharOverride-4">Halbuki, milletin elinde hiçbir hak bırakmayan, halkı küçük bir zümre tarafından idare edilmeğe muhtaç farzeden “otoriter” rejimler, maksatlarını maskelemek için milliyetçi kelimesini kabullendiler. Bizim basının “totaliter” muharrirleri de onlara ayak uydurdular. Böylece, yirmi sene kadar evvel Beyaz Ruslarla birlikte yurdumuza gelen, burada “totaliter” Japonların yardımı ile Turan cemiyeti kuran sayın “politikacı” Muharrem Feyzi Togay, </span><span class="CharOverride-5">Tasvir-i Efkâr</span><span class="CharOverride-4">’daki fıkrasında, “hava harbi ve İspanya” gibi masum bir serlevha altında faaliyetini yürütmeğe çalışıyor. Kelimelere zorla mefhum değiştirterek İspanya faşistlerini övüyor, hatta daha da ileri giderek mesela şunları yazıyor:  </span></p>
			<p class="_0">  </p>
			<p class="paragraf ParaOverride-4"><span class="CharOverride-4">“Komünist memurları Vichy hükümeti ile münasebette bulundukları iddiasiyle birçok milliyetçi Fransız memurunu tevkif etmişlerdir.”  </span></p>
			<p class="paragraf ParaOverride-4"><span class="CharOverride-4">Burada, Bay Togay’ın milliyetçi Fransız memuru diye adlandırdığı kimseler, istilâcılara yardım ve hizmet eden, Fransadaki vatanseverlerin mukavemet hareketini baltalamak için işgal kuvvetleriyle işbirliği yapan, millettaşlarını idam edilmek üzere düşmana teslim eden vatan hainleridir.  </span></p>
			<p class="paragraf ParaOverride-4"><span class="CharOverride-4">Berikiler ise, canlarını istihkâr ederek müstevliye karşı silaha sarılan, her türlü mahrumiyet ve tehlike içinde Fransa’nın kurtuluşuna çalışan, köprüleri uçuran, bisikletle Alman karargâhlarına baskın yapan vatanseverlerdir.  </span></p>
			<p class="paragraf ParaOverride-4"><span class="CharOverride-4">Şunu hatırlatmak isteriz ki Herr Göbbels hakikatleri değiştirmek hususunda, Sayın Muharrem Feyzi Togay’ın gösterdiği cesareti gösteremiyor.   </span></p>
			<p class="_0">  </p>
			<p class="paragraf ParaOverride-5"><span class="CharOverride-4">A. Metin, </span><span class="CharOverride-5">Tan</span><span class="CharOverride-4">, 11 Şubat 1944   </span></p>
		</div>
	</body>
</html>