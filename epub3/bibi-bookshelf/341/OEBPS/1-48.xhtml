<html xmlns="http://www.w3.org/1999/xhtml">
	<head>
		<title>1-48</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-14">Milliyetçi Gençlik   </p>
			<p class="paragraf ParaOverride-4"><span class="CharOverride-4">Birçok şeylere düşmansınız! Birçok şeylerin aleyhindesiniz. İkide bir toplanıp kahrolsun kızıllar, yere batsın solcu profesörler, yok olsun millete sahici hürriyet isteyen gazeteler diye feryadı basıyorsunuz.   </span></p>
			<p class="paragraf ParaOverride-4"><span class="CharOverride-4">Çok güzel, insan sevmekte de, nefret etmekte de hürdür. Bazı şeyleri sevmemekten sizi kimse menedemez. Bu hislerinizi açığa vurmak, hatta nümayişler tertip edip avaz avaz “Kahrolsun” diye haykırmak, en dokunulmaz haklarınız arasındadır.  </span></p>
			<p class="paragraf ParaOverride-4"><span class="CharOverride-4">Yalnız merak ettiğimiz bir tek cihet var: Evet, birçok şeyler kahrolsun, mahvolsun, yere batsın.. Fakat ne yaşasın? Birçok şeylerin aleyhindesiniz. Gazete yırtıyor, kitap yakıyor, profesör ve rektör dövüyorsunuz. Fakat sevdiğiniz nedir? Neyin uğrunda, neyin lehinde bağırıyor, heyecanlanıyorsunuz? Bunu daha hiçbirinizin ağzından duyamadık. Evet, ikide bir “Yaşasın Türk milleti” diye bağırdığınız oluyor, ama bu Türk milletinin yaşaması için bir şey yaptığınızı, birazcık gayret sarfettiğinizi göremedik. Milletlerinin sahiden yaşamasını isteyen memleketlerde olduğu gibi, sizin rahatınızdan, maddî nimetlerinizden, keyfinizden, eğlencenizden fedakârlık ederek korkunç bir sefalet ve gerilik içinde kıvranan milletinizi yaşatmağa çabaladığınız duyulmadı.  </span></p>
			<p class="paragraf ParaOverride-4"><span class="CharOverride-4">Bakın çocuklar... Şuna buna kahrolsun demekle millet yaşamaz. Millet, sizin salonlarda toplanıp cezbeli dervişler gibi çırpınmanızı değil, kendisine elinizi uzatmanızı bekliyor. Yazın plajlarda, çalgılı bahçelerde safa süreceğine köylere, fakir mahallelere dağılıp kendisini cehaletten kurtaracak şekilde onunla meşgul olan gençleri gözlüyor. Kitap yırtan değil, kerpiç kulübelere kadar kitap götüren aydınları, gazete çıkarıp eline ulaştıran idealistleri bekliyor. Pek çok olan boş zamanlarında yurdun binbir köşesine dağılıp orağa, harmana yardım eden, veremle, frengi ile sıtma ile trahom ile savaşa atılan, kafası da kolu da halkın emrine verilmiş milliyetçi gençliği arıyor.  </span></p>
			<p class="paragraf ParaOverride-4"><span class="CharOverride-4">Bunun dışında kalan gençlerin ne milliyetçilikle ne milletle bir ilişikleri yoktur. Çünkü bu millet palavraya artık iyice doydu. Coşkun nümayişlerinizde biraz gözünüzü açıp etrafınıza baksanız, yolun iki tarafında dizilip sizi gülümseyerek seyreden Millet’in bakışlarındaki istihfafı muhakkak farkedersiniz. </span><span class="CharOverride-4"> </span></p>
			<p class="_0">  </p>
			<p class="paragraf ParaOverride-5"><span class="CharOverride-4">Sabahattin Ali, </span><span class="CharOverride-5">Yirminci Asır</span><span class="CharOverride-4">, 16 Ocak 1948  </span></p>
		</div>
	</body>
</html>