<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">10</h1>
			<h1 class="ch">Zeyno’nun jurnaline zeyl<a class="si-noteref epub-type_noteref" href="#f235" id="backlink-235">235</a></h1>
		</div>
		<p class="date">22 Mayıs</p>
		<p>Masanın başına oturunca beni yazı yazacak kadar hayatla alâkadar edebilecek bir şeyin varlığına şaşıyorum. Sirkeci’den altı yedi ay evvel bir akşam, Viyana’ya hareket eden tren, bütün hayatımı götürdü zannediyordum. İlk günler, hattâ aylar nasıl yaşadığımı, daha doğrusu nasıl inmeli bir insan gibi süründüğümü bilmiyorum. İki hadise oldu: biri babamın avdeti, biri Saffet’le nişanımızın tamamen bozulması...</p>
		<p>Babam zaman zaman derdimi dökebileceğim için bana dost, bir istinatgâh<a class="si-noteref epub-type_noteref" href="#f236" id="backlink-236">236</a>. Saffet’in beni hiç kimsenin yapamayacağı bir dostlukla, bir vefa ile kavrayışı vicdanımı mustarip etmeye başlamıştı. Acaba evlenmek ümidi olmasa, yine bu vefa ve muhabbeti gösterir mi, diyordum. Nihayet bir gün söyledim. En meyus<a class="si-noteref epub-type_noteref" href="#f237" id="backlink-237">237</a> günlerimden biriydi. Sükûnla karşıladı, fakat çok sarardı, tuhaf olarak evlenmemizin ihtimali olmadığını söylememe rağmen, onunla aramızda cinsini tayin edemediğim şefkat ve arkadaşlık fikri, anlaşma devam etti.</p>
		<p>Her neyse... Berlin’de hastanelerde tedkikat yapmaya gitti, muntazaman yazıyor; sakin, fakat en dost ve samimî bir teklifsizlikle her şeyden bahsediyor. Ben de muntazaman yazıyorum, mektupları bende heyecan uyandırmıyor, fakat koyu karanlıklarda aralıklardan sızan zayıf bir ışık tesellisi yerine geçiyor.</p>
		<p>Bu karanlık, tükenmez yeisler içinde Azize’nin mektupları işkencenin itmamı<a class="si-noteref epub-type_noteref" href="#f238" id="backlink-238">238</a> için Allah’ın en kâdir tecrübesi gibi geldi. Kendimi bir nevi Hazret-i Eyyûb gibi görüyorum. Zayıflayan yüzümde, kararmış gözlerimde, kuruyan ağzımda bir tevekkül ve hezimet<a class="si-noteref epub-type_noteref" href="#f239" id="backlink-239">239</a> tebessümü vardı. Artık hayat beni yenmişti. Hasan Bey’le beraber kalmak kaç para ederdi! Kalbimdeki müzmin ve daimî sızıya nefislerini tecrübe için tenlerine kıl gömlek giyen “târik-i dünyalar”<a class="si-noteref epub-type_noteref" href="#f240" id="backlink-240">240</a> gibi alışmıştım. Elimle sevgilimi vermiştim. Benim hayat hissemle başka birisi, çocukluk arkadaşım Azize yaşıyor, mesut oluyordu. Ben öyle istemiştim. Kırmızı odada Hasan’ın altın gözlerinde bu feragat ve vicdan borcunu telkin etmemiş miydim? Yalnız Azize’nin mektuplarındaki Hasan’ın ona taşkın muhabbetinde bir hasta kızı kurtarmak için yapılan zarurî bir koca vaziyetinden fazla bir şey görüyordum. Çok zaman mektuplarının bazı cümlelerini etimde, kanımda, kemiğimde yaşadım. “Tren sarsmasın diye dizinde gittim” cümlesi öyle hususî, öyle derin bir acı veriyordu ki, Sirkeci’den Viyana’ya kadar Hasan’ın dizinde oturan, kolları boynunda giden kadının lezzetli saadet titreyişini, benim bütün vücudumu parça parça ayıran bir acı şeklinde saatlerce duyuyordum. Kalbim bu imtihandan canlı çıkarsa bütün bu dünyada benden kavî bir kadın olmayacaktı.</p>
		<p>Dora hikâyesini okuduğum an bu işkencenin bir maskaralık olduğu hissi geldi. Kalbimin sızısını duymuyordum; mütemadiyen gözlerimde yaş, dudaklarımda bir baykuş kahkahası, gülmek istiyordum. Demek alelâde bir genç adamın, her kadınla tekrar ettiği alelâde bir aşk oyununun aptal kurbanı idim.</p>
		<p>Sadece bu fikir, bu kanaat beni bu kalp duruşundan, bu şifasız hastalıktan kurtarabilirdi, fakat iş, o kadar da basit değildi. Azize’nin sünger kâğıdında okuduğu kesik cümleler, kimsesiz, sessiz bir çöle düşen aşkımdan saçmalamaya benzer bir aks-i sada gibi geldi. Hasan, kaybettiğim Hasan, benim çelik askerim, kollarını açmış, arkamdan koşuyor, benim için yanıyordu. Fakat, bunlar ani şeylerdi. Bu ıstırap anlarında kaçmak için karşısına çıkan kadının cazibesine kendini tamamen bırakıyordu. Bu Dora kimdi? Nasıl bir kadındı? Her halde sünger kâğıdına çıkan hasret feryadını bana göndermekten Hasan’ı o men etmişti.</p>
		<p>Artık bu acı dairesi içinde bostan dolabında gözü kapalı dönen bir beygir gibi dönüyorum.</p>
		<p>Böyle bir günde, Miralay Muhsin gözlerimin kalın perdesine rağmen ilk gördüğüm, yahut baktığım insan siması oldu. Bu manevî felç arasında gözlerimde zâhirî bir haz uyandıran adama tabiî olarak açık denizlerde boğulan bir zavallının cankurtaran simidine sarılacağı gibi sarıldım. Bizi davet eder etmez babama kabul ettirdim. Erenköy sahrasının uzak bir ucunda, bir ağaç ve çiçek demeti gibi açılan şu güzel ev, sahibi gibi beni, ilk alakadar eden insan meskeni oldu.</p>
		<p>Babamla mehtaplı bir akşamda geldik. İstasyonda Miralay Muhsin zarif bir brikle bizi bekliyordu. İki nefer çantalarımızı aldı, kayboldu. Muhsin Bey, Erenköy’ün mavi göklerinin rengini alan mavimtrak ışığında beyaz fanila kostümü, bol ipek gömleği ile tenis müsabakasına giden genç bir oyuncuya benziyordu. Kır saçları altında koyulaşan, tatlılaşan mavi gözleriyle çok hoşuma gitti. İki doru, hırçın at rüzgâr gibi bizi ovada uçurdular. Babam arkada, ben Muhsin Bey’in yanında oturuyordum. Önümüzde uzanan mavi deniz, esmer hava ve bu garip mavimtrak ışık içinde birdenbire şifa verici alçak bir sesle baş başa konuşuyorduk.</p>
		<p>Köşke iki tarafı at kestanesi ağaçlarının, eski çınarların gölgesi altında uzanan bir yoldan girdik. Ne muhteşem, ne zümrüt gibi bir bahçe, ne kızıl güller, pembe, beyaz çiçekler, serin, yeşil gölgeler, daima rutubetli, uzun çimenlerle insanın kalbini zaptediveren bir bahçe! Sevincimden bir çocuk gibi ellerimi çırptım. Deli gibi:</p>
		<p>— Bu güzel bahçeyi kim yaptı, diye haykırmışım.</p>
		<p>Miralay Muhsin Bey biraz güldü:</p>
		<p>— Büyükbabam başlamış, biz de babadan oğula bu güzellik eserini yavaş yavaş tamamlıyoruz.</p>
		<p>Ağaçların arasından öten kuşlar, yürürken başımıza düşen salkım ve kestane çiçekleri, bütün bu loş ve güzel hava, ne kadar zamandır hatırlayamadığım bir saadet ve sükûn verdi. Meğer hayat o kadar fena değilmiş ve bende, böyle bir hissi ihyâ eden<a class="si-noteref epub-type_noteref" href="#f241" id="backlink-241">241</a> adamın boynuna sarılacak kadar ona minnet hissediyorum.</p>
		<p>Gece yemekten sonra bizi kütüphanesine götürdü. Duvarları kitapla dolu.</p>
		<p>— Bu odayı doktor babana rağmen sana gösteriyorum, Zeyno, dedi. Baban bana askerlerin kitapla, fikrî şeylerle münasebeti olamayacağını söylerdi. Senin de öyle düşünmeni istemiyorum. Otuz senedir iradımın<a class="si-noteref epub-type_noteref" href="#f242" id="backlink-242">242</a> büyük bir kısmı bu kütüphaneyi toplamak için sarf edildi. Boş ve sıkıntılı zamanlarında burada iyi bir saat geçirebilirsin.</p>
		<p>Kitaplara biraz baktım. Büyük bir kısmı ismini işitmediğim askerî âlimlerin acayip isimlerini taşıyor. Bir kısmı bir tarih koleksiyonu. Zengin ve mütenevvi<a class="si-noteref epub-type_noteref" href="#f243" id="backlink-243">243</a>, fakat ben tarihi hiç sevmem. Nihayet edebiyatın klasik kısımlarının Fransızca tercümelerinden müteşekkil uzun bir raf. Kendi kendime güldüm. Her halde Muhsin Bey’e <em>Battal Gazi</em>’yi okumasını tavsiye edemezdim.</p>
		<p>— Niçin gülüyorsun, yaramaz kız?</p>
		<p>— Bahçenizi kütüphanenizden çok sevdim. Son za-manlarda kitap okumayı o kadar sevmiyorum.</p>
		<p>— Baban bana ne yanlış malumat vermiş; o halde kahvemizi taraçada içelim; benim ve Allah’ın bahçesini beraber seyrederiz.</p>
		<p>Hakikat, Allah’ın bahçesinin karşısında idik. Taraçadan bütün Adalar’ı ve kısmen İstanbul’u görüyorduk. Bu loş dekor içinde uçsuz, ufuklu, sularla kapkara görünen toprak yığınları, ağaç buketlerine bakıyorduk. Erenköy ovasının sahilde uzanan boş büyüklüğünde garip bir sis, ayın ve yıldızların aksiyle titriyor gibiydi. Akşam günün muhteşem renklerini tutmuştu, bu yarı aydınlık gecede, siyahımtrak bir mavinin bütün değişik şekilleri kucakladığı bu bahçede insanın içini bayıltan hanımeli, gül ve salkım kokuları bin bir ot kokusuna karışıyordu.</p>
		<p>Yavaş yavaş gözlerimi kapadım, tabiatı kokluyor, uzak suları, sakin yaprakların seslerini, esmer ve mavi renklerle koyulaşan havadaki garip ve gizli titreyişleri dinliyordum. Kalbim atıyor, atıyordu. Babamın ve Miralay Muhsin Bey’in içeri gittiklerini duydum. Sesi bililtizam<a class="si-noteref epub-type_noteref" href="#f244" id="backlink-244">244</a> kısılmış piyanoda Şopen’in<a class="si-noteref epub-type_noteref" href="#f245" id="backlink-245">245</a> <em>İkinci Noktürn</em>’ünü çok hisseden parmaklar bütün ısrarlı ve hassas yalvarışlarıyla çalıyordu; fakat bunların hiçbiri içimde itina ile örttüğüm kalın hatıra perdesinin açılmasına mâni olamadı. Boğaziçi’nde bir oda, bir parmakla çalınan bir piyano ve sıcak bir erkek sesi kalbime, “Hey Zeyno, Zeyno!” havasını tekrar ediyordu. Yetmez mi, ya Rabbim? Yeni uyanan kurtuluş ve sükûn ümidini niçin bu eski ses susturuyor?</p>
		<div class="double html5_section">
			<p class="date">28 Mayıs</p>
			<p>Miralay Muhsin Bey beni seviyor, ben onu seviyor muyum? Pek bilmiyorum. Fakat onun aşkından nihayetsiz bir haz alıyorum. O kadar ki, ikide birde bana cevap veren eski kalp ağrısının şiddetli tekrarlayışlarına rağmen, hayat eskisi gibi ıssız ve susuz çöllere benzemiyor.</p>
			<p>Odada olduğu zaman içimde bir sıcaklık, hafif bir heyecan var, odada yokken gözüm kapıda. Bazan onunla olmaktan, babamın yanında imişim gibi, sakin ve fikrî bir zevk, bazan da bu olgun ve cazip adamı, elimde bir hamur yumuşaklığı ile, şekilden şekile sokmaktan hain bir neşe duyuyorum. Her akşam daha düşkün bırakıyor, her sabah daha ateşli buluyorum.</p>
			<p>Dün sabah, babam gittikten sonra, öğleye kadar, ekseri yaptığımız brik gezintisine gelemeyeceğini, fakat istersem seyisin emrime amade olduğunu, kendisi odasında çalışmaya mecbur olduğunu hizmetçi söyledi.</p>
			<p>Yalnız çıkmaktan hoşlanmadım. Onu çok aradım. Aradığıma da kızıyordum. Öğle vakti geç döndüm. Saat tam birde yemek yiyen adam bir buçukta bahçe kapısında başı açık beni bekliyordu. Arabadan beni indirirken gözlerinde hakikî bir endişe vardı. Elimi bir zaman bırakmadı. Uzun gölgeli yolda, el ele yürüdük.</p>
			<p>— Yaramaz çocuk, yalnız çıktığını şimdi haber aldım. Meraktan çıldırıyordum. Bir daha bu çılgınlığı yapma!</p>
			<p>Sofrada konuşmuyor, fakat derin ve dolu gözlerle yüzüme uzun uzun bakıyordu.</p>
			<p>— Yemek vaktini ihlâl ettim diye bana kızdınız mı, Muhsin Bey?</p>
			<p>— Pek çok, Zeyno.</p>
			<p>— Ben de bütün bu telâşın, beni meraktan geliyor zannetmiştim.</p>
			<p>— Tabiî, babana ne cevap verirdim? Baksana, yüzün gelincik gibi, bu kadar çılgınca dolaşmakta ne manâ var?</p>
			<p>Yemek yer yemez kahve içmeden gitti. Elleri beyaz fanila pantolonunun cebinde, başı düşünceli ve öne mütemayil<a class="si-noteref epub-type_noteref" href="#f246" id="backlink-246">246</a> yürürken arkasından hakikî bir muhabbetle baktım. Her halde hayatımdan Hasan gittikten sonra onun yerini, bu güzel ve akıllı Miralay’dan başka kimse dolduramazdı. Kim bilir Hasan’la hayat, belki kısa süren yazın ateşli, güneşli saatleri gibi gelip geçecekti. Muhsin Bey’le hayat, daha ateşi tadil edilmiş, gözleri kamaştıran ışığı loş, yormayan, bitmeyen emin bir saadetti. Taraçada şezlong üstünde, gözlerim kapalı, düşündüm.</p>
			<p>Çay vakti Muhsin Bey meydanda yoktu. Aşağı indim, yazı odasına gittim. Onsuz çay içmek istemedim.</p>
			<p>Kapısı açıktı. Masanın üstüne eğilmiş, notlarını okuyordu. Etraf kitap ve mecmualar içindeydi. Yavaş yavaş girdim, arkasından ellerimle gözlerini kapadım. Hemen bir el elimi tuttu, dudaklarına götürdü, dudakları o kadar sıcak ve ürperişliydi ki, bu buse her halde alelâde bir el öpmek değildi. Elimi yavaşça çektim, istemeyerek kızarmıştım.</p>
			<p>— Buna kaçaklık derler; beraber çay içmeyecek miyiz?</p>
			<p>— İstersen peki.</p>
			<p>— Nasıl istersen, siz istemiyor musunuz?</p>
			<p>— Ben burada içeceğim; fakat sen istersen yukarı gelirim.</p>
			<p>— Ben de burada içeyim mi?</p>
			<p>— Sahi mi, Zeyno?</p>
			<p>Derhal çıngırağı çaldı, emir verdi. Bir çocuk gibi sıçrıyor, mavi gözleri parlıyordu.</p>
			<p>— Odamda bir dolaş, salın Zeyno, bir kütüphaneye hiçbir kadının bu kadar yaraştığını görmemiştim.</p>
			<p>İçimde bir şey burkuldu. Yarı alay, yarı ciddî:</p>
			<p>— Vefasız adam, müstebit<a class="si-noteref epub-type_noteref" href="#f247" id="backlink-247">247</a> adam! Buralarda dolaşan kadının neden hiçbir köşede hayali, hususiyeti kalmamış? Niçin, ne duvarda ne de masanın üstünde bir resmi yok? Ne çabuk unutuyorsunuz?</p>
			<p>Yüzü fevkalâde ciddîleşti. Masanın başına oturdu, çenesini karıştırdı:</p>
			<p>— Bir şey unutmadım, Zeyno, hayat başı ve sonu belli olmayan garip ve muvakkat bir devir. Geçenler ve geleceklerin mevcutları kadar ehemmiyeti olmuyor. Hele ben, hayattan geçmek üzereyim, son güzellikleri niçin görmeyeyim?</p>
			<p>— Geçmişlerin bence çok ehemmiyeti vardır, Muhsin Bey.</p>
			<p>— Belki... Çünkü sen gençsin, Zeyno. Geçen şeyler çok mühim olmasa gerek, mühim olsa geçemezdin.</p>
			<p>— Meselâ?</p>
			<p>— Meselâ Doktor Saffet, şimdi Berlin’de değil, yanında olacaktı.</p>
			<p>— Doktor Saffet’i mühim bulduğuma nereden hükmediyorsunuz?</p>
			<p>— Yanılıyor muyum? O halde daha mühim ve daha başkası var mı?</p>
			<p>Cevap vermedim, pencereye gittim, dışarı baktım:</p>
			<p>— Bana resmini gösterir misiniz, dedim.</p>
			<p>— Ben de çekmecede onu arıyordum, Zeyno, bana darılma yavrum. Hayat böyle devre devre insanı bir tek küçük yüze, bir çift güzel göze bağlıyor. Hiç olmazsa ben hayatta aynı zamanda bir tek yüzden başkasına bakmadım.</p>
			<p>— Sahi mi?</p>
			<p>— Evet.</p>
			<p>— Nasıl inanayım?</p>
			<p>— Benim söylediğim her şeye inan.</p>
			<p>— Niçin? Siz erkek değil misiniz?</p>
			<p>— Seni hiçbir erkek aldattı mı, Zeyno?</p>
			<p>— Hayır, kimse aldatmadı.</p>
			<p>— O halde bir daha bu bahislerde kadın, erkek deme, çünkü kadın da insanı aldatabilir. İşte çay da geldi. Şu köşecikte içeriz, olmaz mı?</p>
			<p>Tuhaf tesadüf, kırmızı perdeli loş bir köşede yan yana çayımızı içtik. Bir başka gece, kırmızı ateş olan bir odada, başka bir askerle de bütün bütün başka bir heyecanla çay içmiştim.</p>
			<p>— Çok dalgınsın Zeyno, bilir misin ben ne düşünüyorum? On beş, belki yirmi gün sonra fırkama gitmek için bu güzel evden ayrılacağım.</p>
			<p>— Esef mi ediyorsunuz?<a class="si-noteref epub-type_noteref" href="#f248" id="backlink-248">248</a></p>
			<p>— Hayır, Şark’a gittiğime esef etmiyorum.</p>
			<p>— O halde, sizi o zamana kadar evlendiremeyeceğimize...</p>
			<p>— Ona da o kadar değil Zeyno, çünkü artık yalnız gitmeyeceğim.</p>
			<p>— Nasıl, bizden habersiz...</p>
			<p>— Hayır, senden habersiz değil Zeyno, seni beraber götürüyorum.</p>
			<p>— Nasıl, nasıl?</p>
			<p>— Korkma, zorla değil, seni kalbimde, kafamda götüreceğim.</p>
			<p>— Ooo...</p>
			<p>— Şayan-ı hayret mi, Zeyno?</p>
			<p>— Hayır.</p>
			<p>Biraz durduktan sonra dedim ki:</p>
			<p>— Sizi çok arayacağım...</p>
			<p>— O halde benimle beraber gel.</p>
			<p>— Nasıl geleyim?</p>
			<p>Birdenbire gözlerimiz tesadüf etti. Onun gözlerindeki titreyiş bana da sirayet etti. Elimi tuttu, yanaklarına götürdü, sonra parmaklarımı yavaş yavaş, birer birer öptü. Çok garip bir sıcaklık, sinirli bir titreme parmaklarımdan bütün vücuduma yayılıyordu.</p>
			<p>— Seni seviyorum Zeyno, zevcem olarak gelebilir misin?</p>
			<p>— Söyleyemem.</p>
			<p>— O halde bir dostun, arkadaşın kızı olarak, misafir gibi gel, belki bu vahşî ve güzel memleketi seversin, benimle kalıverirsin.</p>
			<p>Beklemediğimiz bir dakikada en tehlikeli bir vadiye girmiştik. Düşünüyordum: Hayatım ne olacaktı? Yegâne bana hayat ürperişini tekrar hissettiren bir adamla evlenmeme ne mâni vardı? Hiç olmazsa Hasan’ın, Azize’nin ebedî işkencelerinden kurtulacaktım.</p>
			<p>— Bana bu Şark denilen sihirli ve esrarlı memleketi biraz anlatır mısınız?</p>
			<p>— Nasıl anlatayım Zeyno, gel ve gör.</p>
			<p>— Orada güzel şarkılar ve güzel oyunlar varmış.</p>
			<p>— Bilmiyorum, öyle olacak. Bir defa cazibesine tutulanlar hep, yine gitmek isterler. Benim evvelâ Şark’ta, sonra Çanakkale’de bir yâverim vardı. Senelerden beri kendisini görmemiştim. Bugün İstanbul’da olmasa bile yakın bir yere tayin edilmek ihtimali olan parlak bir binbaşı. Halbuki o izinle gittiği ta Viyana’dan Şark’a tayin edilmek için müracaat etmiş, benim müstakil hücum taburuna kumandan yapıyorlar.</p>
			<p>— Bu binbaşı kim oluyor?</p>
			<p>— Sen tanıyacaksın, sizi beraber Pera Palas’ta bir akşam gördüm.</p>
			<p>Bilmem neden, birdenbire:</p>
			<p>— Aman, o hırçın, kaba asker mi, dedim.</p>
			<p>— Hiç kaba değildir Zeyno, sen iyi tanımıyorsun, çok mert, çok ateşli bir çocuktur.</p>
			<p>— Belki... Fakat benim arkadaşımla evlendi, mesut edemedi.</p>
			<p>— Niçin?</p>
			<p>— Ne bileyim...</p>
			<p>— Ben söyleyeyim, biraz fazla kadın zaafı vardır, değil mi?</p>
			<p>— Nereden biliyorsunuz?</p>
			<p>— Şark’ta her geçtiğimiz ve karargâh yaptığımız köylerde genç, ihtiyar bütün kadınları etrafına toplardı. Hattâ az daha çocuğu vuracaklardı.</p>
			<p>— Ne enteresan hikâye.</p>
			<p>— Anlatayım mı?</p>
			<p>— Başka bir gün anlatırsınız, genç yâverlerin aşk hikâyeleri beni o kadar alakadar etmiyor.</p>
			<p>Bu yeni heyecan da, bundan sonra hep eski kalp ağrısının nöbetlerine avdet ediyordu<a class="si-noteref epub-type_noteref" href="#f249" id="backlink-249">249</a>.</p>
			<p>Çaydan sonra beraber bahçeye gittik. Çok kuytu bir ağaç kümesi altında oturduk. Ben dalgındım, o ümitliydi. Birdenbire:</p>
			<p>— Beni bir gün sevebilmen kabil mi, Zeyno, dedi.</p>
			<p>Katî bir şey söyleyemezdim; belki... Her halde Muhsin Bey’in karısı olarak esrar ve vahşet diyarına gitmek bana cazip görünüyordu. On gün sonra kendisine katî bir cevap vereceğimi ve benden cevap alıncaya kadar babama bir şey söylememesini rica ettim.</p>
			<p>Şimdi odamda yirmi dört saattir korkunç bir fikrin esiriyim. Miralay Muhsin Bey’in karısı olarak muhayyilemi ateşlendiren Şark hayatına, bir de hücum taburu kumandanı olarak bulunması muhtemel olan Hasan’ın hayalî bir ihtiras ve cinnet sergüzeşti çeşnisi veriyor. Hasan gelirse Azize’nin gelemeyeceğini, onu Viyana’da bırakacaklarını biliyorum. Fazla olarak Azize, Dora’dan kurtulmak için mutlak bir seyahati iyi görecekti.</p>
			<p>Sonra, sonra ne olacak? Hâlâ Hasan’ın ateş nefesinin titreyişini onun gibi ben de bütün varlığımda duyuyorum. Çok zaman bu leziz ve öldürücü titreyişi veren nefesin dudaklarından kaçtığıma nâdim oluyorum. Niçin bu tabiatin yakıcı esrarının sonuna kadar, Hasan’la beraber gitmediğimi kendi kendime soruyorum. Bütün ahlâk kaidelerini inkâr etsem bile yine maddî bir iğreniş beni aynı zamanda iki erkeği seven kadınlardan ayırıyor. Hayat bana her şeyi versin; fakat bu çirkin şeyi vermesin. Kimsesiz ve vahşî bir memlekette eski kalp ağrısı tekerrür ederse, eski hasret ve arzuya esir olursam, ne olacak? Fakat Miralay Muhsin Bey’i de kâfi derecede bilmiyorum. Onun, hayatımda tesiri ne olacak, beni tamamıyla ellerinin içine alamaz mı? Onunla mahrem bir hayat, Hasan’ı tamamıyla unutturamaz mı?</p>
			<p>Her halde Hasan’ın yeni hayatının zulüm ve işkencesinin zavallı bir kurbanı olmaktan beni kurtaran beyaz saçlı güzel Miralay’a ezelî bir minnetim var.</p>
		</div>
		<div class="double html5_section">
			<p class="date">23 Mayıs</p>
			<p>Bu sabah Azize’ye bir mektup yazdım. Onu muhtemel izdivaca alıştırdım. Bu mektubu Hasan’a okuyacağını biliyorum, bundan vahşî bir zevk alıyorum. Ben Azize’nin mektuplarını okurken nasıl kıvrandımsa, o da öyle kıvranacak. Bizim tanıdığımızı bile tahayyül etmediği kumandanın karısı olacağımı anlarsa ne hissedecek? Yoksa Dora, onu Şark’a gitmekten vazgeçirir mi? Belki de artık benim izdivacımdan müteessir olmayacak kadar beni unutmuştur. Kim bilir?</p>
		</div>
		<div class="double html5_section">
			<p class="date">25 Mayıs</p>
			<p>Viyana’ya o mektubu gönderdiğime pişman oldum. Bu iki gün içinde öyle dakikalar oldu ki, hakikat mazimi tamamen unutmasam bile, ağrısız bir hatıra haline indirebileceğimi, Muhsin Bey’le çok tatlı ve daima bir muhabbet ve şefkat içinde, hattâ ateşli bir aşk hikâyesi yaşar gibi yaşayabileceğimi düşündüm. Dün akşam babam bir hasta konsültasyonu münasebetiyle gelemedi. Yemekten sonra yine taraçaya çıktım. O içeride bana piyano çaldı. Sonra bahçeye çıktık. O uzun, kokulu yollarda yan yana yürüdük, sonra menekşe gülü sarılı kuytu bir kameriyede oturduk. Birbirimizin ancak beyaz esvabını seçiyorduk, yüzlerimiz gölge içinde kalıyordu, hemen hiç konuşmadık. Dönerken ayın bir aralıktan kaydığı aydınlıkça bir noktada durdu. Yüzümü ışığa kaldırdı, gözlerimin içine olanca iştiyakı, olanca düşkünlüğü ile baktı. Bilmem bu güzel bahçe mi yapıyor, nedir, bende de nihayetsiz bir heyecan ihtiyacı vardı. Yavaş yavaş başımı çekti, kendi yüzüne yaklaştırdı. Saçlarımdan başlayan uzun bir buse alnımı, gözlerimi dolaştı, dudaklarıma yaklaşınca durdu. Gözleri iki mavi şimşek gibiydi. Dudaklarımı öpse belki kaçacaktım; fakat o ışıkta, o acayip heyecan içinde öpmediği için içimde, rahatsız bir intizar<a class="si-noteref epub-type_noteref" href="#f250" id="backlink-250">250</a> kaldı. Sonra kudretli kolu belimde beni âdeta uzun yolda götürdü. Ayrılırken elimi öptü. Hiç konuşmadık. Yatakta dudaklarının temasını garip bir titreyişle hatırladım. Muhsin Bey’le evlenmek mukadder bir şey. Yalnız bu birkaç gün, daha serbest ve kâdir bir kız gibi dolaşmak istiyorum. Mütemadiyen zihnimde tekrar etti. Bahçe hadisesinde bir aralık hayalin çehresi değişti. Muhsin Bey’in Hasan olduğunu istiyor muyum? Hayır, bu tamamıyla yeni ve başka bir şey.</p>
			<p>Gece çok garip bir rüya gördüm. Galiba Diyarbakır’da imişiz. Çocukluğumda ihtiyar bir halanın anlattığı bu şehri, muhayyilem birdenbire kuruvermişti. Mehtap vardı. Geniş bir damda oturuyor, mavi göğün gümüş ayına bakıyorduk. Sıcak havada uzak ve hasretli şarkılar söyleniyordu.</p>
			<p>Muhsin Bey üniformasıyla ayakta, ben bir fotöyde oturuyordum. Birdenbire eğilmiş, dudaklarımı öpüyordu. Bu busenin garip titreyişi arasında, şarkı sesleriyle beraber uzaktan çağrışmalar, silah sesleri geldi ve damın ucunda, uzun ince bir asker tanıdığım bir sesle:</p>
			<p>— İsyan var, Kumandan Bey, hücum taburu için emir alacağım, diyordu.</p>
			<p>Sonra ne oldu bilmiyorum. Vahşî ve ıssız bir ovada kocaman bir deve üstünde iki genç kolun arasında idim. İsyandan, Muhsin Bey’den, Diyarbakır’dan kaçıyorduk.</p>
			<p>Hasan Bey’in Hücum Taburu Kumandanı olarak alınmamasını söyleyeceğim. Hayatımın geçmiş devriyle istikbalimi karşılaştırmakta ne manâ var? Ne bileyim, belki kalbimin henüz tamamen dinmemiş ağrısı yine eski şiddetiyle nüksedemez mi?</p>
			<p>Bu sabah erkenden bahçeye gittim, kameriyenin altında oturdum. Göz kamaştırıcı bir güneş, konser halinde bir kuş cıvıltısı var. Kapının önünde, elinde kamçı, arkasında yine beyaz fanila kostümü, Miralay Muhsin Bey geldi. Gözlerinde gurur ve emniyet vardı:</p>
			<p>— Gezmeye gitmeyecek miyiz, Zeyno?</p>
			<p>— Hayır, burada oturalım.</p>
			<p>Kamçısını attı, geldi, yanıma oturdu. İkimizde de pek tuhaf ve sıkılgan bir çift âşık hali vardı. Ben bunu gülünç buldum.</p>
			<p>— Bir sigara veriniz, belki sigara dumanı bize konuşacak mevzu ve cesaret verir, dedim.</p>
			<p>Hemen tabakasını uzattı. Kibrit yakarken ince parmakları mütemadiyen titriyordu.</p>
			<p>— Titriyorsunuz.</p>
			<p>— Çok mesudum, Zeyno.</p>
			<p>— Niçin?</p>
			<p>— Saâdet günleri geliyor.</p>
			<p>— O kadar emin misiniz?</p>
			<p>Acı bir hayretle mavi gözlerini açtı:</p>
			<p>— Dün akşamdan sonra şüphe edebilir miyim?</p>
			<p>— Niçin? Dün akşam ne oldu?</p>
			<p>— Saçlarını, yanaklarını öpmeme müsaade ettin, Zeyno.</p>
			<p>— Müsaade istemediniz.</p>
			<p>— O halde?</p>
			<p>— ....</p>
			<p>— Niçin susuyorsun?</p>
			<p>— Evlenmek için bu sebep değildir.</p>
			<p>— Zeyno, Zeyno, sen bir kız değil, hain bir kadınsın değil mi? Fakat artık benimle evlenmemen kabil değildir.</p>
			<p>Kahkaha ile güldüm:</p>
			<p>— Belki evlenirim, belki evlenmem, bu on gün ne olursa olsun, vereceğim karara tesiri olamaz.</p>
			<p>Tavrının emniyet ve gururu kaybolmadı; fakat gözlerinde endişe ve ıstırap hâsıl oldu.</p>
			<p>Gece babama ve ona, Allah rahatlık versin, dedikten sonra, odamda ne soyunabildim ne uyuyabildim, hava bir nabız gibi sıcak vuruşlarla atıyordu; yavaş yavaş aşağı indim, bahçe kapısını açtım, bahçeye yürüdüm. Yine garip bir his beni kameriyeye götürdü.</p>
			<p>Bütün bahçede yanan mavi mehtaptan menekşe güllerinin gölgesine dalarken bir sigara ışığı gördüm. İki elimi yana elleriyle yakaladı:</p>
			<p>— Geleceğini biliyordum Zeyno, dedi.</p>
			<p>Nihayet Ayastefanos günlerini uzaklaştıran bir hararetle bu defa dudaklarımız birleşti. Kollarının arasından kaçmadım.</p>
			<p>— Beni seviyor musun, Zeyno?</p>
			<p>— Evet...</p>
			<p>— Benim olacak mısın, Zeyno?</p>
			<p>— Ne zaman istersen...</p>
			<p>Aşk nedir anlamış gibiyim, muhtelif simalarla gelip dudaklarını yakan ve vücuduna, kalbine hâkim olan insan gölgesi! Bir nevi ateşten diğer nevi ateşe geçtim, gittim. Kalbimde iki müthiş zevk var. Bir Miralay Muhsin, diğeri çektiğim acının nihayet Hasan’dan alacağı intikam!</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f235"><a class="si-backref" href="#backlink-235">235</a><span class="si-footnote-text">. Ek.</span></div>
		<div class="si-footnote html5_aside epub-type_footnote" id="f236"><a class="si-backref" href="#backlink-236">236</a><span class="si-footnote-text">. Dayanak.</span></div>
		<div class="si-footnote html5_aside epub-type_footnote" id="f237"><a class="si-backref" href="#backlink-237">237</a><span class="si-footnote-text">. Üzgün, umutsuz, karamsar.</span></div>
		<div class="si-footnote html5_aside epub-type_footnote" id="f238"><a class="si-backref" href="#backlink-238">238</a><span class="si-footnote-text">. Tamamlanması.</span></div>
		<div class="si-footnote html5_aside epub-type_footnote" id="f239"><a class="si-backref" href="#backlink-239">239</a><span class="si-footnote-text">. Yenilgi, bozgun.</span></div>
		<div class="si-footnote html5_aside epub-type_footnote" id="f240"><a class="si-backref" href="#backlink-240">240</a><span class="si-footnote-text">. Dünyayı terk edenler, mistikler.</span></div>
		<div class="si-footnote html5_aside epub-type_footnote" id="f241"><a class="si-backref" href="#backlink-241">241</a><span class="si-footnote-text">. Canlandıran.</span></div>
		<div class="si-footnote html5_aside epub-type_footnote" id="f242"><a class="si-backref" href="#backlink-242">242</a><span class="si-footnote-text">. Gelirimin.</span></div>
		<div class="si-footnote html5_aside epub-type_footnote" id="f243"><a class="si-backref" href="#backlink-243">243</a><span class="si-footnote-text">. Çeşitli.</span></div>
		<div class="si-footnote html5_aside epub-type_footnote" id="f244"><a class="si-backref" href="#backlink-244">244</a><span class="si-footnote-text">. Kasten.</span></div>
		<div class="si-footnote html5_aside epub-type_footnote" id="f245"><a class="si-backref" href="#backlink-245">245</a><span class="si-footnote-text">. Frédéric-François Chopin, Polonyalı besteci (Zelazowa-Wola 1810-Paris 1849).</span></div>
		<div class="si-footnote html5_aside epub-type_footnote" id="f246"><a class="si-backref" href="#backlink-246">246</a><span class="si-footnote-text">. Eğik.</span></div>
		<div class="si-footnote html5_aside epub-type_footnote" id="f247"><a class="si-backref" href="#backlink-247">247</a><span class="si-footnote-text">. Zorba.</span></div>
		<div class="si-footnote html5_aside epub-type_footnote" id="f248"><a class="si-backref" href="#backlink-248">248</a><span class="si-footnote-text">. Üzüntülü müsünüz?</span></div>
		<div class="si-footnote html5_aside epub-type_footnote" id="f249"><a class="si-backref" href="#backlink-249">249</a><span class="si-footnote-text">. Dönüyordu.</span></div>
		<div class="si-footnote html5_aside epub-type_footnote" id="f250"><a class="si-backref" href="#backlink-250">250</a><span class="si-footnote-text">. Bekleme, bekleyiş.</span></div>
	</div>
</body>
</html>