<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">9</h1>
			<h2>İstanbul’dan Viyana’ya</h2>
		</div>
		<p class="right">18 Mayıs</p>
		<p>Azize’ciğim, bana, kısa mektup yazıyorsun, diye darılıyorsun; işte uzun bir mektup, hem de vakalarla dolu...</p>
		<p>Evvelâ, Saffet Berlin’e gitti. Nişanımızı bozduk. Saffet’le daima dost ve arkadaş kalmaya karar verdik; fakat evlenmeyeceğiz. Berlin’de bir sene kalacak. Muntazaman mektup yazıyor, yani beraber, ayrı, senin eski bildiğin vaziyet bozulmadı. Yalnız istikbal için müşterek planımızdan vazgeçtik.</p>
		<p>Sana bu mektubu Erenköy’den yazıyorum. Gelin gibi beyaz, pembe çiçekler içinde, gül, salkım kokuları arasındayım. Odamın önünde menekşe gülleri sarmış, hattâ önünü kapamış bir balkonda kendime yer yaptım. Yeşil yapraklar arasından Adalar görünüyor. Ben de burada kâh resim yapıyorum, kâh dikiş dikiyorum. Öğleden sonra şezlonga uzanıp uyuyorum, beşte hizmetçi çay masasını hazırlıyor, semaverin tatlı kaynayışı karşısında Miralay Muhsin Bey’le çay içiyoruz.</p>
		<p>Şimdi sen, “Miralay Muhsin Bey de kim oluyor?” diyeceksin. Bu benim için tamamıyla yeni bir sima... Son zamanlarda çok yalnız kaldığımdan olacak, Muhsin Bey’i gökten indirilmiş gibi telakki ediyorum. Çok şayan-ı dikkat<a class="si-noteref epub-type_noteref" href="#f228" id="backlink-228">228</a>, mütemadiyen insanın merakını, tecessüsünü kamçılayan bir adam.</p>
		<p>On beş gün oluyor, onu babamın odasında gördüm. Babamın eski arkadaşı imiş. Tabiî yaşı ileride olacak, “Kaç yaşındasınız?” diye soruyorum.</p>
		<p>— Yalnız bana âşık olacak hanıma hakikî yaşımı söylerim, diyor.</p>
		<p>Görüyorsun ya! Bu sırrı öğrenmek için mutlak âşık olmalı! Bu da benim için o kadar kolay değil; fakat yaşının ehemmiyeti yok; çünkü çok güzel bir adam. Muhayyel bir kumandan tablosuna benziyor. Gözleri bazan çok yumuşak, bazan da çelik gibi soğuk ve mütehakkim! Bu ikinci kısım her askerde olabiliyor. Bizim gibi ordu haricinde olanlara fevkalâde gelen bu gaddar bakış, bir nevi kumanda maskesi. Bunu bana Miralay izah etti: Ordunun çavuşlarının, hattâ onbaşılarının bile manga kumandasında gözlerine böyle korkunç ve soğuk bir bakış gelirmiş. Tabiî, Miralay olunca bu katı, çelik bakış artık dretnotlar<a class="si-noteref epub-type_noteref" href="#f229" id="backlink-229">229</a> kadar tahrik edici oluyor.</p>
		<p>Beyaz, çok kır saçlarına, kırpık bıyıklarına rağmen pembe, düz ve genç bir yüzü var. Öyle düzgün bir burnu ve gözleri üstünde öyle mevzun<a class="si-noteref epub-type_noteref" href="#f230" id="backlink-230">230</a> ve uçları alaycı ince kaşları var ki, ağzının ve gözlerinin kudret ve tahakküm manâsı etrafında kâfi miktarda güzellik ve hassasiyet topluyor.</p>
		<p>Vücudu dinç, ince... Galiba Hasan Bey’den biraz uzun olacak, omuzları da daha enli. İnce parmaklı, zarif, fakat yeter derecede sert ve erkek bir manâ ifade eden elleri var. Bütün bu şayan-ı dikkat vücudun görünüşüne ilâve edilecek manevî cazibeleri de mevcut.</p>
		<p>Şimdi bu adamın kendisi, gelelim mâzisine... Çok sevdiği karısını bir sene evvel İsviçre’de kaybetmiş; çocuğu yok. Şark’taki fırkalardan birine tayin edilmiş. Bir iki aya kadar fırkası başına gidecek, gitmeden evlenmek istiyor. Bunun için babama gelmiş, yani tanıdığı aileler arasından iyi bir kız istiyormuş. O gün bana tesadüf etti. Senin kulağına söyleyeyim: Galiba beni çok cazip buldu; eğer böyle şey hayatta kabil olursa âşık oldu, diyeyim.</p>
		<p>Biz bu sene Ayastefanos’a gitmedik. Muhsin Bey bizi evine davet etti. Bir hafta için geldik; fakat ben öyle iyileştim ki, babamla bir ay kalacağız ve bu bir ay zarfında hadiseler olacak. Olmaya başladı bile, bak nasıl:</p>
		<p>Miralay Muhsin Bey’in bana karşı alâkasını anlayan babam, benim bir askerle evlenmek istemediğimi, genç adamlardan hoşlandığımı, filan söylemiş. Babam öyle bir vaziyet almış ki, Muhsin Bey bana ihtiyar bir amca muhabbetinden fazla bir his gösterirse, onda misafir olmak değil, bizim evde kaza ile bile beni göremeyecek. Derhal ona göre bir vaziyet almış: babamın yanında çok müşfik, teklifsiz, alakadar, ihtiyar bir dost. Bana kızı gibi muamele ediyor, babamla ne kadar arkadaşsam onunla da o kadar arkadaşım. Babamın yanında konuşmalar, okuduğu kitaplara dairdir veyahut kendisine münasip zevce olabilecek kızların muhtelif kıymetlerinin münakaşasıdır. İtiraf edeyim ki çok nefis bir kütüphanesi var. Edebiyat ve musikiyi çok seviyor, hayli de iyi piyano çalıyor. Bundan başka bir de ev idaresinde korkunç denilecek kadar inzibat<a class="si-noteref epub-type_noteref" href="#f231" id="backlink-231">231</a> ve intizam temin etmiş. Hizmetçiler makine gibi işliyorlar. Bir yerde en küçük bir toz yok, hele o büyük bahçenin temizliği, şayan-ı hayret. O kadar ki yere dökülen erik ve şeftali çiçeklerini, gül yapraklarını, salkımları bile süpürtüyor. Halbuki kestane gölgeli yollarda uçuşan bu kokulu, renkli çiçekler, yerde o kadar güzel duruyorlar ki. Nihayet benim ısrarımla emir verdi. Çiçekler süpürülmüyor.</p>
		<p>Babam sabahları erkenden muayenehanesine iniyor, biz Muhsin Bey’le akşama kadar evdeyiz. Sabahları bahçede geziyoruz, onun iki hırçın hayvanlı zarif bir briki<a class="si-noteref epub-type_noteref" href="#f232" id="backlink-232">232</a> var, bazı ona biniyoruz, o kullanıyor, uzaklara gidiyoruz. Bana brik kullanmasını da öğretiyor. Bir iki defa arabayı devirecek, onun muntazam kafasını dağıtacaktım. Fakat çok soğukkanlı ve seri hareket eden bir adam, derhal hayvanlara hâkim oluyor, yolun tehlikesiz tarafını mutlak biliyor. Bir gün sahile indik, açık çıplak kumları biraz Ayastefanos’a benzettim.</p>
		<p>Yalnızken o babaca tavır yavaş yavaş değişiyor. Belki kendi de fazla fark etmeden aşkını saklayan, fakat mutlak kendini sevdirmek isteyen bir hal alıyor. Gözleri, rengi soluyor, sabit fikrin hakikate inkılâbını behemehal<a class="si-noteref epub-type_noteref" href="#f233" id="backlink-233">233</a> isteyen korkunç bir irade ile bana tesir yapmaya çalışıyor. Çok terbiyeli bir adam olduğu için şikâyet edecek taşkınlığı yok. Fakat bu derûnî mücadelesiyle adım adım bana hâkim olmak için dimağı ile, gözleriyle, kalbiyle korkunç bir harp açan adam, zaman zaman bende pek nâhoş olmayan bir titreyiş uyandırıyor. Sevecek miyim? Belki evet, belki hayır. Fakat seversem beni yalnız dünyadan değil, babamdan, hattâ kendi kendimden alacak, onun iradesiz bir oyuncağı olacağım, aşkının korku veren inhisar ve tahakkümüne gireceğim zannediyorum.</p>
		<p>Fakat ona ne ince ve mütemadi işkence yapıyorum bilsen. Tahammülünü, sabrını imtihan eden bir cerraha benziyorum. Mütemadi yarasını kurcalayarak, acıtarak ameliyat masası üstünde tutuyorum.</p>
		<p>O da sesini çıkarmadan, acısını göstermeden yatan bir yaralıya benziyor. Ben meğer ne hain bir kızmışım! Ömrümde bana eziyet edenlerin hepsinin cezasını bu güzel Miralay’a çektiriyorum.</p>
		<p>Bu işkencelerden biraz lezzet alıyor zannındayım. Çünkü mücadelemiz yalnız hissî değil, fikrî de... O da, ben de birbirimizin oyununu biliyoruz fakat söylemiyoruz. Mütemadiyen birbirimizin hilesini, ötekine galebe için ileriye sürdüğü kuvveti kıskanç bir gözle takip ediyoruz. Onunla bir gün müşfik, zayıf başlı bir erkek arkadaşa karşı alınan tavrı alıyorum. Ona çayını verirken, kahvaltısıyla meşgul olurken mavi gözleri ince bir minnetle bana bakıyor; fakat biraz yaşlı bir adam olduğunu ihsas edecek surette soğuktan muhafaza için kalın palto giymesini, yahut arabada hayvanların kendisini yorduğunu söylersem yüzü fazla sararıyor, elleri titrememek için son gayretini sarf ediyor. Yarı acı, yarı alaycı:</p>
		<p>— Merhamet istemem, kuvvetimin ne kadar nihayetsiz olduğunu, ihtiyarlığın bana dokunmayacağını anlamanız lâzım. Kleopatra, Antonius’a âşık olduğu zaman Antonius da benim gibi orta yaşlı bir ihtiyardı, diyor.</p>
		<p>Ben:</p>
		<p>— Kleopatra da yaşlı bir kadındı, diyorum</p>
		<p>— Evet, fakat dünyanın âşık olduğu bir kadın.</p>
		<p>— Kendinizi üzmeyiniz, ben Kleopatra’nın Antonius’a âşık olduğuna inanmam ki... Sade o, Antonius’un işkence altında artan aşkından hıyânet ve dönekliğe rağmen, mektep çocuğu gibi uysal kalan halinden hususî bir lezzet alırdı.</p>
		<p>— Kadın bundan lezzet alınca, seviyor demektir.</p>
		<p>— O halde derhal Sezar’a kadar inmesine ne dersiniz?</p>
		<p>— Canını kurtarmak için olacak.</p>
		<p>— Sezar’ın gençliğinin acaba bir tesiri olamaz mı?</p>
		<p>— Allah aşkına söyle Zeyno, kızım gibi söyle, sen genç erkekleri çok mu cazip bulursun?</p>
		<p>— Ben kendimden değil, sizden bahsediyorum.</p>
		<p>— Bunu bilmem lâzım.</p>
		<p>— Niçin?</p>
		<p>— Çünkü, Şark’a benimle gelecek kadının sen yaşta olması muhtemeldir. Eğer bu zaaf, bu yaşta kızlarda varsa karargâhtaki zabitlere, genç yâverlere dikkat edeyim.</p>
		<p>Acı bir kahkaha ile güldüm:</p>
		<p>— Merak etmeyiniz, her halde sizinle gelecek kız bana benzemeyecektir, dedim.</p>
		<p>Bilmem neden, birdenbire çok ileri gittiğimi anladım. Ve pişman oldum. Her halde dizginleri tutan zarif ve kavî elleri titredi, sararmış yanaklarında zorla zapta çalıştığı adale ihtilâçları<a class="si-noteref epub-type_noteref" href="#f234" id="backlink-234">234</a> vardı.</p>
		<p>Ona karşı, kendisini kararlı bir erkek sayan ve kaçan bir kadın tavrı alırsam, beni kazanmak için açtığı mücadeleyi çoğaltıyor. Ömrümde ilk defa kendimi tarihî bir aşk kadını gibi telakki ediyorum. Bir kadının birçok kalbi harap etmekten, birçok kalbe hükmetmekten zevk alabileceğini anlıyorum. Bu kudret, sevilmek, kendisi için her şeyi fedaya hazır, sadece kendisini seven bir insanı elinde tutmak tatlı bir şey... Hele bu adam kuvvetli ve verdiğin ıstıraptan ölüm haline gelse, yine ayakta dimdik duran bir erkek olursa, çok güzel bir şey... Belki bu tarihî ve zalim aşk kadınının erkeklerde de bir modeli vardır. Aynı zamanda birçok kadına kendisini sevdiren, hepsine zulmeden, hepsini verdikleri zevk, çektikleri ıstırabın, akıttıkları yaşların manzarası için seven erkekler de vardır. Allah kadını böyle erkekten, erkeği de bu cins kadından muhafaza etsin! Ya, bu nevi bir çift, bir kadın bir erkek birbirlerini severlerse ne olur acaba? Mutlaka hayatlarının sonuna kadar birbirlerinin kalbini kemirir, birbirlerini didik didik ederler.</p>
		<p>Kendi vaziyetim henüz bu; yeni bir şey olursa yazarım.</p>
		<p>Gelelim senin Dora derdine! Tavsiye ederim, hiç üzülme. Eminim, Hasan onu sevemez, olsa olsa yalnızken biraz eğlenmiştir. Her halde o kadar ukalâ, o kadar mütemadiyen felsefe konuşan bir kız cazip olamaz. Hele bu soğuk kızı bana benzetmene çok müteessir oldum. Kendimi hatırlatmak için sana bahçede Muhsin Bey’in çektiği bir resmi gönderiyorum. Gözlerinden muhabbetle öperim, Azize’ciğim. Sakın üzülme, sana sık mektup yazacağım. </p>
		<p class="right">Zeyno</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f228"><a class="si-backref" href="#backlink-228">228</a><span class="si-footnote-text">. Dikkat çekici. </span></div>
		<div class="si-footnote html5_aside epub-type_footnote" id="f229"><a class="si-backref" href="#backlink-229">229</a><span class="si-footnote-text">. (İng.) Dreadnought: 20. yüzyılın başlarında kullanılan bir zırhlı tipi. </span></div>
		<div class="si-footnote html5_aside epub-type_footnote" id="f230"><a class="si-backref" href="#backlink-230">230</a><span class="si-footnote-text">. Düzgün. </span></div>
		<div class="si-footnote html5_aside epub-type_footnote" id="f231"><a class="si-backref" href="#backlink-231">231</a><span class="si-footnote-text">. Sıkı düzen.</span></div>
		<div class="si-footnote html5_aside epub-type_footnote" id="f232"><a class="si-backref" href="#backlink-232">232</a><span class="si-footnote-text">. (İng.) <em>Break</em><em>. </em>Önde çok yüksek bir oturma yeri arkada da boylamasına yerleştirilmiş oturacak yerleri bulunan dört tekerlekli, yaylı at arabası.</span></div>
		<div class="si-footnote html5_aside epub-type_footnote" id="f233"><a class="si-backref" href="#backlink-233">233</a><span class="si-footnote-text">. Her halde.</span></div>
		<div class="si-footnote html5_aside epub-type_footnote" id="f234"><a class="si-backref" href="#backlink-234">234</a><span class="si-footnote-text">. Çarpıntıları.</span></div>
	</div>
</body>
</html>