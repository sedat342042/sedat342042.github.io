<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">11</h1>
			<h2>Azize’den Zeyno’ya</h2>
		</div>
		<p class="date">8 Haziran</p>
		<p>Zeyno’cuğum, içimde hem ıstırap hem sevinç var, saadet var. Senden uzun bir mektup, eski günlerdeki gibi bir mektup beni çıldırttı. Yalnız Saffet’i terk etmen bana çok dokundu. Ne diyeyim, sen hakikat zalimmişsin; Saffet’in hali bana kendimi denize atmadan evvel Hasan’ın odasındaki acı saati hatırlattı. Yalnız dost kalalım, evlenemeyiz demek, sevmeyenler için kolay, fakat buna muhatap olanlar için değil. Ne kadar olsa erkek. Eline çantasını almış, seyahate gitmiş. Fakat onun ne çektiğini, senin için nasıl yandığını yalnız ben bilirim. Bütün gece Saffet’in vefalı, sakin yüzünü düşündüm, ağladım. Fakat bu Miralay Muhsin Bey de hoşuma gitti. Nihayet senin kalbini kazanacak bir erkeğin karşına çıkmasına memnun oldum. Bana bu iş bir izdivaçla bitecek gibi geliyor. Eğer Saffet için duyduğum acı olmasa çok sevineceğim. Muhsin Bey’in güzel bahçesini şimdi görmüş gibi biliyorum. Kim bilir, belki gelecek yaz senin bu yeni evinde tekrar güzel saatler geçiririz. Kim bilir diyorum, çünkü çok garip ve acı günler geçirdim. Sana sıra ile son mektubumdan sonraki vakaları anlatayım:</p>
		<p>Benim hayretim geçmedi, hattâ arttı bile... Viyana’ya indiğim günün felâketinin beni öldürmediğine şaşıyorum.</p>
		<p>O kadar titiz ve hasta oldum ki, Hasan da sanatoryumda kalmaya mecbur oldu. Bana öyle geliyor ki, Hasan’ı Viyana’da bir saat Dora ile yalnız hissedersem deli olurum. Fakat Hasan değişti, Zeyno’cuğum; iyi adam, yanımda mümkün olduğu kadar oturuyor, benimle meşgul oluyor, yalnız ilk günlerin taze neşesi yok. Bazı akşamlar yüzüme bakarken gözlerinde hakikî bir endişe ve belki merhamet parlıyor. Ellerimi okşuyor, bana teminat vermeye çalışıyor, iyi olmak, kuvvetli olmak için çalışmamı, kendimi üzmememi rica ediyor. Fakat ben, onu bu mahrem ve muhabbetli vaziyette görmek için o kadar tehalükle bekleyen ben, o zaman bütün bütün titiz oluyorum. Sitem ediyorum, Dora’yı başına kakıyorum, ağlıyorum. Nihayet o da pişman oluyor, susuyor. Eski sessiz ve sıkıntılı halini alıyor.</p>
		<p>Evvelsi akşam ben yatakta, o karşımda fotöyde gazete okuyordu. Hararetim vardı, titizdim, mütemadiyen öksürüyordum. Onun dimdik, sıhhatli ve genç bir hali vardı. Sonra, yüzü o kadar canından bıkmış gibiydi ki, ben ölürsem memnun olacağını, sanatoryumdaki ve Viyana’daki güzel kadınlarla eğlenmesine mâni olduğum için, benden nefret ettiğini düşündüm. Ölürsem bir değil, on, belki yirmi kadın daha sevecek kadar kuvveti ve gençliği var. Ben de ondan, kuvvetinden, gençliğinden nefret ediyorum zannettim. Ben ölürsem onu da beraber öldürmek lâzımdı. Dikkat ediyorum, son günlerde hiç dudaklarımı öpmüyor. Hep alnımı, ellerimi, nadiren yanaklarımı öpüyor. Gururum dudaklarımı uzatmaya mâni oluyor ama, içimden yanıyorum. Ben de dudaklarını öpmeye, mutlak, hastalığımı ona aşılamaya karar verdim. Kalbim ağrıyor, Zeyno, göğsümü parçalayan, ciğerimi yiyen mikroplar, beni cayır cayır yakan hararet, kalbimin ağrısı yanında hiç, Zeyno! O kadar ki, Zeyno, kalbimin manevî zannedeceğin bu sızısı hakikat maddî bir iğne gibi, bir sancı gibi, kalbimi deliyor. Birdenbire hırçın hırçın haykırdım:</p>
		<p>— Kalbim ağrıyor, Hasan!</p>
		<p>Endişe ile ayağa kalktı:</p>
		<p>— Doktoru çağırayım mı?</p>
		<p>— Öyle kalp ağrısı değil, Hasan!</p>
		<p>— Hırçınlık etme Azize, bu saçma lakırdılarla kendini üzüyorsun.</p>
		<p>— Niçin dudaklarımı öpmüyorsun, Hasan?</p>
		<p>— Hastasın Azize, sükûna ihtiyacın var, heyecan senin için muzır olur.</p>
		<p>— Hayır, benim için değil, kendin için Hasan, hastalığım sana geçmesin diye beni öpmüyorsun.</p>
		<p>— Yemin ederim, Azize.</p>
		<p>Sarsıla sarsıla ağlamaya başladım. Yanıma geldi, başımı kaldırdı, dudaklarımı uzun uzun öptü. Fakat duydum ki, beni titreyişiyle öldüren bu temas onda artık tesir yapmıyor. Bu buse beni ikna için yapılan zoraki bir şey, bir merhamet gösterişi. </p>
		<p>Hizmetçi, Hasan’a:</p>
		<p>— Sizi telefondan istiyorlar, dedi.</p>
		<p>Gelinceye kadar kalbim deli gibi atıyordu. Odaya girince:</p>
		<p>— Kim telefon etti, Dora, değil mi?</p>
		<p>— Evet, Dora, seni soruyor.</p>
		<p>— Beni niçin hiç ziyaret etmiyor?</p>
		<p>— Doktor kimseyi kabule müsaade etmiyor, dedim. Sana İstanbul’dan uzun bir mektup var, Azize.</p>
		<p>— Kimden?</p>
		<p>— Zeyno’dan.</p>
		<p>— Zeyno uzun yazar mı hiç?</p>
		<p>— Bak, ne kalın mektup...</p>
		<p>Hakikat, cebinden senin şişkin mektubunu çıkardı, birdenbire çok tatlılaşmıştı.</p>
		<p>— Sen yorulursun, ben okuyayım mı?</p>
		<p>— Hayır, hayır, ben okurum.</p>
		<p>Bana Dora hadisesinden filan bahsetmeye kızıyordu. Sen mektubunda buna temas edebilirdin. Sözü yapılmazsa ne soğuk, ne korkunç bir surat bağladığını biliyor, korkuyordum. Mektubu gülerek açmaya başlayınca bütün bütün sinirlendim.</p>
		<p>— Bakalım, Zeyno ile sırlarınızı bir göreyim, dedi.</p>
		<p>Ben ağlar gibi:</p>
		<p>— Açarsan bir daha yüzüne bakmam; nasıl oluyor da mektup açmanın bu kadar fena olduğunu öğrenmedin!</p>
		<p>Acı acı gülerek:</p>
		<p>— Kışlada böyle şeyler öğrenilir mi, dedi.</p>
		<p>Sonra yavaşça çıktı, gitti.</p>
		<p>Mektubunu açtım, okudum; daima senden haber gelince biraz kendimi kuvvetli buluyorum, Zeyno’cuğum. Seni ne kadar sevdiğimi bilemezsin, Zeyno. Hasan’dan sonra dünyada en çok seni seviyorum. Bunun eski şımarık günlerimde farkında değildim. Şimdi gözyaşı dökmeye, hayatı olanca acılığı ile anlamaya başlayınca sana içimden dayanan, inanan, hattâ annemdem daha fazla senden kuvvet alan bir halim var. Saffet için ağladım. Fakat senin hayatındaki bu yeni cazip Miralay’ı beğendim. Ama dikkat et, o da Hasan gibiyse, Allah sana yardım etsin.</p>
		<p>Mektubun elimde, gözlerimde yaş, dudaklarımda tebessüm, uyumuş kalmışım. Gözümü açtığım zaman elektrikler yanmış, hastabakıcı akşam yemeği hazırlıyordu. Hasan meydanda yoktu. Hastabakıcıya, Hasan’ı bulup yollamasını rica ettim. Senin mektubundaki havadisleri vermek için yanıyordum.</p>
		<p>Odaya girer girmez:</p>
		<p>— Hasan, Miralay Muhsin Bey’i tanıyor musun, dedim.</p>
		<p>— Sayıklıyor musun, Azize?</p>
		<p>— Hayır, sayıklamıyorum. Bilsen sana, ne havadislerim var.</p>
		<p>Son sayfayı ayırmıştım. Senin mektubunu uzattım. Almayacak zannettim, fakat aldı, gitti, arkası bana dönük, elektrik lambasının önünde okudu.</p>
		<p>Uzun müddet ses çıkmadı. Dümdüz duran arkasının, daha doğrusu, omuzlarının tuhaf bir surette kımıldadığını gördüm.</p>
		<p>— Hasan ağlıyor musun?</p>
		<p>— Azize, gülüyorum.</p>
		<p>— Niçin, mektup tuhaf mı?</p>
		<p>— Muhsin Bey, benim kumandanımdı.</p>
		<p>— Bunda gülecek ne var?</p>
		<p>— Muhsin Bey’le ben, Şark’ta ben onun yâveri iken, rakiptik.</p>
		<p>— Nasıl?</p>
		<p>— Zeyno isminde bir Kürt kızı ikimizi aynı zamanda sevdi.</p>
		<p>— Hasan, çıldırıyor musun?</p>
		<p>Geldi, yanıma oturdu. Yüzü devam eden garip bir gülüşle buruşmuş gibiydi. Gözleri dolu, sesi de dolu gibiydi.</p>
		<p>— Sana anlatayım Azize’ciğim. Diyarbakır’da karargâhımızın çamaşırını gelip yıkayan Zeyno isminde bir Kürt kızı vardı.</p>
		<p>— Güzel miydi, Hasan?</p>
		<p>— Ne bileyim ben, Kürt kızı işte... Belki de güzeldi. Sonra kız ikimize de âşık oldu.</p>
		<p>— Sakın siz ikiniz ona âşık olmayasınız?</p>
		<p>— Belki o da vardı. Çünkü ben yirmi iki yaşındaydım.</p>
		<p>— Hanginizi daha çok severdi?</p>
		<p>— Pek bilmiyorum. Muhsin Bey’i parlak üniforması ve mevkii için, beni de, belki, genç olduğum için...</p>
		<p>— Muhsin Bey evli değil miydi?</p>
		<p>— Evet, esasen Muhsin Bey daha o zaman yaşlı başlı bir adamdı. Zeyno onun kendisine değil, gençlik resmine âşık olmuş olacak.</p>
		<p>— Terbiyesiz, sen de... Neyse, Kürt Zeyno’yu anlat!</p>
		<p>— Sonu hayli acıklı oldu, nişanlısı beni vurmak istedi. Gece odama girdiler, nihayet bir tiyatronun son perdesi gibi bitti.</p>
		<p>— Nasıl?</p>
		<p>— Odamın yanındaki odada yatan kumandan, ayak sesleri duymuş, rovelverle çıkmış, kapının önünde sürünen iki kişi görünce, yakalamış, posta etmiş.</p>
		<p>— Muhsin Bey’i çok sevdim.</p>
		<p>— Muhsin Bey olmasaydı, sen şimdi burada benim yüzümden gözyaşı dökmeyecektin, Azize.</p>
		<p>— Öyle ama, ben bu gözyaşlarını çok seviyorum, Hasan.</p>
		<p>Birdenbire boynuma sarıldı, ben sarsıla sarsıla ağladım, onun gözleri kıpkırmızıydı. Nihayet saat dokuzda beni yalnız bırakmaya mecbur olduğu için çekildi.</p>
		<p>— Zeyno’ya yazarsan, benim tebriklerimi de unutma.</p>
		<p>— Nasıl, henüz bir şey yok.</p>
		<p>— Mutlak olacaktır. Miralay Muhsin öyle inatçı bir heriftir ki, eğer Zeyno’yu istiyorsa mutlak alacaktır. Düşün bir defa. Erkânıharp...</p>
		<p>— Sanki bu ne demek?</p>
		<p>— Ne demek mi? Biz ateş karşısında iken o şehir karargâhlarında; biz orada burada sürünürken o köşklerde, Avrupa’da sefaretlerde, sonra...</p>
		<p>— Sanki Miralay Muhsin Bey korkak ve fena asker mi demek istiyorsun?</p>
		<p>— Bilakis çok cesur ve iyi asker; hattâ iyi bir kumandandır. Yalnız, kızı yerindeki kızların peşinde koşması gülünç.</p>
		<p>— Bana bak, Hasan, biz Şark’a gidersek Zeyno ile bir yere tesadüf etmek iyi olmaz mı?</p>
		<p>— Allah esirgeye. Askerlikten istifa ederim.</p>
		<p>— Niçin?</p>
		<p>— Bir şey için değil, o herifin kumandasına girmek istemiyorum.</p>
		<p>— Anladım, Kürt kızı onu senden çok sevmiş!</p>
		<div class="double html5_section">
			<p class="date">11 Haziran</p>
			<p>Üç gündür pek çok şeyler oldu, Zeyno. 9 Haziran sabahı biraz fazla hararetle her zamandan erken uyandım. İçimde çok rahatsız bir his vardı. Geçtiği için sana tarif edeyim: Senin Muhsin Bey’le izdivacın ihtimalini Hasan’ın çok garip bir şekilde telakki ettiğini düşünüyordum. Bundan çok müteessir oldu, fazla müteessir oldu, acaba seni de mi seviyordu? Ayastefanos günlerinden beri sana taalluk eden küçük sahneler tekrar uyandı. İçimden “Zeyno’ya âşık, onun için benimle evlenmek istemedi. Sonra Zeyno onu terk etti, geldi, benimle evlendi. İçinde hâlâ acılığı var. Muhsin Bey’i kıskandı. Zeyno da belki onu seviyordu, fedakârlık olsun diye, bana acıdı, onun için Hasan’ı istemedi,” dedim.</p>
			<p>Bu fikir bir saat kadar bana o kadar doğru geldi ki, aklımı kaybedecek kadar şaşırdım. Sonra yataktan fırladım. Arkama bir şey aldım, Hasan’ın odasına gittim. Ne kadar zamandır odadan, hattâ yataktan çıkmadığım için dizlerim titriyor, hararetten başım sallanıyordu. Koridorda kimseye tesadüf etmemek için içimden adak adıyordum. Nihayet Hasan’ın odasının kapısını ittim, içeriye girdim. Yatağı yapılı duruyor, kendisi yoktu. İlk hissim, gözlerimi karartan bir intihar korkusu oldu. Yatağının yanındaki fotöye çöküverdim. Sonra yavaş yavaş Viyana’da yaptığım gibi, odayı teftiş ettim. Çok aramadan başucundaki çekmecede bir mektup yakaladım. Dora’dan idi. Hem ağlıyor hem gülüyordum. İlk dakika, kıskandığım kadının sen olmaması bana garip bir teselli verdi. Fakat bu kıskançlık azabımı tahfif etmiyordu<a class="si-noteref epub-type_noteref" href="#f251" id="backlink-251">251</a>. Elimde kâğıt, sürünerek odama döndüm ve yatağıma düştüm. Mektup Latin harfleriyle olduğu için heceleye heceleye çıkardım. Anlamadığım kelimeleri hastabakıcıya sordum:</p>
			<div class="letter html5_article">
				<p>Azizim Hasan, mektuplarının birinde gece gelmeyi tasavvur ettiğini yazmıştın. Her akşam bekliyorum. Rejina’daki odaları hâlâ muhafaza ediyorum.</p>
				<p>Karl seninle düellodan sarfınazar etti, gitti. Bana mı acıdı, yoksa korktu mu, bunu anlayamadım. Her halde gel, telefonla ifade edilemez şeyler söyleyeceğim.</p>
				<p class="right">Dora</p>
			</div>
			<p>Doktorun vizitesinden biraz evvel Viyana’dan bir telgraf geldi:</p>
			<div class="telegraph html5_article">
				<p>Dün gece trenle Viyana’ya indim. Bugün dönemeyeceğim. Yarın sabah oradayım. </p>
				<p class="right">Hasan</p>
			</div>
			<p>Bilsen yine ne çılgın bir keder ve ye’se düştüm. Bir kere daha onu Dora ile bir odada, bir yatakta tahayyül edemezdim. Hemen telgraf çektim:</p>
			<div class="telegraph html5_article">
				<p>Bu akşam mutlak gel, çok hastayım.</p>
				<p>Azize</p>
			</div>
			<p>Sonra artık dakikaların, saatlerin geçmesini beklemekten başka çare yoktu.</p>
			<p>Doktor beni her zamandan hasta, perişan ve gözlerimi şiş buldu:</p>
			<p>— Hararetinizin bu kadar çıkmasına sebep ne, dedi.</p>
			<p>Sonra her zamandan daha itina ile muayene etti.</p>
			<p>— Bugün bir mütehassıs getireceğim, yeni şüpheler hâsıl oldu.</p>
			<p>— Nasıl şüphe, Doktor?</p>
			<p>— Gebe olmanız ihtimali var.</p>
			<p>Nasıl sevindim, Zeyno’cuğum, bilsen. Hasan’ın bir çocuğunu karnımda taşımak. Artık Hasan başka kadınların arkasından koşamaz. Bir akşam olsa da gelse, onun yüzüne:</p>
			<p>— Karnımda senin çocuğunu taşırken sen adî kadınların peşinde koşuyorsun, diye bir bağırsam...</p>
			<p>Akşamüstü Hasan’dan evvel mütehassıs geldi. Uzun bir muayeneden sonra üç aylıktan fazla gebe olduğumu söyledi. </p>
			<p>Doktor:</p>
			<p>— Hararetinizin artması ondan, Madam Hasan Bey, küçük bir ameliyat, sonra bir şeyiniz kalmayacak, dedi.</p>
			<p>Başımı salladım. Ellerim yorganın altından çocuğumu okşuyordu.</p>
			<p>Hasan gece treniyle geldi. Aşağıda doktorla görüşmüş, gebeliğimi haber almıştı. Yüzü biraz mahcup ve biraz da sevinçli idi.</p>
			<p>Beni yataktan aldı, bir çocuk gibi dizlerinin üstünde yavaş yavaş salladı; sonra, bir deli gibi gömleğimin üstünden karnımı öptü. Bir taraftan hiç yüz vermek istemiyor, bir taraftan, evlendiğimizin birinci haftasındaki rikkat ve düşkünlüğünün birdenbire avdetinden bayılıyordum.</p>
			<p>— Yemin et, bir daha Dora’yı görmeye inmeyeceksin?</p>
			<p>— Dora’yı görmeye indiğimi ne biliyorsun? Esvaplarım vardı, provası için indim.</p>
			<p>— Dora’yı görmedin mi?</p>
			<p>— Gördüm. Azize’ciğim çok canım sıkılıyordu, bir iki gece Viyana’da kalmak, operaya gitmek istedim. Artık ağlama yavrum, senden başka kimseyi, ama kimseyi sevmiyorum.</p>
			<p>Ben tabiî daha çok ağladım, azamî hırçınlığı yaptım. Dora’nın mektubunu yüzüne çarptım, fakat her şeye rağmen bu akşam, nedense, ne sabrını, ne muhabbetini tüketebildim. Dora’yı görmemeye söz vermedi ama, yine bilmem ne oldu, bana emniyet ve saadet verebildi.</p>
			<p>— Şimdi bu yavruyu çıkaracaklar mı, Azize?</p>
			<p>— Ölürüm de çıkartmam.</p>
			<p>— Çıkartmamak için üzülmemek lâzım. Hararetin inmeli, sükûn bulmalısın.</p>
			<p>— Peki, sen Viyana’ya hiç inme...</p>
			<p>— Doktorlar bir defa çocuğu yaşatmaya karar versinler, ne istersen yaparım.</p>
			<p>Gece herkes yattıktan sonra tekrar odama geldi. Şimdi her şeye rağmen, çok mesudum. Doktor çocuğun muhafazasına taraftar değil, bir hafta sonra büyük bir konsültasyon olacak, doktorlar muvafakat ederse çocuğum kalacak. Ben şimdiden çocuk takımları düşünmeye başladım. </p>
			<p class="date">Azize</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f251"><a class="si-backref" href="#backlink-251">251</a><span class="si-footnote-text">. Hafifletmiyordu.</span></div>
	</div>
</body>
</html>