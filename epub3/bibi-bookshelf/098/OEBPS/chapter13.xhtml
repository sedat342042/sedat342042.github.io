<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">13</h1>
			<h2>Azize’nin saltanatı</h2>
		</div>
		<p>O kadar Azize’ye acıyordu ki, doktorların katî kararlarını ona söylemek o kadar güç geliyordu ki, sofada aşağı yukarı geziniyor, bir türlü içeri giremiyordu.</p>
		<p>Azize dört aylık gebeydi ve kendi hayatını kurtarmak için mutlak çocuğunu derhal almak lâzımdı. Hattâ bu ameliyat yapıldıktan sonra da Azize’nin yüzde yüz iyi olacağını temin etmiyorlardı. İstanbul’dan geldiği ilk zamanlarda o kadar tehlikeli görünmeyen hastalık birdenbire artmış, her türlü tedbir ve tedaviye rağmen, durmuyordu. Hasan, Dora hadisesinden sonra hararetin yükseldiğini, Azize’nin bir daha yataktan kalkmadığını ilk defa hakikî bir vicdan azabıyla hissediyordu. Dora ile münasebetlerinde daha çok ihtiyatlı olabilir ve zavallı Azize’yi daha az üzebilirdi. Azize’yi hiç üzmemek, Hasan’ın hiç kadın görmemesiyle bile kabil değildi. Onda öyle hastalık halinde bir kıskançlık ve Hasan’a karşı kalbinde muhabbetten fazla, hastalığa benzeyen, öyle garip bir düşkünlük vardı ki, ikisi beraber bir boş odada yaşasalar, o yine geçmiş günlere ait hatıraları kıskanacak ve azap çekecekti. Hasan, bunun sebebini tahlil etmeden anlıyordu.</p>
		<p>Bu sevip de sevilmeyen, zayıf kalpler için mukadder bir işkence idi. Bütün bu azaplı vaziyete şimdi ikisinin de o kadar iştiyakla istedikleri çocuğu feda etmek mecburiyeti ilâve ediliyordu. Hasan’ın buna muvafakati Azize’ye merhametinden ve zavallı kadını harap eden meşum<a class="si-noteref epub-type_noteref" href="#f268" id="backlink-268">268</a> hastalığın biraz da müsebbibi olmanın kendisinde uyandırdığı nedamet<a class="si-noteref epub-type_noteref" href="#f269" id="backlink-269">269</a> ve utançtan ileri geliyordu. Yoksa onda da kadından fazla bir hassasiyetle, çocuğunu muhafaza etmek arzusu vardı. Ona bu elîm hadise o kadar tabiî olmayan düşünceler veriyordu ki, belki Kürt Zeyno’dan olan çocuğa yaptığı zulüm ve kayıtsızlığın cezası, hayatta böyle bir çocuğunu anasının karnında öldürmek olacak gibi geliyordu. Aşk günahlarını acaba gizli bir kudret takip mi ediyordu?</p>
		<p>Hasan koridorun penceresine başı dayalı düşünürken hastabakıcı, Azize’nin kapısını açtı, gözleriyle dışarısını aradı ve Hasan’ı görür görmez:</p>
		<p>— Madam sizi istiyor, dedi.</p>
		<p>Vazifesinden daha fazla kaçamayacağını anlayan Hasan metîn<a class="si-noteref epub-type_noteref" href="#f270" id="backlink-270">270</a> bir yüzle Azize’nin odasına daldı.</p>
		<p>Azize yastıkların arasında yüzünde Hasan’ın kalbini perişan eden bir manâ ile oturuyordu. Biraz dışarıya çıkan yanak kemiklerindeki açık kırmızı rengi, yüzünün süzgünlüğünü, bütün iskeletini ihsas eden<a class="si-noteref epub-type_noteref" href="#f271" id="backlink-271">271</a> zaafını, artık örtmüyordu. Küçük burnu garip bir şekilde incelmiş, dudakları kupkuru ve gözleri şaşılacak surette açılmış, büyümüş, mavi derinlikleri şimdiye kadar görmediği bir incelik ve olgunlukla yaşarmış, ilâhî bir vecd içinde, mesut görünüyordu. Hasan’a ölüm gölgesi gerilen bu çocuk başında istikbale bakan ana saâdeti onun intihar teşebbüsünden sonraki yeis ifadesinden fazla dokundu. Azize’nin yüzündeki mahkûmiyetin katiyeti ilk defa olarak Hasan’ın biraz sert, biraz hodbin ve erkek kalbini tamamıyla kaplamıştı. Azize’nin aşkının, gençliğinin yenemediği başkaldıran gönlü, Azize’yi taşıdığı çocuğu elinden alacak gibi görünen ölümün hâkimiyeti karşısında yenildi.</p>
		<p>Kollarını yalnız kuvvetli insanların rikkat dakikalarında alacakları şefkat ve himaye ile Azize’nin vücuduna sardı. Azize hemen hiç hatırlamadığı bu kadar derin bir düşkünlük temasına küçük vücudunu bıraktı, zayıf yanakları Hasan’ın yanaklarına dayalı, Hasan’ın ellerine düşen büyük yaş damlaları arasında tebessüm ediyordu. Şimdiye kadar iki kalbi aynı coşkunlukla birbirine karıştırmayan set yıkılmıştı, kuvvetini bilemedikleri bir kalp vuslatıyla uzun bir an birbirlerine karışmışlar, birbirlerinin olmuşlardı.</p>
		<p>Nihayet, yavaşça bir fısıltı ile:</p>
		<p>— Hasan, sahiden çocuğumuz olacak mı, dedi.</p>
		<p>Hasan boğazındaki yumruya galebe etmeye çalışarak, ellerine sarılan zayıf elleri okşayarak:</p>
		<p>— Tabiî çocuğumuz olacak, Azize’ciğim; fakat bugün olmasıyla iki sene sonra olmasında bir fark yok ki... Sen sağ ol da bu defa isterse...</p>
		<p>Kollarının arasında sakin bir teslimiyetle yatan sıcak vücut sarsıldı, ses yırtık bir isyan perdesiyle:</p>
		<p>— Sen de mi doktorların dediğini diyeceksin, çocuğumu öldürtür müyüm sanıyorsun? Daha evvel ben ölürüm.</p>
		<p>Hasan’ın onu ikna için sarf ettiği ne muhabbetin ne de mantığın en küçük bir tesiri oldu. Hasta vücudundan umulmayan bir ihtirasla sarsıldı, ağladı, ağladı. O kadar heyecanlı, o kadar müteessirdi ki, hıçkırıklarının şiddetiyle dudaklarından gelen beyaz köpük evvelâ pembe, sonra tamamıyla kırmızı gelmeye başladı ve o zaman Hasan telâşından:</p>
		<p>— Sen istemezsen çocuğunu aldırtmam, yemin ediyorum, beni öldür de böyle kendini harap etme... diyerek yalvardı. </p>
		<p>Biraz sonra Azize’nin bu taşkınlığını, bu buhranını gören doktor da hastayı teskin için aynı teminatı verdi. Fakat doktor, Hasan’la yalnız konuşurken başını sallıyor, bu kadının çocuk doğurup da sağ kalması ancak bir mucize ile kabil olacağını söylüyordu.</p>
		<p>Çelik yüzlü Hasan’ın sert, esmer yanaklarından yaşlar aktığını gören doktor da, Hasan’ın kendisi de, bugün ölmesi ihtimaliyle bu kadar perişan olduğu Azize’nin ölümünün yirmi dört saat evvel Viyana treninde bütün başka bir zihniyetle tahayyül ettiğini düşünse çok hayret edecekti.</p>
		<p>Nihayet zaman kazanmak ve Azize’yi yatıştırmak için annesine telgraf çektiler ve bir hafta onu üzmemeye karar verdiler. Bu bir hafta zarfında Hasan eski hisleri ve eski rabıtalarına rağmen hasta Azize’nin ilk defa olarak kalbinde saltanat kurduğunu görüyordu. Bu gözyaşı içinde, humma içinde, ölüm tehdidi içinde garip ve acı bir aşk oldu. Hasan’ın elinden gidiverecek gibi gözünün önünde eriyen Azize’ye hissettiği acıma ve şefkat en genç ve en ateşli dakikalarındaki aşk temaslarının bayıltıcı ürpermelerinden kuvvetli geliyordu. Artık hastabakıcıya rağmen hastanın başını geceleri bile bırakmıyor, eli elinde, gözü gözünde bir ana, bir baba düşkünlüğü ile Azize’ye bakıyordu. Azize’nin harareti düşmemekle beraber, yüzüne biraz daha sükûn geliyordu.</p>
		<p>Annesinden aldıkları cevapta Saffet’in adresini veriyor, derhal Berlin’den çağırmalarını, Azize’nin bünyesini iyi bildiği için, Viyana doktorlarıyla beraber konsültasyon yaptırılmasını yazıyordu.</p>
		<p>Bu telgraf Azize’de meserret<a class="si-noteref epub-type_noteref" href="#f272" id="backlink-272">272</a>, Hasan’da hoş olmayan bir his uyandırdı. Hasan’ın hislerini ilham almış gibi vücudunda ve kalbinde duyan Azize biraz endişe ile sordu:</p>
		<p>— Saffet’in geldiğini niçin istemiyorsun, Hasan?</p>
		<p>— Senin onu görünce acıyacağını, Zeyno’nun yeni rabıtasından dolayı onun teessürünü izam edeceğini<a class="si-noteref epub-type_noteref" href="#f273" id="backlink-273">273</a> düşünüyorum.</p>
		<p>Azize, Hasan’ın başındaki elini tuttu, çekti, dudaklarına götürdü ve kalbinde birdenbire gölge yapan ağırlığı kaldırmasına karşı minnettar, uzun uzun öptü, sonra mavi gözleri tavanda tatlı bir düşünceye daldı. Hasan, onu canı pahasına muhafaza etmek istediği kendi çocuğuna and etmiş olacak ki, yatağın yanına diz çöktü, örtülerin üstünden karısının karnını ibadet eder gibi öptü.</p>
		<p>Saffet’in gelişine Azize o kadar şifa ümidi bağlamıştı ki Hasan da ihtiyarsız<a class="si-noteref epub-type_noteref" href="#f274" id="backlink-274">274</a> karısının bu imanının telkini altında kalıverdi.</p>
		<p>Onun miyop gözlerini, biraz daha dalgın, şakaklarında ağarmaya başlayan saçlarını daha seyrek, fakat her zamandan fazla başkalarının dertleriyle alâkalı ve kendi kederinin dışında her şeyle meşgul buldular. Aynı serin ve dost eller, aynı sakin ve iyi yüz...</p>
		<p>Saffet evvelâ istasyonda kendini almaya gelen Hasan’ı buldu. Saffet’in hatırı için Azize, Viyana’ya inmesine yalnız izin vermek değil, hattâ gitmesi için ısrar etmişti.</p>
		<p>Hasan’ın karışık, müteessir yüzünü görür görmez, Saffet eski alâka ve dostluğu ile:</p>
		<p>— Azize çok mu hasta, dedikten sonra ilâve etti:</p>
		<p>— Garda bir kahve içelim, bana olanı biteni anlat.</p>
		<p>Garın loş bir köşesinde karşı karşıya oturdular. Hasan, Azize’nin hastalığını, gebeliğini, çocuğunu aldırtmamak için ısrarını anlattı ve anlatırken sert yüzü o kadar muzlim<a class="si-noteref epub-type_noteref" href="#f275" id="backlink-275">275</a> ve acı bir manâ aldı ki, Saffet en eski günlerin teklifsizliğiyle elini Hasan’ın omzuna koydu:</p>
		<p>— Seni tasavvur ettiğimden çok Azize’ye merbut<span class="dipnot-rakami" xml:lang="tr-TR"><a class="si-noteref epub-type_noteref" href="#f276" id="backlink-276">276</a> </span>görüyorum.</p>
		<p>— Azize ölürse yaşayamam zannediyorum. Hele onun muhafaza etmek istediği bu çocuğu öldürmemenin çaresini bir bulursak sevincimden çıldırırım, zannediyorum.</p>
		<p>— Bravo Hasan, bilir misin ben bir aralık senin Zeyno’ya âşık olduğuna zâhip olmuştum...</p>
		<p>Hasan’ın yüzü bütün gayretine rağmen biraz bozuldu, biraz önüne baktı; sonra Saffet’in gösterdiği açık emniyete, hakikate yakın bir cümle ile mukabele etti:</p>
		<p>— Zeyno, hemen her genç adam için felâket olacak bir kızdı, Saffet, sana da geçmiş olsun demeli.</p>
		<p>— Benimki geçmedi Hasan, fakat ne kadar olsa çıkmadık canda ümit var, derler.</p>
		<p>— Senin bir şeyden haberin yok mu?</p>
		<p>— Neden?</p>
		<p>— Muhsin Bey’den.</p>
		<p>— Evinde misafir olduğunu yazmıştı; ihtiyar bir adam değil mi?</p>
		<p>— Filhakika öyledir ama, galiba gençlerin zaptedemediği kaleyi o zaptetti.</p>
		<p>— Ne biliyorsun, Hasan?</p>
		<p>— Yakında hepimiz düğün davetini alırız. </p>
		<p>Hasan, Zeyno’dan biraz serbest bahsetmek ve bilhassa çekiştirmekten o kadar hazzediyordu ki, karşısındakine, kendilerine iyilik olsun diye ta Berlin’den gelen Saffet’e nasıl bir darbe vurduğunu, onun kahve bardağını titreyen ellerinden düşürmemek için acele ile masaya koyduğunu görünce hissetti.</p>
		<p>— Affedersin Saffet, seni müteessir edeceğimi hayvan gibi düşünemedim.</p>
		<p>Saffet aynı titrek ellerle gözlüğünü çıkardı, yavaş yavaş sildi, acı bir gülümseme ile sordu:</p>
		<p>— Sen bu Muhsin Bey’i biliyor musun?</p>
		<p>— Senelerce kumandanımdı.</p>
		<p>— Karısına kardeşlik cinsinden dostluk eden erkeklere tahammül eder mi?</p>
		<p>— Muhsin Bey ya hep ya hiç diyen bir erkektir!</p>
		<p>Saffet yavaş yavaş ayağa kalktı:</p>
		<p>— Azizim Hasan, tam cerrah olacak adammışsın, keseceğin şeyi dibinden kesiyorsun.</p>
		<p>İkisi de garip bir hüzünle güldüler ve Azize’yi bekletmemek için otomobile atladılar.</p>
		<p>Saffet, Azize’nin odasında bir saat kaldı. Çıkarken kapının önünde kendini bekleyen Hasan’a yüzü endişeli ve fazla ciddî göründü. Azize’nin çocuğunu almak, onu öldürmek olacağını herkesten çabuk o anlamıştı. Gerçi vaziyeti tehlikeliydi, fakat gençlik ve kalp daima mucizelere müsaitti. Azize’nin intiharından sonra söylediğini yine ısrarla tekrar ediyordu. Daimî bir saâdet ve emniyet, uzun bir tedavi, hastalığını karnındaki çocuğa rağmen durdurabilirdi. Azize’nin karnındaki çocuktan vazgeçmesi, Hasan’ı terk etmesi kadar kabil olmayacak bir şeydi. Çocuğu, Hasan, Hasan’ın çocuk lâkırdısıyla çıkan yeni bağlılığı, rikkati, bunlar birbirinden ayrılmaz şeylerdi; o ya bunların birini feda etmeden yaşayacak; ya birini feda etmeden ölecekti.</p>
		<p>Annesi gelir gelmez Baden’de ev tutacaklar, orada Azize doğuruncaya kadar kalacaklar, Saffet de mutlak tehlike geçinceye kadar Viyana’dan ayrılmayacaktı. Azize büyü gibi Saffet’in tedavisinin tesiri olacağına inanmıştı. Filhakika uzun bir konsültasyondan sonra da, doktorların ameliyat yapılmadığı takdirde, bundan başka tavsiye edecekleri bir şey kalmamıştı. Bir hafta sonra Baden’de küçük bir villada Azize, Hasan’la ve annesiyle yerleşti. Çocuk yüzlü Azize’yi ölümün elinden almak için mücadeleye karar veren Saffet de onlarla beraber kaldı.</p>
		<p>Azize işte bu mesut ve sakin günlerde, o kadar fedakâr ve şefkatli Saffet’in de iyi gözlerindeki yeisi gidermek için zihninde günden güne dal budak salan bir fikri besliyor, büyütüyordu. Hasan’ın kendisine karşı günden güne artan düşkünlüğünden değilse bile, evden çıkmamasının sebeplerinden birini Saffet’in yanlarında olmasına atfediyordu. Hakikat de biraz öyleydi. Saffet biraz Dora’nın arkadaşlığından boş kalan yeri dolduruyordu. Çünkü Hasan, Saffet’le, Zeyno’ya karşı gittikçe derin bir kin şeklini alan aşkından başka her şeyi söylüyordu. Böylece kendisinin hiçbir zaman tatmin edemeyeceğine kani olduğu akıllı bir arkadaş ihtiyacına bir erkek tarafından cevap verilmesi Azize’nin minnet ve muhabbetini bir kat daha artırmıştı.</p>
		<p>Azize, Zeyno ile Saffet’i birleştirmeyi zihnine iyiden iyiye koymuştu. Hasan’la kendisinin yalnızken biraz boş kalan hayatlarını bu kadar canlı alâka ile dolduran, onların fikirlerini işgal eden bu dost doktor, aynı zamanda öyle cazip ve müşfik bir insandı ki, Zeyno’nun onu niçin terk etmiş olduğunu bir türlü anlamıyordu. Zeyno’nun izah edilmez fantezileri vardı. O, tezatla yoğrulmuş bir insandı; bir gün yumuşak ve fedakâr görünürken bir gün etrafına tahakküm ve zulmeden, her sevgi tezahürüne kayıtsız, düşmanca bir tavır alırdı. Zeyno son günlerde mektuplarını kesmişti; acaba ne oluyordu? Hakikat, Muhsin Bey’i seviyor muydu; yoksa her yeni adam gibi evvelâ Zeyno’nun muhayyilesini biraz tahrik etmiş; sonra Zeyno tarafından unutulmuş muydu?</p>
		<p>Yeni insanların uyandırdığı tecessüs ve temayüle karşılık Zeyno da, kendini onlara açıyor, ateşli ruhunun her an değişen cazip çeşitliliği deniz suları gibi onları kaplıyor, korkutuyor, bayıltıyor, belki de zavallı Saffet gibi; bir daha kurtulmamak üzere derinliğine çekiyordu. Sonra bunların Zeyno için gizli bir tarafı kalmayınca, yeknesak olunca, onlara karşı samimî, fakat kayıtsız bir tavır alıyordu. Azize bunları vuzuhla tahlil etmeden hissetmişti. Hasan’a karşı hâlâ hatırasıyla harap olduğu temayül bir yeni insan cazibesine kendini kaptırmaktan başka bir şey miydi? Ve nasıl çabuk sönmüştü? Muhsin Bey için de hisleri bu kabilden bir şey olabilirdi. Fakat Saffet’in kendisini hiç dinmeyen bir sadakatle, bir inkıyatla<a class="si-noteref epub-type_noteref" href="#f277" id="backlink-277">277</a> sevdiğini anlarsa bundan müteessir olmaması ihtimali yoktu. Yeni simalara karşı evvelâ tehlikeli görünen düşkünlükleriyle Zeyno’ya benzeyen Hasan da her şeye rağmen nihayet Azize’nin musır<a class="si-noteref epub-type_noteref" href="#f278" id="backlink-278">278</a> ve genç bir asma filizi gibi kalbini saran aşkının içinde mahpus kalmamış mıydı? Azize üzülmesin diye Dora’nın yirmi gündür lâkırdısını bile etmiyordu.</p>
		<p>Azize’nin harareti inmemekle beraber Baden’de Saffet’le Hasan’ın arasındaki hayatında, birinin tatlı düşkünlüğü, ötekinin derin dostluğu onun hararet ve ağrı içinde geçen günlerinin tesellisi oluyordu. Nihayet Hasan’ın kalbinde saltanat kurmuş, nihayet Saffet’le Zeyno’yu tekrar kavuşturmayı düşünecek kadar dertsiz kalmıştı. Her akşam Azize yatmadan iki arkadaş yatağının yanında oturuyorlar ve üçü beraber, dört ay sonra gelecek küçük yolcuyu konuşuyorlardı. Saffet; Boğaziçi rıhtımında çıplak bacaklarıyla nasıl koşacağını, bahçede erik ağaçlarına nasıl tırmanacağını, Saffet Amca her gelişinde nasıl cebine çikolata dolduracağını, basit hayallerle canlandırıyordu. Azize’nin annesinin koltukta ihtiyar gözlerle yavaş yavaş diktiği küçük bir takke, el kadar bir zıbın çocuğunu o kadar hakikat şekline sokuyordu ki, artık doğmadan anasının ölmesi ihtimalini zihinlerinden uzaklaştırıyorlardı. Çocuğun lakırdısı olurken sert yüzü yumuşayan, gözleri dalan Hasan’ın da çocuğu için sabit bir hayali vardı:</p>
		<p>— Ben o çapkına bir eşek alacağım, Azize. Kırmızı güllü kocaman eyerinin kırmızılı beyazlı püskülleri ve eşeğin boğazında küçük bir çıngırağı olacak. Üstüne bindirip Sarıyer’e götüreceğiz.</p>
		<p>Bütün bunlar, Azize’nin ince yüzünü sevinç yaşlarıyla ıslatıyordu; fakat, bir an bu tatlı lâkırdılarla onu ve kendilerini avutanların onun yanaklarında derinleşen lâl rengindeki ateşin, gözlerini tabiî olmayarak parlatan acayip, hasta parıltının ikazıyla içlerinde bir şey parçalanıyordu; onu yatırıyor, örtüyor ve sıkıyorlardı.</p>
		<p>— Bu sabah bizim ana kadın nasıl?</p>
		<p>Hasan, Azize’yi muayeneden sonra şefkatli ellerle yastığına yatıran Saffet’e sordu. Yanaklarındaki alev bu sabah daha kırmızı, gözlerinin etrafı daha siyahtı; mavi derinliklerindeki parıltı yanıp sönüyordu.</p>
		<p>— Dün akşam arkası fazla ağrımıştı... Bu sabah muayene ettim, merak edecek bir şey yok, harareti dün geceki uykusuzluktan, biraz fazla, hastabakıcıya seni kaldırmadığı için azıcık darıldım. Bugün arkası üstü sakin yatacak. Fazla konuşmak yok. Hattâ seni Viyana’ya götürmeyi, ana kadını yalnız bırakmayı düşünüyorum.</p>
		<p>— Hayır Saffet, sana konuşmamaya söz veririm, ben Viyana’ya inersem bizim ana kadının harareti iki derece daha yükselir.</p>
		<p>Saffet çıktıktan sonra Azize’nin ince pençesi örtülerin altından uzandı, Hasan’ın kocaman avuçlarına girdi. Hasan bu yanan eli rikkatle yüzünde dolaştırıyor, yavaş yavaş sıkıyordu:</p>
		<p>— Kulağını ağzıma yaklaştır, Hasan, sana bir şey söyleyeceğim.</p>
		<p>Azize’nin hemen sönecek gibi yanan küçük nefesi kesik kesik anlattı:</p>
		<p>— Zeyno hiç mektup yazmıyor. Ben ona yazmak istiyorum. Başını sallama, ben kımıldanmayacağım, sade fısıldayacağım, sen yazacaksın.</p>
		<p>— Peki, Azize, fakat uzun olmasın.</p>
		<p>— Olmaz, yalnız itiraz etmeyeceksin, ne söylersem yazacaksın ve yollayacaksın.</p>
		<p>— Peki, Azize.</p>	
		<div class="double html5_section">
			<p class="date">Baden</p>
			<p>Zeyno’cuğum, benim halim yok, sana Hasan yazıyor. Baden’e geldikten sonra senden mektup almadım. Muhsin Bey işi nasıl gidiyor, merak ediyorum. Yoksa Saffet burada diye mi yazmıyorsun? Sana yemin ederim ki Saffet’e okumam.</p>
			<p>Saffet’i görsen hayret edersin, öyle değişmiş ki... Eskisinden daha dalgın, fakat hemen hemen daha iyi diyeceğim; ben doğuruncaya kadar burada kalması takarrür etti<a class="si-noteref epub-type_noteref" href="#f279" id="backlink-279">279</a>. Bunu sana yazarken biraz korkuyorum, çünkü senden rica edeceğim şeyi, belki o buradayken yapmazsın.</p>
			<p>Seni mutlak görmek istiyorum, Zeyno. Haziranın sonunda Hasan’ın izni bitiyor, uzatmak için İstanbul’a gidecek, o gelirken bana gelmeni istiyorum. Seni göreceğim geldi, bu bir sebep, başka sebepler de var: Çocuğumu ne yapıp yapıp doğuracağım, fakat doğurduktan sonra ne olacak; onun için seninle konuşmak lâzım, anladın mı? Ne kadar zayıf olduğumu, halime kedilerin bile acıdığını görsen, hemen gelirdin. Hasan bile bir dediğimi iki etmiyor. Çok mesudum, fakat bu çocuğun doğunca anasını bulamaması...</p>
		</div>
		<div class="margin-top html5_section">
			<p>— Azize, ben böyle şey yazamam!</p>
			<p>— Yaz Hasan, bu bir plan, bir kere gelsin...</p>
			<p>— Ne olacak?</p>
			<p>— Canım anlamıyor musun? Saffet’le bir yerde benim başımın ucunda geceleri filan beraber bulunsunlar...</p>
			<p>— Anladım Azize’ciğim, fakat evvelâ aklımı aldın!</p>
			<p>Hasan mektubu bitirince Azize’ye imza ettirdi, gülerek:</p>
			<p>— Belki bunu Saffet’e iyilik olsun diye ben uydurdum zanneder, dedi.</p>
			<p>Bu yeni alâka ve ümit hasta Azize’yi işgal ediyor, Hasan’ın Azize’den doğacak çocuğundan başkası için yer kalmadı zannettiği kalbinde, kasırgalar uyandırıyordu. Bunu Hasan ertesi gün Saffet’e anlattı. Mektubu sırf Saffet’in saâdeti için gönderdiğine ve çarpıntısını hiçe saydığına kendi vicdanını ikna etmek mecburiyetini hissediyordu.</p>
			<p>Saffet’in rengi sarardı, dudaklarında biraz mahzun, biraz alaycı bir gülümseme belirdi:</p>
			<p>— Görüyorsun ya Hasan, dedi, Azize senden daha merhametli; fakat benim ümidim yok, yavrum.</p>
			<p>Mektubun geleceği günü üçü de ayrı ayrı sebepler ve heyecanlarla hesap ettiler, yolda gecikmesi ihtimaline karşı günlere zihinlerinde gün ilâve ettiler...</p>
			<p>Bir akşam Azize’nin yanında otururlarken hizmetçi üçüne de birer mektup getirdi. Saffet’in mektubu kalın ve her halde uzundu. Hasan’ın mektubu başka bir yazı ile başkasından geliyordu. Evvelâ Azize’ninkini Hasan hızla okudu, boğazında bir iki kelimenin takılmasını Azize, Saffet’e merhametine atfetti. Saffet kendi kalbini için için oyan ıstırabından başkalarının kederini görmeyi öğrenmişti; sebebinde yanılmadı. Mektup kısa ve idam kararı gibi katî idi:</p>
		</div>
		<div class="margin-top html5_section">
			<p>Azize’ciğim, bu defa Hasan’ın, Saffet’in muhabbet ve takayyüdüyle iktifa etmeni rica edeceğim. Düşündüğün fena şeyler biraz merakından olacak; öyle vasiyet etmene filan lüzum olmadığına kaniyim.</p>
			<p>Ben üç gün sonra evleniyorum, Viyana’ya gelmeme imkân yok. Sen çocuğunu doğur, İstanbul’a gel, Diyarbakır’da bile olsam gelir, yavrunuzu görürüm. Hepiniz benim saadetim için dua ediniz, Azize’ciğim.</p>
			<p>Saffet’e uzun bir mektup yazdım. Muhsin Bey onun, benim olduğu gibi kendisinin de en yakın kardeşi ve dostu kalacağına beni temin etti, yalnız artık hayatta yerlerimiz ayrı olacak. Gözlerinden hasretle öperim, çok sevgili Azize’ciğim. </p>
			<p class="right">Zeyno</p>
		</div>
		<div class="margin-top html5_section">
			<p>Yine Saffet üçünden de cesur davrandı. Belki Zeyno’nun yazısıyla elinde tuttuğu bu kalın zarf ona, içinde çöken, boşalan yeri mucize kabilinden bir şeylerle dolduracak gibi geliyordu.</p>
			<p>Hasan’ı, Azize’nin uykusunu kaçırmasın diye daha evvel çıkardı.</p>
			<p>Hasan birdenbire daimî sertliği, korkunç bir hissizliğe tahavvül eden yüzü ile kendi odasına geldi. Azize ile izdivacının, hattâ, o kadar derin bir iptilâ<a class="si-noteref epub-type_noteref" href="#f280" id="backlink-280">280</a> ile beklediği çocuğunun, elinde bir oyuncak gibi kaldığı Dora’nın kesemediği gizli ve manâsız ümidi Zeyno’nun bu mektubu kökünden koparmıştı. O da Azize gibi, Zeyno’nun Saffet’e dönmesi ihtimaline acaba inanmış mıydı?</p>
			<p>Saffet’in, odasına uğramadan sofadan geçtiğini duydu, bu tabiî idi, Zeyno’nun mektubunu okuyacaktı. Ne tuhaf, Zeyno mektubunda Hasan’a ayrıca ne selâm yazıyor ne de ondan bahsediyordu.</p>
			<p>Azize’nin davet ve ricasını Hasan’ın el yazısıyla gördüğü zaman acaba bir şey anlamamış mı, kalbi hiç yanmamış mıydı? Artık Zeyno’nun Muhsin Bey’i sevdiğine hiç şüphe yoktu. Muhsin Bey’i Diyarbakır’da kendisini kurtardığı akşamki pijamasıyla, âmir sesiyle görüyor ve iştiyor gibi oldu:</p>
			<p>— Silahlarını alınız!</p>
			<p>Sonra bu beyaz pijamalı kudretli erkek, gelinlik duvağı bir tarafa, beyaz iskarpinleri bir tarafa atılmış, beyaz gömleğiyle daha ince ve uzun görünen güzel başlı geline doğru gidiyordu.</p>
			<p>İçinde parlayan bu canlı resme başını çevirmek için, acele ile elindeki mektubu açtı. Muamelât-ı Zatiye’dendi. Kendisini Muhsin Bey’in fırkasının Diyarbakır’daki müstakil hücum taburuna kumandan tayin etmişler, derhal hareketini emrediyorlardı. Mektubu fırlattı, uzun uzun, acı acı güldü.</p>
			<p>Ertesi sabah üç müşterek imza ile, Zeyno’ya tebrik yazdılar. Ve iki hafta sonra iznini uzatmak için İstanbul’a hareket etti. Boynunda zayıf kollarıyla yapışık gibi kalan Azize’ye iznini uzatmazlarsa istifa edeceğini vaat etti. Bunun asker Hasan için manâsını bilen Azize’nin alevli yanaklarından dökülen yaşlara rağmen, gözleri güldü.</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f268"><a class="si-backref" href="#backlink-268">268</a><span class="si-footnote-text">. Uğursuz.</span></div>
		<div class="si-footnote html5_aside epub-type_footnote" id="f269"><a class="si-backref" href="#backlink-269">269</a><span class="si-footnote-text">. Pişmanlık. </span></div>
		<div class="si-footnote html5_aside epub-type_footnote" id="f270"><a class="si-backref" href="#backlink-270">270</a><span class="si-footnote-text">. Metanetli, dayanıklı, sağlam.</span></div>
		<div class="si-footnote html5_aside epub-type_footnote" id="f271"><a class="si-backref" href="#backlink-271">271</a><span class="si-footnote-text">. İma eden.</span></div>
		<div class="si-footnote html5_aside epub-type_footnote" id="f272"><a class="si-backref" href="#backlink-272">272</a><span class="si-footnote-text">. Sevinç.</span></div>
		<div class="si-footnote html5_aside epub-type_footnote" id="f273"><a class="si-backref" href="#backlink-273">273</a><span class="si-footnote-text">. Artıracağını.</span></div>
		<div class="si-footnote html5_aside epub-type_footnote" id="f274"><a class="si-backref" href="#backlink-274">274</a><span class="si-footnote-text">. Elinde olmaksızın.</span></div>
		<div class="si-footnote html5_aside epub-type_footnote" id="f275"><a class="si-backref" href="#backlink-275">275</a><span class="si-footnote-text">. Karanlık.</span></div>
		<div class="si-footnote html5_aside epub-type_footnote" id="f276"><a class="si-backref" href="#backlink-276">276</a><span class="si-footnote-text">. Bağlı.</span></div>
		<div class="si-footnote html5_aside epub-type_footnote" id="f277"><a class="si-backref" href="#backlink-277">277</a><span class="si-footnote-text">. Boyun eğişle.</span></div>
		<div class="si-footnote html5_aside epub-type_footnote" id="f278"><a class="si-backref" href="#backlink-278">278</a><span class="si-footnote-text">. Israrlı.</span></div>
		<div class="si-footnote html5_aside epub-type_footnote" id="f279"><a class="si-backref" href="#backlink-279">279</a><span class="si-footnote-text">. Kararlaştırıldı. </span></div>
		<div class="si-footnote html5_aside epub-type_footnote" id="f280"><a class="si-backref" href="#backlink-280">280</a><span class="si-footnote-text">. Tutku.</span></div>
	</div>
</body>
</html>