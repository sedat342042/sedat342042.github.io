<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">6</h1>
			<h2>Zeyno’dan babasına</h2>
		</div>
		<p class="date">1 Nisan</p>
		<p>Babacığım, jurnalimin birçok kısımlarını keserek sana verdim. Biliyorsun ki sana hikâyemi söylemeye başladığım akşam “Bu, gülünç bir şey,” dedim. Halbuki sen jurnali okurken hiç gülünç bir şey bulmayacaksın. Asıl gülünç tarafı defter kapandıktan sonra Azize’nin mektuplarıyla başlıyor. İşte benim jurnalden parçalar kesmem, bu komedi bulduğum şeyin hâlâ bir çocuk saffetiyle, samimiyetiyle inandığım dakikalarını korumak içindir. Hayatımda bir daha yaşamak imkânı olmayan anların, hiç olmazsa gülünç olmadığına inanayım. Gerçi bütün tahsilime ve yaşıma rağmen kalbimin soytarı kadar maskara olmasına mâni olamadım. Şimdi içimde palyaçoların herkesi güldüren, fakat içinden ağlatan, kanatan ıstırabın, yalnızlığın yüzlerindeki hem feci hem gülünç gerginlikleri var.</p>
		<p>Seni temin ederim ki artık böyle bir hissin arkasından gitmeyeceğim.</p>
		<p>Azize’den evvelâ her hafta, sonraları on beş günde bir muntazam mektuplar aldım. Bu mektuplar kalbimin tahammülü için bir nevi tecrübe ve idman oldu. Viyana damgasıyla gelen her mektubu evvelâ, okumadan yakmak istiyordum. Sonra mektubu yazıhanenin üstünde bırakıyordum. Yirmi dört saat geçmeden kararım ne kadar katî olursa olsun, yine alıp okuyordum. Bazı, bunun tecessüsten, bazı da, izzetinefsimin zaaf ve gerileme kabul etmeyen isyanından olduğuna kaniyim. Bu mektupların bazılarını sana nümune diye veriyorum. Bunları da bitirdikten sonra seninle daha ciddî, daha katî konuşacağım. Çünkü Azize ile Hasan’dan, bu ne yaptıklarını bilmeden beni divane ve zavallı yapan işkencelerinden kaçmak, hiç olmazsa haberlerinin erişemeyeceği bir yere gitmek istiyorum. Bunu sonra yine odamızda konuşacağız.</p>
		<div class="double html5_section">
			<p>AZİZE’NİN İLK MEKTUBU</p>
			<p class="right">11 Kânunuevvel, Viyana, Otel Rejina</p>
			<p>Canım Zeyno’cuğum. Bu sabah Viyana’ya geldik. Sana geçen bu dört günü anlatmak için çıldırıyorum. Şimdi, Hasan pasaportlarımız için sefarete gitti. Ben de hemen fam dö şambrı<a class="si-noteref epub-type_noteref" href="#f178" id="backlink-178">178</a> çağırdım, yatağımın yanına kalem kâğıt istedim. Sana yazıyorum.</p>
			<p>Tren Ayastefanos’u geçer geçmez saadet rüyasının ilk perdesi açıldı. Hasan o kadar ince, o kadar düşkün, aynı zamanda o kadar kavî bir koca tavrı aldı ki... Senin yine hakkın var. Hasan beni sevdiği gibi kimseyi sevemez. Bana çocuğu gibi bakıyor. Soyuyor, giydiriyor, yediriyor. Onun bir küçük çocuğu, bir küçük yavrusu imişim gibi, benimle meşgul oluyor. Viyana’ya kadar hemen hep başım omzunda, çok zaman da trenin sarsıntısı dokunmasın diye, dizlerinde geldim.</p>
			<p>İkinci günü Viyana’da yaptıracağım tuvaletlerden, sanatoryuma gitmeden beni gezdireceği yerlerden bahsetmeye başladık.</p>
			<p>Viyana İstasyonu’nda zavallı babamın Umumî Harp’te ticaret ortağı Avusturyalı bir Yahudi bizi karşıladı. Ona evvelden telgraf çekmiştik. Goldşmit isminde, çıplak kafalı, şişman bir adam. Parmakları pırlanta, antika yüzüklerle dolu, istasyonda mükellef otomobili bizi bekliyordu. Yanında zayıf yüzlü, kesik saçlı, lâcivert tayyörlü, elinde avukatların taşıdığı gibi çanta taşıyan bir kız vardı. Bize Rejina’da hazırlattıkları odaya geldik. Banker, Bristol’de yer hazırlatmak istemiş, fakat kızı, daha sakin diye bizi buraya getirmiş. Ne acayip kız görsen, Zeyno. Güzel olsa seni hatırlatacak, tuhaf tuhaf fikirleri var. Bu, Avrupa’nın güya asrî kadını! Birinci mevki yerlerden, eğlencelerden oldukça kaçar, daima ikinci mevkilerde oturur, tiyatrolarda locaya gitmez, yüzünü boyamaz, babasının dünya kadar servetine rağmen, kendi hayatını kendi kazanır bir mahlûk. Güya asrî kadınlar hep böyle imişler. Halbuki bizde asrî kadın böyle değil, en çok süslenen, daima eğlence yerinden çıkmayan, çay ziyafetleri, kabul günleri, dans akşamları için, bir de buralarda arkadaşlarından iyi giyinmek emeliyle yaşayan kadına bu ismi verirler, değil mi? Ben kendim, kendi usulümüzde asrî kadın olmak isterim. Yüzünü Arap gibi yapmakta, erkeğe benzemekte, acayip giyinmekte hiç de haz yok.</p>
			<p>Bütün bu suratsızlığına rağmen hınzır, Hasan’dan öyle bir hoşlandı ki, Viyana’da kaldığımız müddetçe, doktorlara götürmek, işlerimizi takip etmek için bize delalet edecek<a class="si-noteref epub-type_noteref" href="#f179" id="backlink-179">179</a>. Derhal Hasan’a vaziyet etti<a class="si-noteref epub-type_noteref" href="#f180" id="backlink-180">180</a>. Şimdi sefarete de Hasan’la beraber gittiler. Fakat kıskanmıyorum, Zeyno’cuğum, erkekler ne kadar böyle yeni kadının hükmü altına girseler, yine bizim gibi güzel ve şık kadınlardan, süslülerden ayrılamazlar. Hasan sana âşık olmadıktan sonra, buna âşık olamaz değil mi? Çünkü sen yeni kadının en şıkı, en güzelisin!</p>
			<p>Hasan geliyor, mektubu kesiyorum. </p>
			<p class="right">Azize</p>
		</div>
		<div class="double html5_section">
			<p class="right">18 Aralık Viyana, Dizvalt</p>
			<p>Zeyno’cuğum, bu akşam sanatoryuma geldim. Sana yazdığım günün ertesi, buranın büyük profesörlerine Hasan beni muayene ettirdi. Davos’a mutlak gitmek lâzım olmadığını, buradaki sanatoryumda altı ay sükûn içinde kalırsam, kâfi olacağını söylediler. Hasan da, ben de pek sevindik. İki sene çocuğum olmazsa hastalıktan eser kalmazmış. Nihayet Dizvalt’e beni yerleştirdi. Fakat bir hafta Viyana’da geçirdiğim günlerin tadı damağımda kaldı. Bankerin kızı bize çok yardım etti, hemen hiç bırakmadı. Hasan Bey’e Almancasını kuvvetlendirmek için her gün Almanca ders veriyor. Hasan, Rejina’daki odamızı kendisi için muhafaza etti. Sanatoryuma ancak haftada bir gün gelecek, benimle beraber kalacak. Hasan’dan beş gün için olsa bile ayrılmaktan o kadar mustarip oldum ki, çocuk gibi ağladım. Şimdi kendimi teselli için sana yazıyorum. Sanatoryumun salonundayım, birkaç tane mahzun yüzlü kadın daha benim gibi mektup yazıyor.</p>
			<p>Viyana’da her gün daha fazla birbirimizi sevdik. Fakat beni pek gezdirmedi. Gündüzleri birkaç defa Dora (bankerin kızı) beni mağazalara götürdü. Bir akşam da yalvardım, yakardım, beni operaya götürdüler. Bunun çok canımı sıkan yerleri de var. Bak nasıl oldu:</p>
			<p>Evvelâ Dora bize fotöy almış, ben loca istedim. </p>
			<p>— Locaya yalnız harp zenginleri, ecnebiler ve kafasız adamlar gider, dedi. Kızdım.</p>
			<p>— Sen harp zengini kızı değil misin, dedim. </p>
			<p>— Evet, dedi, fakat babamın bana tahsis ettiği parayı Viyana fukarasına veririm, kendi masrafımı kendim kazanırım. </p>
			<p>Sonra, o da kızmış olacak ki: </p>
			<p>— Ben Türk kadınlarını ihtilâle karışmış, halka karışmış, bizden çok demokrat olmuş zannederdim. Halbuki siz sade süs, nafile para sarf etmek istiyorsunuz. Haydi şimdiye kadar gördüklerim hepsi zengin, kapitalist şeylerdi. Siz ihtilâl yapmış bir zabitin karısısınız, neden böyle israfa düşkünsünüz, dedi.</p>
			<p>Ben de fazla kızdım. Anadolu’nun kadınlarından filan bahsettim.</p>
			<p>— Siz gördünüz mü, Madam, dedi.</p>
			<p>Nihayet Hasan ona Almanca bir şeyler söyledi, bana Türkçe darıldı, yavaş yavaş aramız düzeldi. Akşamüstü beni otomobille Pesil’e götürdü. Saçlarımı, tırnaklarımı yaptılar, yüzümü boyadılar. Tasavvur edemezsin, beyaz bir rop<a class="si-noteref epub-type_noteref" href="#f181" id="backlink-181">181</a>, geniş bir manto içinde ne sarışın ne güzeldim! Hasan hiç kimseye bakmıyordu. Gözü gözümde, her dakika elimi sıkıyordu. Dora da kırmızı, düz rop giymişti. Siyah saçları, keskin ince yüzü ile fena değildi. Hattâ yürürken arkasından onu sana benzettik. O kadar saçlarının arkadan biraz dalgalanan uçlarında sana benzeyen bir şey var. Gece Karmen’i oynuyorlardı. Seni ne kadar hatırladık ve ihtiyarsız<a class="si-noteref epub-type_noteref" href="#f182" id="backlink-182">182</a> hep senden bahsettik.</p>
			<p>Karmen rolünü yapan (bir İtalyan artistiymiş) esmer, ince, çatık kaşlı, koyu yeşil gözlü, uzun yüzlü bir kadın. Yüzü çatkın, ateşli, daima dediğini etrafına yaptıran, tahakküm eden bir hali var. Fakat tuhaf değil mi, ben Karmen’i yumuşak, oynak bir Çingene kızı, hem de kar gibi beyaz, siyah gözlü zannederdim. Bu Viyana’nın operasında ne güzel dekorlar var, müzik ne güzel! İlk perdede o kalabalığa, orkestraya, askerlere, renklere bayıldım. Fakat Karmen azıcık sinirime dokundu. Hasan’a dedim ki:</p>
			<p>— Bu esmer kadınların hepsi sert, hissiz, zalim oluyor, bu ne kaskatı Karmen!</p>
			<p>— Benim hoşuma gidiyor. Anadolu çavuşları kadar maiyetine hâkim...</p>
			<p>— Yani âşıklarına...</p>
			<p>— Tabiî...</p>
			<p>— Sen böyle kadınlardan hoşlanır mısın, Hasan?</p>
			<p>— Ben yalnız senden hoşlanırım,  Azize!</p>
			<p>Bundan sonra artık rahat rahat seyrettim. Don Joze’yi Karmen kandırıp aldıktan sonra, Çingenelerin elinden onu kurtarmak için almaya gelen ve yalvaran, hani sarışın bir nişanlısı var, iki uzun, sarı örgülü, güzel yüzlü kız, o yalvarırken Hasan’ın gözlerinde yaş vardı. Kolunu arkamdan belime attı, beni bir şeyden muhafaza etmek istiyormuş gibi, sahne bitinceye kadar öylece tuttu.</p>
			<p>Son perdenin, boğa güreşi için kurulan kırmızı çadırına bayıldım. Fakat onun önünde Don Joze ile Karmen’in o faciası hepimize dokundu. Don Joze yalvarırken içime fenalık geldi, Karmen durmadan kaçıyor, eğleniyordu. Dedim ki:</p>
			<p>— Ne hınzır, merhametsiz kadın.</p>
			<p>— Azize’ciğim, ne yapsın, Toreador’u seviyor.</p>
			<p>— Onu sevecekse niçin Don Joze’yi nişanlısından ayırdı, aldı?</p>
			<p>— İnsan karşısına ne çıkacağını bilmiyor ki...</p>
			<p>Fakat Don Joze, Karmen’i öldürünce beraber müteessir olduk. Dora da, “Bu kudretli Karmen hoşuma gitti, çok ihtirası var,” dedi.</p>
			<p>Gece, Karmen’den döndüğümüz gece, Rejina Oteli’ nin o odasındaki saadetimiz hiçbir otel odasına nasip olmamıştır. Mektuba yazamayacağım neler var ki, sana anlatmak için yanıyorum.</p>
			<p class="right">Azize’n</p>
		</div>
		<div class="double html5_section">
			<p class="right">15 Kânunusâni, Dizvalt</p>
			<p>Sana yazdığım mektuplara pek kısa cevap veriyorsun Zeyno’cuğum. Bazı dalgın olurdun da İstanbul’da sana ne anlatsam, başını sallar, yahut sade “Hı, hı...” derdin. İşte mektuplarının cevabı da böyle. Fakat bu defa dikkat et, sana mühim bir şey yazacağım. Buna uzun cevap vermen, bana akıl öğretmen lâzım. Ben yine eski kurtlarımı kalbimde uyandırdım. Yine kıskançlık illeti beni yiyor.</p>
			<p>Hani şu Dora yok mu, bankerin kızı. İşte onu kıskanıyorum. Hasan’a her gün Viyana’da Almanca dersi veriyor, bizimle de eskisi gibi alâkadar, her hafta Hasan’la beraber beni görmeye geliyor, Hasan’ı bırakıp gidiyor. Beş gün Viyana’da Hasan’ı o gezdiriyormuş. Hallerinde âşık tavrı yok ama, bir nevi dostluk, birbirlerini anlayan bir vaziyetleri var ki, bunu çekemiyorum. Hasan’ın ona söz söylemesinde fazla teklifsiz ve arkadaş bir hali var. Bereket versin ki Hasan onun yanında da bana sarılıyor, öpüyor, o da bunu tabiî telakki ediyor gibi. Fakat yine Dora’da çekemeyeceğim kadar Hasan’a sahip çıkan bir tavır var.</p>
			<p>Geçen hafta doktordan izin aldık. Üçümüz Dora’nın otomobiliyle uzun bir gezme yaptık. Hava güzeldi, biz de kürklere sarıldık. Otomobili hep Dora kullandı. Bizi otomobilin içinde bıraktı ve bindirirken bütün beyaz dişlerini göstererek sırıttı.</p>
			<p>— Sevişiniz çocuklarım, ben sizi görmezlikten gelirim, dedi.</p>
			<p>Dora’nın başında yalnız yüzünü gösteren deriden bir şoför başlığı, arkasında yine deriden uzun bir palto vardı. Kocaman eldivenli elleriyle makinaya<a class="si-noteref epub-type_noteref" href="#f183" id="backlink-183">183</a> derhal hâkim oldu ve bizi yağ gibi götürdü. Yüzüne bu başlık çok mu yaraşmıştı, bu kıyafet içinde endamı çok mu güzeldi, neydi bilmiyorum; her halde otomobilde ikimiz de onunla meşgul olduk. Ben, kıskanarak, o, beğenerek... Hasan birdenbire:</p>
			<p>— Şayanıhayret bir surette bu kız Zeyno’ya benziyor, dedi.</p>
			<p>— Zeyno’ya niçin benzesin, bu çirkin, o güzel.</p>
			<p>— Olabilir, fakat benziyor.</p>
			<p>Nihayet çay içmek için bir otele girdik. Hasan, benden ziyade onunla meşgul oldu. Hatırlıyor musun, seninle Göksu’da bir gün yarış yaptıydı, işte sebebini bilmeden bana o günkü his geldi. Kuvvetli olmak, otomobil kullanmak için hayatımın yarısını, o gün verebilirdim. Bunu söyleyince Hasan da, Dora da güldüler.</p>
			<p>— Niçin gülüyorsunuz, dedim.</p>
			<p>Dora cevap verdi:</p>
			<p>— Ben de sizin gibi güzel olmak için bazan otomobil kullanmamayı tercih ederim.</p>
			<p>— Bazan diyorsunuz, Dora!</p>
			<p>— Evet, çünkü Hasan Bey gibi yakışıklı, bana âşık olduğunu istediğim bir genç yanımda olmadığı zamanlar sporu çok seviyorum.</p>
			<p>— Niçin, erkekler daha çok spor yapan kızları sevmiyorlar mı?</p>
			<p>— Biraz öyle ama, içlerinde ebedî kadın için, zayıf, cazip, yarı hasta, sadece sanat ve süsten mürekkep<a class="si-noteref epub-type_noteref" href="#f184" id="backlink-184">184</a> kadın için düşkünlükleri var.</p>
			<p>— Erkekler öyle kadınlara nasıl zulüm ederler bilir misin?</p>
			<p>— Bilirim, fakat bunu zulüm telakki etmem. Çünkü böyle kadınlar çok inhisarcıdırlar<a class="si-noteref epub-type_noteref" href="#f185" id="backlink-185">185</a>. Bir erkeğe tek başlarına sahip olmak isterler. Erkek sağa, sola, kadın olan bir tarafa baktı mı kıyamet kopar.</p>
			<p>— Ne tuhaf söylüyorsun, Dora, sen birisini sevsen, başka kadına bakmasına tahammül eder misin?</p>
			<p>— Niçin etmeyeyim, kalbin binbir ihtiyacı var, dost, âşık, arkadaş, daha bilmem kaç türlü bağ insan için aynı zamanda kabildir.</p>
			<p>— Ya evli olsan!</p>
			<p>— O zaman daha fazla tahammül ederim, o zaman karşılıklı inhisarı birbirine hissettirmemek katî surette lâzımdır. Çünkü hayat birdenbire bir esaret olur ve zincir insanda isyan eder.</p>
			<p>— Vallahi beni çıldırtacaksın, demek kocan olsa sen metres almasına göz yumacaksın!</p>
			<p>— Madam Hasan Bey, bir çocuk gibi konuşuyorsun. İnsan kalbinin ne olduğunu hiç bilmiyorsun, kocamın bütün dünyası olmak imkânı olmadığını bilirsem ne yapayım? Hem böyle bir imkân var mıdır? Ben kendi saadetim için bana vereceği zaman ve aşktan azamî istifade ederim ve kocamın benim için de tek hayat ihtiyacı olmamasına gayret ederim. Sevdiğim adamın sevdiği kadın, hattâ karısı olamazsam dostu, bütün esrarını bana açacak, kalbinin, hayatının, iradesinde benden fikir alacak bir arkadaşı olmaya çalışırım.</p>
			<p>Dora bunları sade bir samimiyetle söylerken, Hasan kalktı, oldukça belli olan bir heyecanla kızın elini öptü. Bana öyle geldi ki bu kızla Hasan uzun uzun konuşmuş, benim bilmediğim sahada onunla bir fikir beraberliği, bir anlaşma kurmuş. Fakat bir kadınla bir erkek arasındaki anlaşmanın mahiyeti ne olursa olsun hudutlarını çizmek kabi<span class="dipnot-yazisi char-style-override-21" xml:lang="tr-TR">l</span> değildir, zannediyorum. Böyle bir dost gibi konuşurken bir gün onun elini öpen Hasan, ne zaman saçlarını, ne zaman dudaklarını öper, ne bileyim?</p>
			<p>Hasan benim gözlerimde toplanan bulutların farkına varmış olacak ki, geldi, şefkatli sesiyle:</p>
			<p>— Nen var Azize’ciğim, dedi.</p>
			<p>— Dora’ya bir şey daha sormak istiyorum, acaba düşündüğü gibi cevap verir mi?</p>
			<p>Dora kahkaha ile güldü:</p>
			<p>— Ömrümde bir defa düşündüğümün aksini söylemedim. Düşündüğümü söyleyecek kadar çirkin olduğuma zaman zaman müteşekkir oluyorum.</p>
			<p>— Peki Dora, ya kadın bir erkeğe dost olmak istese ve o erkek başkasına âşık olsa, dediğin samimîlik, açık emniyet kabil olur mu?</p>
			<p>— Azizem Madam Hasan Bey, kadın ya dünyanın kaidelerine uyar; bütün kadınların oynadığı rolü oynar, yani kocasının haricindeki dostluk veyahut aşk ihtiyaçlarına galebe çalacak kadar iradesi yoksa, günahlarını entrika ile, hile ile örter; yahut açık bir hayat yaşamak istiyorsa, müsavi<a class="si-noteref epub-type_noteref" href="#f186" id="backlink-186">186</a> hürriyet, müsavi surette kişiliğine, arzularına sahip iki insan şartlarıyla anlaşabileceği bir erkekle evlenir.</p>
			<p>— Susunuz Matmazel, birinci fikrinizi beğendim; fakat bu fikrinizi beğenmek değil, Azize’nin yanında bahsetmenize bile müsaade edemem.</p>
			<p>— O halde ne istiyorsunuz, Hasan Bey?</p>
			<p>— Zevcem olan kadının, yahut sevdiğim, fakat benimle evlenmemiş bir kadının hayatında değil, zihninde bile başka bir erkek gölgesine tahammül edemem.</p>
			<p>— Bu şahsınıza mahsus bir şey değil, umumîdir; fakat hayatı olduğu gibi görenler ne yapsınlar, kendilerini teselli için hakikati tevile<a class="si-noteref epub-type_noteref" href="#f187" id="backlink-187">187</a>, felsefeye, fikre, hattâ bir gün belki kanuna uydurmaya çalışacaklardır.</p>
			<p>— Siz çok hodbin<a class="si-noteref epub-type_noteref" href="#f188" id="backlink-188">188</a> ve fena düşüncelisiniz, Matmazel, demek evlenme bir zincir, kadında vefa bir hulyadır ve aşk yoktur.</p>
			<p>— Siz de iptidaî düşüncelisiniz, Hasan Bey! Aşk bir hastalıktır, izdivacın, yahut müşterek hayatın zincir olmadığı, kadında, erkekte vefa yahut aşk bir hadise, milyonda bir insanın başına gelen, sanat ve tarihe mevzu olan bir hadisedir. Bütün iptidaî insanlarda olduğu gibi sizde de henüz hulya ve şiir var. Aşkın tarihte ve dünyada bir tek örneği, alâmeti azizlerin insaniyete aşkıdır. Fakat bu milyonda bir insanın başına gelen bir hastalık, belki isteridir. Sevdiği fikir, yahut insan için taşıdığı zincirin etlerine batarak kanayan yerlerini öpen, gerildiği çarmıhtan elleri ve göğsü kanarken, kalbini delen çivinin altında ölürken, bu azap vereni takdis ederek, vecd içinde ölmek azizlerin ve pek ender âşıkların, o da tarihe karışmış âşıkların kârıdır.</p>
			<p>Hasan’ın gözlerine bilmem bu kuru fikirler neden yaş getirdi. Yavaşça:</p>
			<p>— Dünyada başkalarının saadeti için kendini feda eden insanlar vardır, hattâ bunlar belki daha çok kadınlarda bulunur. Fakat bu lakırdıyı kesiniz Matmazel Dora. Emin olunuz ki böyle şeyler için fikrin ve felsefenin doğru olarak tesbit ettiği bir şey yoktur. Bir gün, size çok benzeyen bir kız, İstanbul’da bir elma hikâyesi söyledi. Bilmem hangi mütefekkir<a class="si-noteref epub-type_noteref" href="#f189" id="backlink-189">189</a> dört parça elmayı birbiri ardınca yiyen bir insanın birincisi kadar ikincisinden lezzet alamayacağını, üçüncü ve dördüncüsü sıra ile, daima [daha] az tatlı olduğunu iddia etmiş, bunu da aşkın nasıl geçici bir şey olduğunu, itiyadın ihtirası azalttığını ispat için bana söyledi. Halbuki öyle itiyatlar, aşklar oluyor ki, bir defa temas ettiniz mi bütün ömrünüzde o temasın, o itiyadın esirisiniz. Evvelâ ağzınızı buruşturan eski içkiler, evvelâ midenizi bulandıran, belki istikrah veren<a class="si-noteref epub-type_noteref" href="#f190" id="backlink-190">190</a> morfinler, eterler bunun gibi insan temasları oluyor ki, daima artan bir esaretle, bir arzu ile sizin elinizi, kolunuzu bağlıyor.</p>
			<p>Ellerimi çırptım, dedim ki:</p>
			<p>— Aferin Hasan, artık Matmazel Dora mağlup oldu.</p>
			<p>Hakikat Dora’nın rengi bozuldu. Gözleri doldu, sunî bir tarzda gülerek: </p>
			<p>— Yaşasın aşk hastalığı, yaşasın morfin iptilâsı, dedi.</p>
			<p>Bu elma hikâyesini sen ne münasebetle Hasan’a söylediğini bana yazar mısın, Zeyno’cuğum? Ona sormaya cesaret edemedim. Senden kıskançlıkla beraber bahsetmeye ne zaman cesaret etsem beni fena halde haşlıyor.</p>
			<p>— Kimse, senin hayatta Zeyno kadar vefakâr dostun olmamıştır. Eğer ondan şüphe edersen çarpılırsın, diyor.</p>
			<p>Sanki ben bunu bilmiyormuşum.</p>
			<p>O gün otomobilde dönerken ikimiz de Dora ile meşgul olmuyorduk.</p>
			<p>Hasan ne düşünüyordu, bilmiyorum, ben mahzundum. Dora’nın da, senin de bir nevi konuşmanız var ki ben onu yapamıyorum. Siz Hasan gibi basit bir askeri bile tahrik ediyor, canlandırıyor, düşündürüyorsunuz, halbuki ben buselerine, zaaflarına sahip olduğum dakikaların haricinde onunla iki ayrı insan gibi, belki de iki dayızade gibiyiz. Bunu düşünürken Hasan’ın hayatımda nasıl bir koca, nasıl zincirinden kurtulmak istemeyeceğim bir sahip olduğunu anladım, yavaşça:</p>
			<p>— Hasan’cığım, dedim.</p>
			<p>Uzakta olan gözleri bana geldi, eğildi, dudaklarımı hakikî bir ateşle öptü.</p>
			<p>Dora alaylı bir sesle haykırdı:</p>
			<p>— Bir daha öpüşürseniz otomobil kazası yaparım, ikinizin de son öpüşmeniz olur.</p>
			<p>Meğer otomobilin solundaki küçük aynaya aksetmişiz ve Dora buselerimizi görmüş!</p>
			<p>Gözlerinden hasretle öperim Zeyno’cuğum, sen yanımda olsan acaba Dora kadar mı, yoksa Dora’dan çok mu kıskanırım?</p>
			<p class="right">Azize’n</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f178"><a class="si-backref" href="#backlink-178">178</a><span class="si-footnote-text">. (Fr.) <em>Femme de chambre</em><em>. </em>Kâhya kadın.</span></div>
		<div class="si-footnote html5_aside epub-type_footnote" id="f179"><a class="si-backref" href="#backlink-179">179</a><span class="si-footnote-text">. Yol gösterecek.</span></div>
		<div class="si-footnote html5_aside epub-type_footnote" id="f180"><a class="si-backref" href="#backlink-180">180</a><span class="si-footnote-text">. El koydu.</span></div>
		<div class="si-footnote html5_aside epub-type_footnote" id="f181"><a class="si-backref" href="#backlink-181">181</a><span class="si-footnote-text">. Tek parça kadın giysisi.</span></div>
		<div class="si-footnote html5_aside epub-type_footnote" id="f182"><a class="si-backref" href="#backlink-182">182</a><span class="si-footnote-text">. Elinde olmaksızın. </span></div>
		<div class="si-footnote html5_aside epub-type_footnote" id="f183"><a class="si-backref" href="#backlink-183">183</a><span class="si-footnote-text">. Arabaya.</span></div>
		<div class="si-footnote html5_aside epub-type_footnote" id="f184"><a class="si-backref" href="#backlink-184">184</a><span class="si-footnote-text">. Meydana gelen.</span></div>
		<div class="si-footnote html5_aside epub-type_footnote" id="f185"><a class="si-backref" href="#backlink-185">185</a><span class="si-footnote-text">. Tekelcidirler.</span></div>
		<div class="si-footnote html5_aside epub-type_footnote" id="f186"><a class="si-backref" href="#backlink-186">186</a><span class="si-footnote-text">. Eşit.</span></div>
		<div class="si-footnote html5_aside epub-type_footnote" id="f187"><a class="si-backref" href="#backlink-187">187</a><span class="si-footnote-text">. Başka bir anlam vermeye.</span></div>
		<div class="si-footnote html5_aside epub-type_footnote" id="f188"><a class="si-backref" href="#backlink-188">188</a><span class="si-footnote-text">. Bencil. </span></div>
		<div class="si-footnote html5_aside epub-type_footnote" id="f189"><a class="si-backref" href="#backlink-189">189</a><span class="si-footnote-text">. Düşünür.</span></div>
		<div class="si-footnote html5_aside epub-type_footnote" id="f190"><a class="si-backref" href="#backlink-190">190</a><span class="si-footnote-text">. Tiksindiren.</span></div>
	</div>
</body>
</html>