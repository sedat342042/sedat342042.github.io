<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">2</h1>
			<h2>Berabere</h2>
		</div>
		<p>Hava çok güneşli ve çok güzeldi. Azize’nin annesi de kardeşleri de bu Göksu seferine katıldılar. Yalıdan hareket ederken, geceki buhranı atlatmış ve içimde soğuk ve lâkayt<a class="si-noteref epub-type_noteref" href="#f25" id="backlink-25">25</a> bir aksülâmel<a class="si-noteref epub-type_noteref" href="#f26" id="backlink-26">26</a> başlamıştı. Akşam geçen heyecana nâdim<a class="si-noteref epub-type_noteref" href="#f27" id="backlink-27">27</a> olmuştum. Bunu kendi yaşıma ve başıma yaraşmayacak kadar iptidaî<a class="si-noteref epub-type_noteref" href="#f28" id="backlink-28">28</a> buluyordum. Zabit, herhangi bir kışla zabiti idi. Onunla meşgul olmamaya hemen karar vermiştim. Yalnız sandala binerken Azize’nin ve ailesinin kutudan çıkmış gibi yepyeni ve Avrupa’nın merkez şehirlerinde gibi özentili bir moda ile giyinmelerine mukabil, Hasan Bey her gün giydiği yıpranmış üniforması ile çok tabiî görünüyordu. Onun da bayramlık üniformasıyla pırıl pırıl gelmesini ve bu vesileyle onu da Azize ailesiyle tasnif etmeye gayrişuurî<a class="si-noteref epub-type_noteref" href="#f29" id="backlink-29">29</a> bir halde zihnim hazırlanmıştı. Böyle basit ve tabiî ve bu gülünç süslenme, yeniden görme vaziyetine lâkayt kalan adama, ister istemez kendimi yakın buldum. Bu süslü ve güzel aile ortasında o ve ben gündelik iki insan, herkese benzeyen tabiî iki insandık.</p>
		<p>İki sandala ayrıldık. Ben Azize’nin kardeşiyle beraberdim, Azize de annesi ve Hasan’la bir sandala bindi.</p>
		<p>Bu sabah parlak güneşin altında daha kavî<a class="si-noteref epub-type_noteref" href="#f30" id="backlink-30">30</a>, daha yanmış; kudretli görünen genç Binbaşı benimle meşgul görünmüyordu. Bir akşam evvelki oyunu, Azize’nin güzel ve sarışın başı unutturmuş gibi görünüyordu. Hakikat, gece oldukça uzun konuşmuşlardı. Bu sabah da bana gülünç görünen, o beyaz tül bulutları içindeki altın saçlı, bebek yüzlü kız kasvetli bir erkekte biraz hoş gördüğüm bir zaaf ve rikkatle<a class="si-noteref epub-type_noteref" href="#f31" id="backlink-31">31</a> Binbaşı’yı eteğine bağlamıştı! Azize’nin kırıtmalarını, sunî nazlarını pek fazla bir incizapla seyrediyordu.</p>
		<p>Ömrümde ilk defa Azize’nin erkek kardeşiyle yapmacık bir edebiyat lâkırdısı tutturdum ve bize on metre uzakta giden sandaldakileri görmüyor ve hissetmiyor gibi görünüyordum. Fakat kayıtsız görünmek için ben mücadele ediyordum. Halbuki Binbaşı Hasan Bey hakikaten bizim sandalla hiç meşgul değildi. O gün çok kuvvetle hissettim ki erkekler, kayıtsız oldukları zaman, umumiyetle tabiî bir surette hiçbir kuvvet sarf etmeden kayıtsızdırlar. Halbuki kadınlar, benim gibi yirmi beşine gelmiş, daha çok kafasıyla yaşamış müstakil ruhlu bir kız bile, gerçekten kayıtsız olmak için hayli derûnî bir emek sarf etmek mecburiyetindedir.</p>
		<p>Birdenbire içimin çok sıkıldığını, oraya geldiğime pişman olduğumu, yanımdaki kafasız iki çocukla yalandan meşgul görünmek istemediğimi hissettim. Kayıkçıyı arkaya gönderdim, kürekleri aldım, güneşin altın ateşi içinde kaynaşan mavi suların üstünde sandalı aldım götürdüm. Biraz sonra ben de, hakikaten yalnız güneşi, suları, karşımızdaki yeşil ve zarif tepeleri görüyor, yalnız sandalın gittikçe artan hızıyla, dirseklerime kadar sıvadığım kollarımın götürdüğü, yarattığı hızla meşguldüm; hava, güneş ve hareket bende genç ve mesut bir sarhoşluk yapmıştı.</p>
		<p>Derenin ağzına yaklaşırken birdenbire, bir gece evvelki elektrikli salondaki oyunu, içimde şimşek darbesiyle aydınlatan bir ses:</p>
		<p>— Dikkat, sizi geçeceğim, diye haykırdı, başımı çevirdim, Hasan Bey de sandalcının yerine geçmiş, daima kazanan bir hızla beni geçmeye çalışıyordu. Bilmem neden hissettim, fakat içimden erkeklerin bir kadına tesir etmek için sadece erkek olmaları kifâyet etmez; maddî, manevî; kafa, kol ve kalp kuvvetlerinin son çaresini sarf etmeye mecbur olurlarsa o kadınla mücadele, o kadını yere vurmak için gayızla<a class="si-noteref epub-type_noteref" href="#f32" id="backlink-32">32</a>, şiddetle karışık bir haz duyduklarını, birdenbire anlar gibi oldum ve bu anlayış bana kuvvet ve sükûn verdi. Onun için olanca kuvvetimle sandalı götürürken telâşsız bir sesle cevap verdim:</p>
		<p>— Kim yarışta kaybederse, çayı o pişirecek ve bütün hizmetleri o görecek!</p>
		<p>— Kabul.</p>
		<p>Olanca kudret, maharet ve bir nevi ihtirasla sandal yarışı yaptık. Sabahleyin başlayan sıkıntı ve kırıklık tamamıyla geçmiş, en canlı bir heyecanla Binbaşı ve ben birbirimizi yenmeye uğraşıyorduk. Bu gecenin fikrî saklambaç oyununda bulduğumuz zevk bizde hemen uyandı. Yine ne Azize ne de bizi seyreden insan ve tabiat muhitini hissediyorduk.</p>
		<p>Güneşli, mavi bir gök altında, güneşli, mavi sular üstünde bir kadın ve bir erkek birbiriyle en manâlı ve en zor bir yarış yapıyordu. İkimiz de hissediyorduk ki bu yarışta kazanan taraf istikbalde de diğerinin hayatında hâkim ve galip kalacaktı. İkimiz de bir nevi muharebe ihtirasıyla ötekini, ölüm pahasına bile olsa yenmek azmiyle dişlerini sıkmış ve bütün kudretini bu yarışa vermiş kürek çekiyorduk.</p>
		<p>— Çok yoruluyorsunuz, ben galip gelsem de çayı pişiririm, azıcık kürekleri yavaşlatınız.</p>
		<p>— Bu harp değil, spor, Binbaşı Bey, bunda hile olmaz, açık oyun, birbirini zayıflatacak teklifler yok.</p>
		<p>— Kabul! Arş!</p>
		<p>Yine olanca kudretimizle sandalları uçurduk, derenin ortasına direkli bir yere kadar geldik. Direklerin altından geçince yarış bitecekti. Artık yarış, birbirimizi unutacak, yalnız zafer isteyecek kadar ruhumuzu sarmıştı. Hep bir ağızdan Azize ve ailesi haykırdı:</p>
		<p>— Berabere, berabere!</p>
		<p>Evet, son noktayı sandallar baş başa geçtiler.</p>
		<p>Binbaşı, Azize’yi ve anasını sandaldan çıkarınca yanıma geldi, elini uzattı, güreş meydanında birbirini yenememiş iki pehlivan gibi birbirimizin elini sıktık. Binbaşı’nın yüzü kırmızı, gözleri bir nevi harp ateşiyle yanıyor gibiydi. Azıcık kısılan bir sesle:</p>
		<p>— Yarış uzun sürecek ve mutlaka bir taraf mağlup olacak, dedi.</p>
		<p>— Her zaman berabere kalsak nasıl olur?</p>
		<p>— Kabil değil, olmaz Hanımefendi, mutlaka bir taraftan bir taraf mağlup olmalı.</p>
		<p>— Olmazsa?</p>
		<p>— Öyle şey olmaz. Mutlaka bir tarafın sırtı yere gelmeli ve mağlubiyetini itiraf etmeli.</p>
		<p>— Her zaman yarışlar hakem huzurunda olmaz, yenilen taraf yenilmeyi kabul etmezse...</p>
		<p>— Ben, kendi hesabıma bir asker sözü veriyorum ki mağlup olduğum gün itiraf ederim. Siz de aynı sözü verir misiniz?</p>
		<p>Birdenbire tehlikeli bir mevzua, hem de kendi ihtiyatsızlığımla giriştiğimizi anladım ve pişman oldum. Karşımdaki aceleci, çılgın gözlerle gözlerimi arıyor ve cevap bekliyordu. Biraz uzakta beni bir ağaç altında bekleyen, minimini çantasından aynasını çıkarmış küçük kırmızı burnunu pudralayan Azize’ye seslendim:</p>
		<p>— Azize, gel, dönüşte ikinci bir yarış yapacağız, mesafeyi tayin et!</p>
		<p>Binbaşı’nın kızarmış yüzü hakikî bir gazapla karardı:</p>
		<p>— Ben, yeni kadınları erkekler gibi mert ve açık zannettim, siz spor kaidesine riayet etmiyorsunuz<a class="si-noteref epub-type_noteref" href="#f33" id="backlink-33">33</a>, kaçıyorsunuz.</p>
		<p>Ben, en masum ve kendimde varlığına ilk defa şahit olduğum hileci bir zahmetle:</p>
		<p>— Kayık yarışından başka bir yarış mı demek istediniz. Ben maalesef ne boks yaparım ne de güreş ederim. İsterseniz çaydan sonra koşmaca oynarız.</p>
		<p>Hâlâ yüzü karanlık, fakat biraz gülümser:</p>
		<p>— Sizi, en iyi kaçmaca yarışı yapacaksınız zannediyorum.</p>
		<p>Ben de azıcık kızdım:</p>
		<p>— Kaçmak âdetim değildir, dedim. Fakat her yarışta berabere kalacağımıza kanaatim var.</p>
		<p>Azize’nin yanına giderken bu söylediğim söz bir geleceği haber veren cümle gibi geldi. Hakikaten babacığım, nitekim de berabere kaldık. Çok yorulduk, çıngırağı çal ve çay iste, hikâyem çok uzundur.</p>
		<p>Çay geldikten sonra Doktor’un yüzü daha müteessir ve derin bir alâka ile genç kızı takip ediyordu. Çaydan sonra kızına da kendisine de sigara yaktı. Yine eski vaziyetlerinde oturdular. Kızın başı babasının dizine daha düşkün bir sokulganlıkla dayandı ve hayli zaman sessizce alevlere baktı. Doktor görmeden genç kızın yanaklarından iki damlanın yere düştüğünü hissediyordu. Eliyle kızının alevlerden renk alan yumuşak saçlarını okşadı, biraz ince ve biraz alaycı:</p>
		<p>— Bu berabere kalmaktan seni memnun görmüyorum Zeyno, yoksa galip olmak mı istiyordun?</p>
		<p>— O çok feci olurdu baba. Belki kalp ağrısı o zaman öldüren bir ağrı olurdu.</p>
		<p>— Mağlup olmak ister miydin?</p>
		<p>— Kim bilir!</p>
		<p>Uzun bir sessizlikten sonra, Zeyno, babası yokmuş gibi, kendi kendine konuşur gibi, ciddî ve tatlı, sesi daha derin, daha belirsiz bir hüzünle hikâyesine devam etti:</p>
		<p>— Çaydan sonra Küçüksu Çayırı’nda bir süre çocuk gibi ciddî oynadık. Azize de kardeşleri de hattâ süslerini, yeni esvaplarını nihayet unuttular. Karanlık kış günlerinde insanı ısıtan ve hatırası vücudunda kalan sıcak bir gün gibi hepimiz temiz ve tabiî bir neşe ve zevk içinde oynadık, oynadık; en nihayet çayırda Binbaşı’yla aramızda beş dakikalık bir sürat koşusu yaptık. Büyük bir ciddiyetle yerini tayin ettik. Mutlaka berabere kalmak için karar vermiştim. Maşlahımı, başörtümü attım, sonunda dedim ki:</p>
		<p>— Hasan Bey’in çizmeleri ökçesiz, ben iskarpinle ona çıkışamam. Yerde çamur var, çoraplarla koşamam.</p>
		<p>Hasan Bey derhal en tabiî sesiyle:</p>
		<p>— O halde ikimizde yalınayak koşalım.</p>
		<p>Bu, Azize’nin annesini biraz memnun etmedi. “Çocukluk lâzım değil,” diyordu. Fakat gençler oralarda değildi. Biz son derece ciddiyetle ayakkabılarımızı ve çoraplarımızı çıkardık. Vaziyet aldık. Hakem olan Azize’nin kardeşi saatini çıkardı ve işaret verdi.</p>
		<p>Bana kürek çekmekten daha çok müşkül gelen bu kuvvet ve sürat müsabakasında nefesim kesilecek ve bayılacağım zannettiğim dakikada hakem yine haykırdı:</p>
		<p>— Berabere, berabere!</p>
		<p>Yine beş dakikanın sonunda omuz omuza berabere kalmıştık. Bu defa Binbaşı’nın yüzü daha müteessirdi<a class="si-noteref epub-type_noteref" href="#f34" id="backlink-34">34</a>.</p>
		<p>Deniz kenarında çoraplarımızı giyebilmek için ayaklarımızı yıkadık. Hasan Bey:</p>
		<p>— Bir asker için en büyük felâket berabere kalmak. Ordu berabere kalırsa ne ehemmiyeti ne de hayat hakkı olur, mutlaka ya galip ya mağlup olmalı, diyordu.</p>
		<p>Dönerken Azize’nin sandalına annesinin yerine ben bindim. Azize annesinin yerine benim gelmemden Binbaşı’yla daha serbest anlaşacaklarını, söyleşeceklerini ümit ediyordu. Fakat; o çok mesut günün sonu olmasından mıydı ne idi, bilmiyorum, üçümüz de sessiz ve biraz mahzunduk. Ben Boğaziçi’nin eflâtunlaşan, nazikleşen pembe, mavi, ince sis renklerine bakıyordum, Hasan Bey ceketsiz küreğe oturdu, alâkadar ve arkadaş bir sesle:</p>
		<p>— İkimiz de terledik ve ikimizin de kalın giyeceği yok, kürek çeksek nasıl olur?</p>
		<p>Biz kürek çekerken [Azize’nin] bu akşam renkleri içinde beyaz tuvaleti, sarışın başı çok güzel görünüyordu. Küçük yüzünde her zaman manâsız bir bebek gibi bakan mavi gözleri kurşunî, seyyâl<a class="si-noteref epub-type_noteref" href="#f35" id="backlink-35">35</a> iki yıldız gibi solukluğu ve parlaklığıyla çok cazip görünüyordu.</p>
		<p>— Kurşunî gözlü güzeli çekiyoruz, Hasan Bey, dedim.</p>
		<p>Hâlâ unutamayacağım yarı acı bir manâ ile:</p>
		<p>— Daima kurşunî gözlü güzeli çekeceğiz, dedi.</p>
		<p>Azîm<a class="si-noteref epub-type_noteref" href="#f36" id="backlink-36">36</a> bir tevekkül, fakat hüzünle ve garip bir keselle<a class="si-noteref epub-type_noteref" href="#f37" id="backlink-37">37</a> Azize’yi çekerken o, manâsız sesiyle Fransızca şarkıları mırıldanıyordu. Evvelâ arkamdan Binbaşı’nın eğildiğini, onun yüzünü aradığını zannettim, başımı çevirdim, eğilmişti. Fakat birbirinin hareketleriyle ahenkdâr, suları yaran küreklere ve onların arasına akisleri düşen ikimizin başlarına bakıyordu.</p>
		<p>Ertesi sabah tramvayda uzaktan iki yabancı gibi selâmlaştık ve bir hafta onları görmedim.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f25"><a class="si-backref" href="#backlink-25">25</a><span class="si-footnote-text">. Umursamaz.</span></div>
		<div class="si-footnote html5_aside epub-type_footnote" id="f26"><a class="si-backref" href="#backlink-26">26</a><span class="si-footnote-text">. Tepki.</span></div>
		<div class="si-footnote html5_aside epub-type_footnote" id="f27"><a class="si-backref" href="#backlink-27">27</a><span class="si-footnote-text">. Pişman.</span></div>
		<div class="si-footnote html5_aside epub-type_footnote" id="f28"><a class="si-backref" href="#backlink-28">28</a><span class="si-footnote-text">. İlkel.</span></div>
		<div class="si-footnote html5_aside epub-type_footnote" id="f29"><a class="si-backref" href="#backlink-29">29</a><span class="si-footnote-text">. Bilinçsiz.</span></div>
		<div class="si-footnote html5_aside epub-type_footnote" id="f30"><a class="si-backref" href="#backlink-30">30</a><span class="si-footnote-text">. Sağlam.</span></div>
		<div class="si-footnote html5_aside epub-type_footnote" id="f31"><a class="si-backref" href="#backlink-31">31</a><span class="si-footnote-text">. İncelikle, naziklikle, sevecenlikle.</span></div>
		<div class="si-footnote html5_aside epub-type_footnote" id="f32"><a class="si-backref" href="#backlink-32">32</a><span class="si-footnote-text">. Öfkeyle, hınçla.</span></div>
		<div class="si-footnote html5_aside epub-type_footnote" id="f33"><a class="si-backref" href="#backlink-33">33</a><span class="si-footnote-text">. Uymuyorsunuz.</span></div>
		<div class="si-footnote html5_aside epub-type_footnote" id="f34"><a class="si-backref" href="#backlink-34">34</a><span class="si-footnote-text">. Üzüntülüydü.</span></div>
		<div class="si-footnote html5_aside epub-type_footnote" id="f35"><a class="si-backref" href="#backlink-35">35</a><span class="si-footnote-text">. Akan.</span></div>
		<div class="si-footnote html5_aside epub-type_footnote" id="f36"><a class="si-backref" href="#backlink-36">36</a><span class="si-footnote-text">. Büyük.</span></div>
		<div class="si-footnote html5_aside epub-type_footnote" id="f37"><a class="si-backref" href="#backlink-37">37</a><span class="si-footnote-text">. Bıkkınlıkla, tembellikle.</span></div>
	</div>
</body>
</html>