<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">3</h1>
			<h2>Saffet - Hasan</h2>
		</div>
		<p>O hafta Saffet’le ilk kavgamız ve uzunca süren bir geçimsizliğimiz oldu. Saffet benim bir gece diye gittiğim Azize’nin yalısında iki gece kalmamdan yarı şaka, yarı ciddî bir şekilde şikâyet etti. Boğaziçi’nden geldiğim günün ertesi, ben sokaktan geliyordum, Saffet de bana güya çay içmeye geliyordu. Bizim evin kapısının önünde karşılaşmış, derhal birbirimize sitem etmiştik. Ben onun davete gelmemesine hayli kızmıştım. O, hastalarının çokluğundan, imkânsızlığından bahsederken ben de samimî olmadığını, ukalâ olduğunu söyledim. Derin bir hayretle yüzüme baktı. Ben her zaman onunla, bizim Avrupa taklidi yapan yeni cemiyetin nasıl acemi ve zavallı olduğunu tenkit ederdim ve Azize alafrangalığını çok azgın bir şekilde izhar ederse<a class="si-noteref epub-type_noteref" href="#f38" id="backlink-38">38</a> ikimiz de çok sevdiğimiz bu küçük kızın muhitinden biraz uzaklaşırdık. Her zaman açık ve her fikrine müşterek bir arkadaş diye telakki ettiği Zeyno’yu birdenbire hırçın ve alelâde şımarık bir kız gibi görünce hakikî bir endişe hissetmiş olacak ki birdenbire:</p>
		<p>— Hasta mısın Zeyno, dedi.</p>
		<p>— Niçin sordun?</p>
		<p>— Seni biraz değişmiş buldum. Gözlerin ve yanakların hummalı, nabzını uzat!</p>
		<p>Ben kahkaha ile güldüm:</p>
		<p>— Dün Göksu’ya gittik. Azize’nin yeğeniyle kayık yarışı yaptık, güneşte yandım, biraz spor yaptım.</p>
		<p>Saffet hiç Azize’nin yeğenini merak etmedi, sükûnla:</p>
		<p>— O halde çok iyi olmuş. Azize’nin sıhhati nasıl?</p>
		<p>Saffet, Azize’nin ailesinin doktoru sıfatıyla sadece hastasının sıhhatini soruyordu. Bilmem neden, ben Saffet’in bu vaziyetinden memnun olmadım. Onun telâş etmesini, benimle meşgul olmasını, Azize’nin yeğenini kıskanmasını istiyordum. Belki de ona kendi acayip hislerimi anlatmak ve konuşmak istiyordum. Çünkü, bu Binbaşı Hasan Bey hadisesine kadar onunla her hissimizi, her fikrimizi iki serbest arkadaş, hattâ iki fen adamı gibi tahlil eder, konuşurduk. Fakat aynı zamanda, düşünüyordum ki Hasan Bey hadisesinde hiç fevkalâde bir şey yoktu. Ben Almanya’da bulunduğum senelerde de İstanbul’daki Dârülfünûn’a gittiğim bir sene zarfında da erkek arkadaşlarımı hiç kadın arkadaşlarımdan ayırmamıştım. Kaç defa yarış yapmış, kaç defa gezmiştik, fakat hiç, ama hiç dikkati çekecek bir hal, hattâ bir his olmamıştı. Saffet de sevdiğim erkek arkadaşımdı. Bu arkadaşlık arasında hiçbir şeyin tatmin etmediği, birbirimizin huzuruna, fikrine, hissine karşılıklı bir ihtiyaç hissederdik. Bu ihtiyaç bir kadın ve erkek incizâbından fazla ikimizi birbirimize bağlamıştı. Öyle hissediyorduk ki Saffet ve ben nişanlı olmasak, ikimiz de başka insanlarla evlensek ne onun hayatında sevilen bir kadın ne benim hayatımda sevilen bir erkek birbirimize karşı hissettiğimiz bu garip ihtiyacı tatmin edemeyecekti. Biraz da yaşımızı ve tecrübemizi mübalağa eden iki insan sıfatıyla hayatın histen başka tarafına sunî bir ısrarla fazla ehemmiyet veriyorduk ve sırf cinsî ve maddî incizaplarla birleşen hayatlarda istikrar ve saadete inanmıyorduk. Böylece kendimizi hayat muhakemelerini aşktan başka şeylere istinat ettiren<a class="si-noteref epub-type_noteref" href="#f39" id="backlink-39">39</a> iki insan telâkki ediyorduk. Hakikat, hayatta senelerden beri birbirimizin arkadaşlığından fazla, bir şey istememiştik. Yalnız ilk defa olarak ben insanların kafa ve kalpten daha başka anasırla<a class="si-noteref epub-type_noteref" href="#f40" id="backlink-40">40</a> yoğurulmuş, hayli karışık mahlûkat olduklarını düşünüyordum. İlim ve muhakemenin insanı her zaafının üstünde tutacağından azıcık şüphe etmeye başlamıştım. Cümle-i asabiyenin<a class="si-noteref epub-type_noteref" href="#f41" id="backlink-41">41</a> insanları sürüklediği isimsiz ve nihayetsiz zaaflar ve iptilâlardan masuniyet<a class="si-noteref epub-type_noteref" href="#f42" id="backlink-42">42</a> herkese müyesser<a class="si-noteref epub-type_noteref" href="#f43" id="backlink-43">43</a> değildi. Kim bilir böyle zayıf insanları kafasıyla, kalbiyle yüksekten muhakeme eden bizim gibi ukalâlar belki en çok ve en devamsız surette cinnet ve zaaflara esir olabilirdi.</p>
		<p>O hafta nasıl geçti bilmiyorum. Yalnız, Saffet’in şaşırmış ve endişeli, benim hiçbir şeyden memnun olmadığımı ve biraz da yaralı olduğumu iyi biliyorum.</p>
		<p>O hafta geçince ikinci bir hoşnutsuzluk da Azize’nin beni, hattâ telefonda bile hiç aramaması oldu. Bununla şiddetle alâkadar oluyordum. Halbuki Azize hem yaşı benden küçük hem de aklı daha zayıf olduğu için durmadan beni arar, hiç olmazsa telefon ederdi. Ne vardı? Şüphesiz hayatında yeni bir unsur, nişanlanmak istediği bir erkek vardı. Muhayyilem<a class="si-noteref epub-type_noteref" href="#f44" id="backlink-44">44</a> günlerce sade onları düşündü, temaslarının bütün teferruatını sinema filmi gibi gözlerimin önünden geçirdi; Boğaziçi, mehtap, Azize’nin yalısının kuytu ve sıcak köşeleri, Hasan Bey...</p>
		<p>Hafta sonunda kalbimdeki mühim derdi, öküzü boynuzundan yakalar gibi, yakaladım. Eski itiyadımın<a class="si-noteref epub-type_noteref" href="#f45" id="backlink-45">45</a> verdiği vuzuhla<a class="si-noteref epub-type_noteref" href="#f46" id="backlink-46">46</a> kalbime baktım. Çok iptidaî ve gülünç bir hal vardı! Bu, henüz bir muhayyile zaafı halinde olduğu için söküp atmaya karar verdim. Bunun tek çaresi Saffet’e bunları anlatmak, onunla bu hissi doğduğu yerde boğmaktı. Buna karar verdikten sonra paltomu giydim, ellerim ceplerimde, başım havada Saffet’i bulmak için Gülhane yolunu tuttum. </p>
		<p>Hava berrak ve soğuktu. Başımın üstündeki bulutsuz, parlak, mavi gökte altın bir güneş vardı. Fakat bu güneş burnumu, yanaklarımı soğuk çarpışlarıyla döven rüzgârı bir türlü ısıtamıyordu. Ben, yüzümü gökteki bu sıcak noktaya çevirmiş ve böylece yürümeye çalışıyordum. O kadar ki, yanımdan gelip geçenleri görmüyor gibiydim. Çok yürümek, çok yorulmak, Saffet’e anlatacağım şeylere aklın yatacağı bir şekil vermek için zaman kazanmak istiyordum. Onun için parkın aşağı kapısından girip oradan Gülhane’ye gitmeye karar vermiştim.</p>
		<p>Parka girdiğim zaman henüz sabah saatleriydi. Buna rağmen ileride ağaçlar arasında tek tük çiftler kımıldıyor, kadınların yüzleri ve kıyafetleri biraz acayip sınıftan oldukları hissini veriyordu. Müzeye çıkan dar yola saptım ve yokuşu çıkarken yine zihnim tamamıyla kendi işime daldı ve muhiti görmez oldum. Bir aralık ince, uzun bir askerin yukarıdan indiğini fark eder gibi oldum ve çok sürmeden tam yolumun üstünde durduğunu hissettim. Bir şimşek gibi aşağıda gördüğüm acayip kadınları düşündüm ve bu saatte parktan her geçen kadının bu acayip sınıfa mensup olarak sayılması imkânı zihnimden geçti, onun için ısrarla başka taraftan geçmek istedim ve yalnız karşımda duran adamın bu hareketimi görür görmez yol vermek için bana âşinâ gelen bir çeviklikle yana sıçradığını görünce başımı çevirdim, baktım:</p>
		<p>— Affedersiniz Hasan Bey, az daha sizi görmeden geçecektim, nasılsınız?</p>
		<p>İnce yüzü bulutlanmış, isteyerek selam verilmemiş bir adam gibi bozulmuştu. Hattâ elini uzatmadığına, sadece bir asker selamı verdiğine dikkat ettim. Bende birdenbire nezaketsizlik etmiş olmanın azabı hasıl oldu. Ve onu tamir etmek istedim. Azize’yi sordum, Boğaziçi’nin ne halde olduğunu sordum, biraz lâkırdıyı uzattım. Yüzündeki karaltı yavaş yavaş kaybolmakla beraber hâlâ bütün vaziyetinde ve başındaki askerî ve resmî katılığı muhafaza ediyordu ve son derece bir gayretle gözlerini gözlerime bakmaktan men ediyordu. Bu defa da dargınlık bana geçti, birdenbire lâkırdımı kestim:</p>
		<p>— İşinize mâni olmayayım. Allahaısmarladık, dedim ve bu defa uzatılan eli ben görmeden süratle yürümeye başladım. Arkama bakmadan onun orada, ayakta bana baktığını, arkamdan gelmek için büyük bir arzu hissettiğini biliyordum. Kalbim olanca şiddetiyle atıyordu, bir haftadır şiddetle mustarip<a class="si-noteref epub-type_noteref" href="#f47" id="backlink-47">47</a> olduğum hırçınlık ve azap geçmişti, ben de arkama dönmek, hiç olmazsa onun orada durup durmadığını anlamak için yanıyordum.</p>
		<p>Gülhane’nin kapısına kadar geldim, fakat Hasan Bey’i gördüğüm dakikadan beri, bugün Saffet’le açık konuşamayacağımı biliyorum. Hem konuşacak ne vardı? Anlatacak bir tek tabiî olmayan şey yoktu, tabiî olmazlık tamamıyla derûnî bir şeydi ve yalnız kalbimde idi. Ben nasıl ona:</p>
		<p>— Saffet, yakışıklı bir zabit gördüm, beğendim, diyecektim; o, bunu o kadar tabiî bulacaktı ki. Ve bundan fazla da bir şey yoktu.</p>
		<p>Gülhane’de Saffet’in ameliyatta olduğunu, görmek için bir saat beklemek lâzım geldiğini haber alınca büyük bir tehlikeden kurtulmuş gibi nefes aldım ve derhal döndüm. Garip bir hisle yine Sultanahmet’e çıkacak büyük kapıyı bıraktım, geldiğim yoldan dönmek için yolu uzattım, öğle saati yaklaşıyor ve hava biraz ısınıyordu.</p>
		<p>Yolun tesadüf<a class="si-noteref epub-type_noteref" href="#f48" id="backlink-48">48</a> noktasına gelince bilmem neden hayret etmediğim ve belki de tahmin ettiğim şeyi gördüm. Hasan Bey, o küçük yokuşta ayakta bekliyordu, bu defa ikimizin de dişleri görünüyor, gözleri parlıyordu. Elime almak için ta uzaktan ince, kavî pençelerini uzatıyordu. Ve elimi alır almaz, hemen, ihtiyatsız<a class="si-noteref epub-type_noteref" href="#f49" id="backlink-49">49</a> ağzına götürüyordu.</p>
		<p>— Hava ne kadar ısındı, deniz kenarına kadar yürümek istemez misiniz?</p>
		<p>— Ben de bu gezintiyi teklif için Saffet’e kadar gittim, fakat ameliyatta buldum.</p>
		<p>Yüzünün yine şiddetle karardığını gördüm.</p>
		<p>— Rahatsız etmezsem ben size refakat edeyim, parkta bu saatte çok acayip insanlar var. Yalnız gezmeniz iyi olmaz, zannındayım.</p>
		<p>Çok mütevazı, çok dost bir tavrı vardı. Ağaçlar arasındaki gölgelere, sevgili ile gezmeye gelmiş bir kadına benzemek endişesine onun efendi vaziyeti mâni idi. Sessizce, beraberce yürüdük. Sarayburnu’na kadar gittik. Bir çocuk kadar heyecanlı ve mesuttum. Konuşmak istemiyordum; yanımda yürüyen insanın da kalbi aynı hislerle sarsılıyordu, biliyordum. Kalplerimiz büyük bir sanatkârın akort ettiği iki güzel keman gibi birbiriyle tamamıyla ahenkli, aynı şarkıları çalıyordu. Deniz kenarından dönerken ikimizde de biraz sonra bitecek olan bu sessiz saadetin matemi başlamıştı. Birbirimizden uzak yürümeye çalıştıkça mıknatıs gibi birbirimizi çekiyorduk.</p>
		<p>— Şu müzika yerine çıkmaz mısınız?</p>
		<p>Oraya da çıktık. Parkın her köşesini, böyle giderse ayrı ayrı tetkik edecektik. Yokuştan inerken içimden, artık muhakkak bu tehlikeli saadete bir son vermeye, kapıda ayrılmaya karar vermiştim. Zihnimde ayrılmak için alacağım katî tavrı düşünürken o, birdenbire başını eğdi, yüzüme baktı. İlk defa gözlerimiz her zamanki zâhirî perdelerini örtmeden heyecanlarıyla birbirlerine baktılar. İkimiz de gafildik, ikimiz de elektrik cereyanı geçmiş gibi titredik, sarsıldık; tatlı bir titreme ile ayakta duramayacak kadar kendimizden geçtik. Bu, bir an içinde geldi, geçti. Birbirimizin sırrını apaçık görmüştük. Fakat ikimiz de ötekine mağlup olmamaya karar vermiş bir pehlivan ruhu taşıyorduk.</p>
		<p>— Taşların üstünde düşeceksiniz, koluma girmez misiniz?</p>
		<p>— Teşekkür ederim, yürüyebiliyorum.</p>
		<p>Dudaklarını ısırdı. Filhakika yolu bozmuşlardı, hattâ biraz ötede büyücek bir hendek vardı. Eteklerim dardı, atlamak imkânı yoktu, ne yapacaktım. Hendeğin başına gelince durdum.</p>
		<p>— Sizin, benim kadar koştuğunuz, benim kadar kuvvetli olduğunuz malum. Fakat buradan atlamaya etekleriniz mâni, sizi geçirmemde ne mahzur görüyorsunuz?</p>
		<p>— Hiçbir mahzur görmem Hasan Bey, yalnız dar eteğin ne kadar manâsız bir şey olduğunu düşünüyorum.</p>
		<p>Çelik gibi bir kol belimden yakaladı, karşıya beraber atladık. Fakat atlarken benden fazla onun başı dönmüş olacaktı ki âdeta kolu belimde, bir an kendisine muvazene<a class="si-noteref epub-type_noteref" href="#f50" id="backlink-50">50</a> aradı. Ömrümde kimsenin kalbinin bu kadar dehşetli bir gümbürtü ile attığını görmeyecektim.</p>
		<p>— Başınız mı döndü, dedim.</p>
		<p>— Hayır, iyiyim, teşekkür ederim.</p>
		<p>Evvelâ sahibini göremediğimiz bir ses seslendi:</p>
		<p>— Maşaallah, çifte kumrular.</p>
		<p>— Mahmuz, çizme yerinde ama cepler tıngır mıngırdır güzelim, sen gene...</p>
		<p>Lâkırdı bitmedi. Ağaçların arasından meydana çıkan iki garip kıyafetli, ağızları ispirto kokan, gözleri kırmızı adamla Hasan Bey gırtlak gırtlağa boğuşuyordu.</p>
		<p>Hasan Bey için endişe, hicap<a class="si-noteref epub-type_noteref" href="#f51" id="backlink-51">51</a>, azap hepsi birden bu sabahın zaafını ödedi. Aşağıda dolaşan bir polis koşup geldiği zaman Hasan Bey’in kalpağı çamurlu, yüzü mosmordu, iki genç külhanbeyinden biri yerde, öteki burnundan akan kanı kırmızı mendiliyle durdurmaya çalışıyor ve durmadan küfür ediyordu.</p>
		<p>Hasan Bey sakin ve kavî görünüyordu, polise adresini verdi.</p>
		<p>— Hanım hemşiremdir, bu efendiler terbiyesizlik ettiler. Hemşiremin karakola gelmesine lüzum yok, ben kendisini bir arabaya bindireyim ve karakola gelir izahat veririm.</p>
		<p>Polis hürmetle selâm verdi. Parkın kapısına kadar sessiz yürüdük. İkimizin de içinde nihayetsiz bir utanma vaziyeti vardı. Son dakika ayrılırken elimi biraz kuvvetli parmakları arasında tuttu. Titreyen bir sesle:</p>
		<p>— Sizi bu sıkıntılı vaziyete soktuğuma ne kadar müteessirim bilseniz.</p>
		<p>Ben gülerek:</p>
		<p>— Teessürünüzü iki zavallı adam ödedi galiba!</p>
		<p>— Öldürmediğime çok nâdimim, ucuz kurtuldular.</p>
		<p>Güldük ve ayrıldık. Tramvayla döndüm ve gelirken bu hadiseden sana ve Saffet’e bahsedip etmemeyi düşündüm. Fakat bahsetmek arzusu tasavvurda kaldı.</p>
		<p>O akşam Azize telefon etti. Akşam yemeğine beni Saffet’le beraber Pera Palas’a davet ediyordu. Yemekten sonra gece otomobille Boğaziçi’ne gidecektik ve ertesi gün cuma idi, hava iyi olursa Boğaziçi’nde gezecektik. Telefonla Saffet’i davet etmiş, benim kabul etmem şartıyla muvafakatini<a class="si-noteref epub-type_noteref" href="#f52" id="backlink-52">52</a> almıştı. Yalvarıyordu. Benim umumî yerleri sevmediğimi biliyordu, fakat ne olurdu. Annesi onu Hasan’la yalnız, ancak biz bulunursak bırakacaktı. Her zamanki manâsız ve çocuk sesinde yalvarırken biraz kısılan bir ihtiras dalgası vardı.</p>
		<p>Akşam Saffet’le Pera Palas’a girdiğimiz zaman, onlar gelmişler, yemek salonunda dört kişilik bir masa işgal etmişlerdi. Saffet gözlüklü kocaman başı, iyi ütülenmiş smokiniyle belli başlı bir âlim halini almıştı. Azize mavi bir tuvalet, mavi şifon örtülerle altın saçları, mavi gözleri, biraz boyası fazla kaçan küçük yüzüyle çok kibar olmasa bile dikkati çekecek derecede güzel görünüyordu. Hasan Bey dar üniforması içinde ince, uzun vücuduyla, yanmış, ince başıyla smokin ve açık tuvaletler arasında çok cazip bir tezat yapıyordu. Saffet’le Hasan’ı birbirine Azize takdim etti. “Zeyno’nun nişanlısı” derken kelimelerin üstünde isteyerek durduğu hissini aldım. Buna mukabil “Yeğenim Binbaşı Hasan” derken bunda “nişanlım Binbaşı Hasan” diye anlaşılmasını isteyen bir manâ vardı. Hasan Bey çok ciddî ve kayıtsız bir tavırla bizi selâmladı. Halbuki Saffet açık kalbiyle onu derhal sevmiş ve büyük bir samimiyet gösterivermişti.</p>
		<p>Elektrik, müzik, renk ve biraz sonra da dans başladı. Dört genç insanın mesut olması için, eğlenmesi için her şey vardı. Hattâ bir iki haftadır durmadan dinlenmeden çalışmış olan Saffet’in bir çocuk gibi neşelendiğini, ayağını hafif hafif müzikle yere vurduğunu, dans etmek için gözümün içine baktığını hissettim.</p>
		<p>Ben güldüm, umumî yerlerde hiç dans etmemiştim. Kaideyi bozamazdım. Benim biraz ağır ve oldukça suratsız tavrıma karşı Azize biraz yapmacık olduğunu hissettiğim çılgın bir neşe gösteriyor ve Hasan Bey’e çok asrî<a class="si-noteref epub-type_noteref" href="#f53" id="backlink-53">53</a> bir genç kız tavrıyla görünmek istiyordu. Azize, gülerek:</p>
		<p>— Bunlardan hayır yok Doktor, dedi, Zeyno bir softa kadar mutaassıp<a class="si-noteref epub-type_noteref" href="#f54" id="backlink-54">54</a>, zabit yeğen de dans etmeyi yeni öğreniyor, haydi biz kalkalım.</p>
		<p>Küçük mavili kız, şişman, siyahlı genç adam; salonda dönen iki yaşlıca Amerikalı çift arasına karıştıkları zaman biz Hasan Bey’le baş başa kaldık. Bir zaman birbirimize bakmadık, sonra ben dans edenlerle meşgul göründüm; fakat o durmadan gözlerimi arıyordu; biliyordum, gündüzki hadiseden kimseye bahsedip etmediğimi öğrenmek istiyordu. Fakat vakanın kahramanı olması o vakadan tekrar bahsetmekten onu men ediyordu. Ben de biliyordum ki bundan başkalarına bahsedebilsem, bu vakayı gülünç bir sergüzeşt<a class="si-noteref epub-type_noteref" href="#f55" id="backlink-55">55</a> diye orada, Azize ile Saffet’e söylesem, aramızda hasıl olan bu iki cürüm ortaklığı, aynı sırrı paylaşan iki insan halinden kurtulacaktık. İkimiz de aynı şeyle meşgul, fakat birbirimize bir şey söyleyemeyecek kadar müsavi<a class="si-noteref epub-type_noteref" href="#f56" id="backlink-56">56</a> cesaretsizlik gösteren iki dilsiz insan gibi sustuk. Sonra o, tabiî olmaya çalışarak:</p>
		<p>— Doktor iyi dans ediyor, dedi.</p>
		<p>— Evet, Azize de iyi dans ediyor, siz ne zaman dans öğrenerek nişanlınız... Affedersiniz, yeğeninizle oynayacaksınız?</p>
		<p>Nişanlınız derken kızaran Hasan Bey, bunu tashih de etmedi<a class="si-noteref epub-type_noteref" href="#f57" id="backlink-57">57</a>. Dalgın ve kayıtsız, Saffet’le Azize’yi süzdükten sonra bana dikkatle baktı, sadece:</p>
		<p>— Azize ile boylarımız uymuyor, sizinle iyi dans edebileceğimi zannediyorum, boylarımızda çok uyan bir ahenk var, öyle bulmuyor musunuz?</p>
		<p>— Farkında değilim.</p>
		<p>— Benimle dans etmez misiniz?</p>
		<p>— Her halde Pera Palas’ta değil.</p>
		<p>— O halde çabuk dönelim, yalıda gramofon var.</p>
		<p>— Bu akşam zannetmiyorum.</p>
		<p>— Ben acemiyim diye mi benimle dans etmiyorsunuz?</p>
		<p>— Hatırıma gelmedi. Her halde bu akşam yalnız Azize ile iktifa ediniz<a class="si-noteref epub-type_noteref" href="#f58" id="backlink-58">58</a>.</p>
		<p>— Bana her vakit kurşunî gözlü güzeli çektirmek istiyorsunuz.</p>
		<p>Gülüyordu, fakat sesi acı idi ve benim müşterek, hiçbir an tanımayan, yabancı ve kayıtsız tavrımdan yaralanmıştı. Azize döner dönmez, Hasan Bey gitmek istediğini söyledi. Azize soruşturan gözleriyle Hasan Bey’in Saffet’i kıskanıp kıskanmadığını tetkik etmek istiyordu.</p>
		<p>Otomobilde Azize önde oturan Saffet’le durmadan şaka ediyor, gülüyordu. Otomobil dağ [yolun]dan gidiyordu, Boğaziçi tepelerinin sonsuz ve mavi toprak açıklığındaki hulyalı, uzak sislere bakıyordum. Hasan Bey birdenbire başını çevirdi, alaylı bir sesle:</p>
		<p>— Siz de benimle şakalaşınız Zeyno Hanım, dedi.</p>
		<p>Azize cevap verdi:</p>
		<p>— Bizi kıskandınız mı?</p>
		<p>— Bunu Zeyno Hanım’a sormak icap eder.</p>
		<p>Bu cümle Azize’nin ima etmek istediği mahremiyet ve muhabbeti öyle bir kırıyordu ki Azize’nin neşesi kaçmış gibi idi. Fakat Saffet etrafındaki bu kalp ağrılarından hiç haberli değildi. Hasan Bey’le ordunun sıhhati hakkında ciddî bir konuşmaya başladı.</p>
		<p>Yalının kapısında inince Saffet kolumdan tuttu, çekti.</p>
		<p>— Biz Zeyno ile rıhtıma biraz gidip geleceğiz.</p>
		<p>Hasan Bey, oldukça katı bir asker selamıyla yanımızdan çekildi. Azize ile yalının büyük kapısından elektrikli avluya daldı. Saffet çok neşeli ve memnundu, kolu belimde hiçbir perdesi bir perdesine uymayan bir talebe şarkısı söylemeye çalışıyor, yanımda sarkan elimi arkadaşlıktan fazla bir dikkatle tutup şişman yanaklarına götürüyor ve zorla okşatıyordu.</p>
		<p>— Bu Hasan Bey çok iyi bir çocuk, aferin Azize’ye. Fakat pek Azize’ye âşık görmedim. Sen ne dersin?</p>
		<p>— Bana âşık gibi görünüyor, dedim.</p>
		<p>Niçin dedim, bilmiyorum, Göksu’ya giderken Azize’ye nasıl uysal gözlerle baktığını hatırladım galiba. Saffet’in neşesi daha çok arttı. Yavaş yavaş döndük, yalının kapısı aralıktı, ittik girdik ve yine kol kola merdivenlerden, yavaş yavaş çıktık.</p>
		<p>Salona yaklaştıkça vuzuh peydâ eden<a class="si-noteref epub-type_noteref" href="#f59" id="backlink-59">59</a>, evvelâ müphem bir mırıltıya benzeyen bir piyano sesi duyduk. Tatlı ve uzak, bizden ayrı bir âlemi ifade eden bir havayı bir tek parmakla piyanoda çalıyordu. Çok yumuşak ve hususî bir temasla piyano bir insan sesi gibi o acayip havayı tane tane perdeleriyle, garip bir ısrarla tekrar ediyordu. Ve bu havayı, bilmem neden, ıssız ve kurak bir beyabanda<a class="si-noteref epub-type_noteref" href="#f60" id="backlink-60">60</a> yalnız giden bir atın nal seslerine benzettim. O kadar yalnız, uzak ve güzide<a class="si-noteref epub-type_noteref" href="#f61" id="backlink-61">61</a> bir sesti. Odaya yaklaşınca heyecandan kısılmış gibi arada tutulan güzel ve yanık bir erkek sesinin Kürtçe olduğunu anladığım bu havayı harikulâde bir değişiklikle, kâh mütehakkim<a class="si-noteref epub-type_noteref" href="#f62" id="backlink-62">62</a> bir huşûnetle<a class="si-noteref epub-type_noteref" href="#f63" id="backlink-63">63</a>, kâh zebûn<a class="si-noteref epub-type_noteref" href="#f64" id="backlink-64">64</a> ve yalvaran bir yumuşaklıkla söylediğini duydum:</p>
		<p>— Hey Zeyno, Zeyno, Zeyno!</p>
		<p>Saffet kapıyı açınca kalın ve açık sesiyle güldü:</p>
		<p>— Kırk yıllık hamal türküsünü ne güzel ve ne yeni bir şey gibi söylüyorsunuz, Hasan Bey.</p>
		<p>Elektrik ışığı içinde piyanonun önünde biraz eğilmiş başıyla şarkısını söyleyen Hasan Bey birdenbire ayağa kalktı.</p>
		<p>Biraz mahzun görünen yüzü bizi görür görmez açıldı.</p>
		<p>— Azize elbise değiştirmeye gitti, hanımefendi komşuda imiş, ben de Şark’ta öğrendiğim bu şarkıyı çıkarmaya çalışıyorum.</p>
		<p>— Yalan söylemeyelim, çıkarır gibi değil, çok defa çalmış gibi, söylemiş gibi şarkıya sahip görünüyorsunuz.</p>
		<p>Beyaz dişlerini cazip bir samimiyetle açtı:</p>
		<p>— Hakkınız var Zeyno Hanım, hem çalar hem söyler hem de oynarım!</p>
		<p>Sonra boğazımı tıkayacak kadar tabiî kudret ve hasretiyle beni altüst eden erkek sesi, ıslıkla aynı havayı tekrara başladı. Şaşılacak bir vezni, bir ahengi vardı, kolu havada ağır ve ölçülü hereketlerle ince, uzun vücudu dalgalanarak odada oynamaya başladı. Sonra aynı yarı alaylı, yarı mahzun yüzüyle yaklaştı, elimden tuttu çekti, beraberce onun ıslık çaldığı tatlı hava ile birbirinden kollarımızın uzunluğu kadar ayrı olan vücutlarımız, aynı dolanma ve ahenkle kımıldayarak oynamaya başladık. Saffet şişman ellerini çırparak kapının önünde havaya uymaya çalışıyor ve gülüyordu. Elektrik avizesi altındayız. Şimdi derin bir yerinden kavrayan bu dalgalı ve çeşitli aşk ve raks havasıyla sallanarak, dalgalanarak ve fakat ayaklarımız, kollarımız, vücutlarımızın her zerresinde aynı dalgalanma ve hareketi yaparak büyük daireler çizip dönüyorduk, her [dönüşte] büyük aynada yüzü ciddî ve ağır, gözleri önünde, başı açık genç ve ince zabitle; uzun, ince saçları çıplak boynunda uçarak dönen kızı el ele görüyordum. Ne oda ne fikir ne mazi, bir şey kalmamıştı. Yalnız vücutlarının her zerresi ilâhî bir ahenkle aynı hareket ve dalga içinde, coşkunluk içinde oynayan iki insandık ve ilk defa birbirimizi gördüğümüz bu aynada, bu harikulâde zevk ve baygınlığı seyrediyorduk. O akşam ilk defa, ölmez resimlerde gördüğüm birinci buseyi<a class="si-noteref epub-type_noteref" href="#f65" id="backlink-65">65</a> birbirinden alan genç başların ifadesini etimde, kemiğimde anladım. Durmamak, daima, daima bu ahenkle oynamak istiyordum.</p>
		<p>Kapının açıldığını duymamış olacağız, aynada uzun kolları kadar birbirinden uzak, el ele oynayan zabitle, koyu başlı kızın karşısında bebek gibi pembeler içinde süslü bir kadın oyuncağı kadar zarif Azize’yi gördüm. Hissiz, mavi gözlerinde şaşılacak bir ıstırap vardı; küçük elini uzatarak geldi, serbest eli havada, başını da vücuduyla sallayarak, ıslık çalarak dönen zabitin havadaki elini yakaladı. Bu raksın manâsını ıstırapla sezen bu genç kız, bu ahengin içine atılmış, bozmak istiyordu.</p>
		<p>— Maşallah, bir kırmızı mendil, bir de cepken olsa...</p>
		<p>İkimiz de uykudan uyanır gibi durduk. Saffet gülüyordu. Ben de gülmeye çalıştım, Hasan Bey daldığı rüyalı uykudan uyanmak istemiyormuş gibi bu defa da Azize ile aynı ağır ahenk[le] oyununu devam ettirmek istedi. Fakat şimi<a class="si-noteref epub-type_noteref" href="#f66" id="backlink-66">66</a> ve fokstrotla<a class="si-noteref epub-type_noteref" href="#f67" id="backlink-67">67</a> sıçramaya alışan alafranga vücut bu beyabandan gelen ahengi sezemedi, çarçabuk oyun bozuldu. Azize içinden gelen rahatsız edici hissi öldürmek için gramofonu kurmuş, Saffet’i yakalamış, sallanarak, titreyerek şiminin seri hareketleriyle dönüyordu. Saffet gülerek haykırıyordu:</p>
		<p>— Zeyno, sen de Hasan Bey’e şimi öğret, haydi...</p>
		<p>Ben bir koltukta ayak ayak üstüne atmış oturan Hasan Bey’e gittim. Vücudum muazzam bir baygınlıktan sonraki tatlı uyuşukluk ile yumuşamıştı. Gözlerimle gülerek Hasan Bey’in önünde eğildim ve elimi uzattım, elimi tuttu, yavaşça dudaklarına götürdü. Fakat öpmeden, birdenbire güneş gibi tutuşan sarı gözleri gözlerime daldı ve akan, yakan nazarlarıyla gözlerinden kalbime kadar gitti. Bir şey soruyor gibiydi, elimi çektim ve döndüm.</p>
		<p>Yatak odasına gittiğim vakit dizlerim tutmuyor, başım, ellerim yanıyordu.</p>
		<p>İki sarı ateş, aşkı olanca ateşi ve tehlikesiyle vücudumda tutuşturmuştu.</p>
		<p>Hasan Bey, şehirlerin erkeği değildi. Onun için beyabanlarda, tehlikede, ateşte insana eş olmalıydı. O kadar iptidaî, fakat tabiattan gelen bir kudreti vardı ki ertesi sabah bana evlenme teklif ederse kabul etmeye, Saffet’i, Azize’yi, her şeyi tepmeye, fırlatıp atmaya karar verdikten sonra, parmaklarıma parmaklarının sarılışındaki tahakkümü, sesindeki hararetli ve ateşli zulmü, ateşli gözlerindeki arzusunun ıstırap veren, acıtan hatırasını unuttum ve parça parça oluncaya kadar dayak yemiş bir adam gibi uyudum. Sabaha kadar; saatler süren, uçurum kadar geniş bir hendek üstünde, demir gibi bir kol belimden yakalamış beni atlatıyordu ve boş, karanlık fezada yanımda bir kalp, bir daha hissedemeyeceğim hızla, bir arzu ile atıyor, atıyordu.</p>
		<p>Gözlerime güneş gelmiş olacak ki, yüzüm yanıyordu, ince bir neşeyle:</p>
		<p>— Hey Zeyno, Zeyno, Zeyno... diye uyandırdı.</p>
		<p>Azize üstüme eğilmiş, beyaz pijaması içinde bir bebek gibi gülüyordu. Gözlerinin yanı biraz çürümüş olmasına rağmen içi tuhaf bir ateşle yanıyordu.</p>
		<p>— Zeyno’cuğum, dedi. Hasan beni dün akşam öptü, anlıyor musun, öptü. Artık nişanlanmamızı teklif etmemesi kabil değil, değil mi?</p>
		<p>Elimle ittim ve yorganı başıma çektim. Hâlâ o hava, o hareket, o gözler ve o temas. Fakat artık zevkin yanında, çok, çok ıstırap vardı. Başıma çok ağır bir darbe yemiş gibiydim. Hızla kendimi toplamak lazımdı. Bütün manâsını anlayamadığım bir kırıklık ıstırabı arasında en evvel izzeti nefsimi kurtarmak lazımdı. Tahlil edersem Hasan Bey’in hareketinde hiçbir fevkalâdelik, hiçbir taşkınlık yoktu. Nişanlanacağı, sevdiği kızın arkadaşına biraz hürmet, biraz da arkadaşça bir muhabbet göstermişti. Nazarları ve yüzü benim kendi kalbimde kaynayan şeyin bir aksi idi. Ben Hasan Bey’de bir zaaf görmek istemiş ve görmüştüm. Hem böyle basit bir erkek, biraz erkeğe benzer, daima talebe hayatı yaşar bir kızla ne yapacaktı? Öyle zarif kadın, öyle süslü ve bebek gibi bir kız kendisi için yanıp tutuşurken... Tabiîliğine kendim de hayret ettiğim bir esneme ve gerinme ile güya kendimi daldığım uykudan uyandırdım. Aynanın karşısında tuvalet yapan küçük gölgeye seslendim:</p>
		<p>— Azize’ciğim sen demin iyi bir şeyler söylüyordun, galiba yakında düğün ha!</p>
		<p>O, biraz sevinmiş gibi; fakat hâlâ benim o kadar mühim havadise rağmen, yorganı başıma çekmemden duyduğu kadın endişesinden kurtulmamış olacak ki yarım bir dargınlıkla:</p>
		<p>— Biraz geciktin, Zeyno!</p>
		<p>— A yavrum, dün gece geç yattık, sahi sen daha geç yattın, nişan kararlaştırıldı, değil mi Azize’ciğim?</p>
		<p>— Sen hakikat uyku sersemisin; dur, yatağının yanına geliyorum.</p>
		<p>Geldi ve anlattı. O başka türlü anlattı. Fakat benim vardığım netice şu idi: Azize, o kelebek ruhlu çocuk, sefir karısı olmak ve hayatını Avrupa’nın kibar dünyasında geçirmek hülyasını kuran süslü kız, şimdi Hasan Bey’i, yani parasız ve mevkii, rütbesi yüksek olmayan genç yeğenini seviyordu. Bunun sebebini kendi tahlil etmiyordu. Fakat ben biliyordum. Evvelâ kurduğu cazip kadın ağına başka gençler kadar Hasan Bey kolay düşmemişti. En garibi kayıtsız da değildi. Fakat Azize’nin o kadar güzelliğine, içtimai mevkiine, servetine, hattâ her zaman muvaffak olduğu kadın ihtimamlarına rağmen mütehakkim ve serbest kalmıştı. Fakat bir balmumu gibi eritemediği bu asker yeğeninin aynı zamanda vurgun ve zayıf göründüğü dakikaları olmuştu. </p>
		<p>Çok defa Azize, içinden, yeğenini iyice kendisine çektikten sonra evlenme teklif ederse reddetmeye ve bu suretle onun katı ve metin tavrından intikam almaya karar vermişti. Fakat bu beklediği teklif bir türlü gelmiyordu. Hasan Bey’in kendisini kıskandığını, sevdiğini zannediyordu. Hattâ dün akşam Saffet’le dans etmesini bile şüphesiz kıskanmıştı. Bundan başka Azize, sanatkâr terzilerin elinden çıkan zarif tuvaletleriyle, boyalarıyla, göründüğü zaman çok zaaf gösteriyordu. Kaç defa ellerini öpmüş, saçlarını okşamıştı. Nihayet dün akşam biz çekildikten sonra Azize ona tekrar dans öğretmeye çalışırken birdenbire Azize’yi öpmüştü. Azize bu buseyi izdivaç teklifi takip edeceğine o kadar emindi ki, Hasan Bey’i o da öpmüş:</p>
		<p>— Nihayet, söyle bakalım, demişti. Fakat buna karşı, Hasan Bey başını ellerinin içine almış birdenbire ağlamıştı. Azize, Hasan’ın kendisine âşık olduğuna kani olmak istiyordu. Bütün tavrı onu gösteriyordu. Fakat işin içinde Hasan Bey’in ruhunda bir sır noktası vardı ki ona nüfuz edemiyordu... O acaba ne idi? İşin içinde Hasan Bey’in peşinden koşan başka bir kız mı vardı? Çünkü yanlarında oturan Hasan Bey, uzun uzun ortadan kayboluyor, Azize’ye malum olmayan yerlerde geziyordu. Bu kısmını anlatırken belki de şuurlu olmayan bir şüphe ile Azize benim yüzümü, gözlerimi arıyor, fikrimi soruyordu. Ben, Hasan Bey’i az gördüğümü, tetkike zaman bulamadığımı, fakat her halde Azize’yi sevdiğine kani olduğumu samimiyetle söyledim. O zaman Azize birdenbire boynuma atıldı, hıçkıra hıçkıra ağladı. Azize’ye acıdığımı zannetmiyorum; fakat her halde hayatta her genç ve güzel kadına incizap duyacak olan bu kavî erkek, bu ateşli mizaç, Azize’yi istiyor, kendi görüşüne göre seviyordu.</p>
		<p>O gün soğuk bir gün geçti. Yürüdük, yemek yedik, çay içtik; fakat akşamki çılgın neşeyi bulamadık. Azize hassas, hülyalı bir tavır almış, durmadan Hasan Bey’in gözlerini arıyor, onunla yalnız kalmaya çalışıyordu. Hasan Bey’in de o gün her zamandan fazla Azize’ye zaaf gösterdiğine kaniyim. Ben birdenbire zaten manevî olan ve zaman zaman birbirimizin ruhuna giriverdiğimiz sahayı kapamıştım. Gözlerim içinde kalbim, beni ifade eden yolların üstüne resmî ve kayıtsız bir perde çekmişti. Hasan Bey’de biraz yaralanmış bir tavır vardı. Fakat o da fazla resmî bir tavır alıvermişti. En sıcak saha, o gün Saffet’le Hasan Bey’in yeni başlayan dostlukları, arkadaşlıkları idi. Saffet’e sordum:</p>
		<p>— Bu basit, oldukça cahil zabitten ne anlıyorsun?</p>
		<p>— Çok cazip ve mert çocuk, arkadaşlarımın en samimi, en iyisi belki o olacaktır.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f38"><a class="si-backref" href="#backlink-38">38</a><span class="si-footnote-text">. Belli ederse.</span></div>
		<div class="si-footnote html5_aside epub-type_footnote" id="f39"><a class="si-backref" href="#backlink-39">39</a><span class="si-footnote-text">. Dayandıran.</span></div>
		<div class="si-footnote html5_aside epub-type_footnote" id="f40"><a class="si-backref" href="#backlink-40">40</a><span class="si-footnote-text">. Unsurlarla.</span></div>
		<div class="si-footnote html5_aside epub-type_footnote" id="f41"><a class="si-backref" href="#backlink-41">41</a><span class="si-footnote-text">. Sinir sisteminin.</span></div>
		<div class="si-footnote html5_aside epub-type_footnote" id="f42"><a class="si-backref" href="#backlink-42">42</a><span class="si-footnote-text">. Korunma.</span></div>
		<div class="si-footnote html5_aside epub-type_footnote" id="f43"><a class="si-backref" href="#backlink-43">43</a><span class="si-footnote-text">. Kolay.</span></div>
		<div class="si-footnote html5_aside epub-type_footnote" id="f44"><a class="si-backref" href="#backlink-44">44</a><span class="si-footnote-text">. Hayal gücüm.</span></div>
		<div class="si-footnote html5_aside epub-type_footnote" id="f45"><a class="si-backref" href="#backlink-45">45</a><span class="si-footnote-text">. Alışkanlıklarımın.</span></div>
		<div class="si-footnote html5_aside epub-type_footnote" id="f46"><a class="si-backref" href="#backlink-46">46</a><span class="si-footnote-text">. Açıklıkla.</span></div>
		<div class="si-footnote html5_aside epub-type_footnote" id="f47"><a class="si-backref" href="#backlink-47">47</a><span class="si-footnote-text">. Acıyla çekmekte.</span></div>
		<div class="si-footnote html5_aside epub-type_footnote" id="f48"><a class="si-backref" href="#backlink-48">48</a><span class="si-footnote-text">. Karşılaşma.</span></div>
		<div class="si-footnote html5_aside epub-type_footnote" id="f49"><a class="si-backref" href="#backlink-49">49</a><span class="si-footnote-text">. Sakınmadan.</span></div>
		<div class="si-footnote html5_aside epub-type_footnote" id="f50"><a class="si-backref" href="#backlink-50">50</a><span class="si-footnote-text">. Denge.</span></div>
		<div class="si-footnote html5_aside epub-type_footnote" id="f51"><a class="si-backref" href="#backlink-51">51</a><span class="si-footnote-text">. Utanç.</span></div>
		<div class="si-footnote html5_aside epub-type_footnote" id="f52"><a class="si-backref" href="#backlink-52">52</a><span class="si-footnote-text">. Onayını.</span></div>
		<div class="si-footnote html5_aside epub-type_footnote" id="f53"><a class="si-backref" href="#backlink-53">53</a><span class="si-footnote-text">. Modern.</span></div>
		<div class="si-footnote html5_aside epub-type_footnote" id="f54"><a class="si-backref" href="#backlink-54">54</a><span class="si-footnote-text">. Bağnaz.</span></div>
		<div class="si-footnote html5_aside epub-type_footnote" id="f55"><a class="si-backref" href="#backlink-55">55</a><span class="si-footnote-text">. Macera.</span></div>
		<div class="si-footnote html5_aside epub-type_footnote" id="f56"><a class="si-backref" href="#backlink-56">56</a><span class="si-footnote-text">. Eşit.</span></div>
		<div class="si-footnote html5_aside epub-type_footnote" id="f57"><a class="si-backref" href="#backlink-57">57</a><span class="si-footnote-text">. Düzeltmedi.</span></div>
		<div class="si-footnote html5_aside epub-type_footnote" id="f58"><a class="si-backref" href="#backlink-58">58</a><span class="si-footnote-text">. Yetininiz.</span></div>
		<div class="si-footnote html5_aside epub-type_footnote" id="f59"><a class="si-backref" href="#backlink-59">59</a><span class="si-footnote-text">. Açıklık kazanan.</span></div>
		<div class="si-footnote html5_aside epub-type_footnote" id="f60"><a class="si-backref" href="#backlink-60">60</a><span class="si-footnote-text">. Çölde.</span></div>
		<div class="si-footnote html5_aside epub-type_footnote" id="f61"><a class="si-backref" href="#backlink-61">61</a><span class="si-footnote-text">. Seçkin.</span></div>
		<div class="si-footnote html5_aside epub-type_footnote" id="f62"><a class="si-backref" href="#backlink-62">62</a><span class="si-footnote-text">. Hükmeden.</span></div>
		<div class="si-footnote html5_aside epub-type_footnote" id="f63"><a class="si-backref" href="#backlink-63">63</a><span class="si-footnote-text">. Sertlikle.</span></div>
		<div class="si-footnote html5_aside epub-type_footnote" id="f64"><a class="si-backref" href="#backlink-64">64</a><span class="si-footnote-text">. Ezilmiş.</span></div>
		<div class="si-footnote html5_aside epub-type_footnote" id="f65"><a class="si-backref" href="#backlink-65">65</a><span class="si-footnote-text">. Öpüşü.</span></div>
		<div class="si-footnote html5_aside epub-type_footnote" id="f66"><a class="si-backref" href="#backlink-66">66</a><span class="si-footnote-text">. (İng.) <em>Shimmy. </em>1920’lerde meşhur olan, vücudu titreterek yapılan caz dansı.</span></div>
		<div class="si-footnote html5_aside epub-type_footnote" id="f67"><a class="si-backref" href="#backlink-67">67</a><span class="si-footnote-text">. (İng.) <em>Fox-trot. </em>(Tilki adımı.) İki kişinin birlikte oynadığı Anglosakson kökenli dans.</span></div>
	</div>
</body>
</html>