<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">5</h1>
			<h2>Zeyno’nun jurnalinden</h2>
		</div>
		<p class="date"><em>1 Teşrinisâni</em><a class="si-noteref epub-type_noteref" href="#f83" id="backlink-83">83</a><em>, Ayastefanos</em></p>
		<p>Isırıcı bir soğuk var. Hala Hanım odamın sobasını yaktırmış, sobanın önündeki koltukta ısınırken balkonun geniş camlarından denize doğru uzanan, renksiz ve düz toz toprak sahası, biraz yeşilimtrak, ufuksuz denizle biten hattına kadar gözlerimi işgal ediyor. Ayastefanos’un ne garip ve çıplak bir ışığı var! İstanbul’dan sonra buraya gelince insana üstünden tentesi kalkmış bir çardakta oturuyorum hissi geliyor. Akşama kadar burada yalnızım. Hala Hanım’a Saffet talimat vermiş olacak ki, arada tatlı bir tebessümle hatırımı soruyor, sonra ev işiyle meşgul olmak için beni yalnız bırakıyor. Beraber bazı kitaplar getirdim, fakat canım okumak istemiyor. Burada beni mütemadiyen<a class="si-noteref epub-type_noteref" href="#f84" id="backlink-84">84</a> kollayan müziç<a class="si-noteref epub-type_noteref" href="#f85" id="backlink-85">85</a> çocuklardan kaçmışım zannediyorum. Azize, çocuk güzelliğiyle, Hasan Bey, inatçı ve musir<a class="si-noteref epub-type_noteref" href="#f86" id="backlink-86">86</a> bir şekilde beni takip eden garip tesiriyle rahatsız edemeyecek. Aşklarını yapayalnız, manâsız muhitlerinde yaşayabilseler. Ben yalnız kalmaktan memnunum. Gerçi içimde daha derin, daha koyu bir hüzün var, fakat yine buraya gelmiş olduğuma memnunum. Akşam Saffet gelecek, buna da memnunum. Hastaneye yahut tımarhaneye kapanan yalnız bir adam, münferit<a class="si-noteref epub-type_noteref" href="#f87" id="backlink-87">87</a> ziyaretçisini nasıl telakki ederse, ben de acaba Saffet’i öyle mi telakki edeceğim diye kendimi tarttım, sonra bu teşbihe<a class="si-noteref epub-type_noteref" href="#f88" id="backlink-88">88</a> kendi kendime güldüm.</p>
		<p>Saffet’le evlenirsek işte hayatım tıpkı böyle olacak. Akşam trenine onu almaya gideceğim, yan yana konuşarak geleceğiz, yemek yiyeceğiz. Heyecansız ve samimî, biraz sıkıntılı akşamlar geçecek. Kim bilir her kadının sıkıntılarının mükâfatını veren, gül yaprağı gibi küçük eller, sessiz sofalarda akis yapan küçük ayaklar bir gün gelemez mi? Her halde hayatın ufku o kadar kapalı ve karanlık olmayabilir.</p>
		<p>Akşam tıpkı dediğim gibi oldu: Hala Hanım hep yanımızda oturdu. Yatmadan Saffet bileklerimi tuttu, güya beni muayene etti. Sonra cebinden bir şişe çıkardı, bir kaşık içirdi, kuvvetli bir müsekkin<a class="si-noteref epub-type_noteref" href="#f89" id="backlink-89">89</a> olacak ki bu satırları yazarken esnemekten çenelerim ayrılıyor. İstanbul’da iken hasretini çektiğim ıstırapsız ve sakin ihtiyarlık işte böyle olacak, nebat<a class="si-noteref epub-type_noteref" href="#f90" id="backlink-90">90</a> gibi karanlıkta yatmak, güneşte kalmak.</p>
		<div class="double html5_section">
			<p class="date">8 Teşrinisâni</p>
			<p>Bu sabah kar yağacak kadar soğuktu. Hakikat, öğleden sonra tül kadar zarif ve ince bir beyaz tabaka bütün çıplak ovayı sardı; rüzgâr oynak bir nefes gibi yerlerden karları üflüyor; havada beyaz bir toz tabakası uçuruyordu. Bana, iç içe, şeffaf toz ufuklarıyla bölünmüş gibi gelen mütemadi beyaz ve ince bir hareketle kımıldayan ovaya uzun uzun gitmek arzusu geldi. Elime bir baston aldım, uzandım; gittim, gittim; kulaklarımda, gözlerimde soğuk fakat hafif rüzgâr, şaka eder gibi, bana bir şey söylemek ister gibi beyaz, soğuk tozlarını püskürerek dolaşıyor. Ben bir şey düşünüyorum. Tabiatın hareketi ve beyaz raks arasında gidiyorum, gidiyorum. Bir haftadır bir nebat, bir ihtiyar gibi sakin ve mütemadiyen uyku zamanını bekleyen bir halim vardı. Bugün içimde genç ve uyanık bir kuvvet çekişiyor, fakat bu kuvveti hiç uyandırmak istemem. Gözlerini açar açmaz bir dakikanın saadeti arkasından bitmez tükenmez faydasız ıstıraplar getirir.</p>
			<p>Eve dönerken uzaklardan trenin düdüğünü duydum. Kulaklarım o kadar rüzgârın dedikleriyle, uzak dalgaların çağlayan ahengiyle meşguldü ki, hayatın gündelik hakikatlerine davet eden bu düdük içimde bir şey yırttı. Saffet’i almak için istasyona yetişmek imkânı kalmamıştı. Fakat o eve gelir de beni bulamazsa arkamdan gelecekti. Oynak, şeffaf, uçan kar tozları arasında Saffet’in şişman gölgesini arayarak geliyordum. Eve yaklaşırken iki aydan beri ilk defa dudaklarımda şarkı söylemek için kımıldayan bir şekil hissettim.</p>
			<p>Kapıyı Nesrin açtı ve sırıttı. </p>
			<p>— Yukarıdalar, dedi. Demek Saffet gelmiş, sobanın önünde ısınıyordu. Merdivenleri ikişer ikişer atlayarak çıktım, kapıyı ittim, girdim.</p>
			<p>— Seni tembel, seni... diye başlamak istiyordum. Vücudumun soğuktan, sahradan topladığı bütün kudretle kalbim çarptı, kapıya dayandım kaldım.</p>
			<p>Azize’nin küçük yüzü gömülmüş gibi duran kocaman kürkünü çıkarmak için eğilmişti. Kalpağında, henüz çıkarmadığı asker paltosunun kürklerinde, hattâ kirpiklerinde karlar toplanmıştı. Evvelâ beni o gördü, beyazlanmış kirpiklerinin arkasında sarı gözleri parladı zannettim. Azize bir kolu çıkmış, bir kolu kürkte üzerime atıldı:</p>
			<p>— Seni hiyanet seni, haber vermeden kaçarsın ha, biz seni işte böyle buluruz.</p>
			<p>— Saffet’ten mi haber aldınız?</p>
			<p>— Tabiî, ben sende bir hafta kalacağım. Hasan da burada bir asker arkadaşının evinde kalacak, tüfeğini, köpeklerini getirdi, av yapacak. Saffet ne tuhaftı görsen, gece on buçuktan fazla oturmamak şartıyla bize buraya gelmeye lütfen izin verdi. Sende bir uykusuzluk hastalığı mı varmış ne imiş. Ama çok iyileşmişsin Zeyno’cuğum.</p>
			<p>Onları görmek de bana bilmem neden bu kadar hoş geldi. Üçümüz sobanın etrafına dizildik, baş başa, burun buruna, onlar bana şehir dedikodusu anlattılar ve onları dinlerken Saffet’in ilk defa olarak mutadı olan trenle gelmediğinin farkına vardım.</p>
			<p>Gece dokuzu geçiyordu. Saffet’ten bir telgraf geldi “Bu akşam gelemeyeceğim, ilâcınızı almanızı, erken yatmanızı rica ederim.”</p>
			<p>Bu telgrafa hep birden güldük; Azize:</p>
			<p>— Sende hiç de hasta hali yok, Saffet amma da izam ediyor<a class="si-noteref epub-type_noteref" href="#f91" id="backlink-91">91</a>. İsabet, gelmiyor. Bu akşam gece on ikiye kadar otururuz.</p>
			<p>Hasan Bey başını salladı:</p>
			<p>— İntizam ve itiyadı bozmamaya söz verdik. Azize, ben saat onda gideceğim.</p>
			<p>Meğer benim sıkıntılı, manâsız bulduğum küçük havadisler, gülünç dedikoduların hayatta yeri varmış; Azize onları anlatırken Hasan Bey de, ben de o kadar gülüyorduk ki...</p>
			<p>Yemekten sonra Azize dans edebilmek için gramofon aradı.</p>
			<p>Hasan Bey:</p>
			<p>— Saffet Bey izin verirse yarın ben size bulurum, dedi.</p>
			<p>Hasan Bey’in biraz daha resmî ve çekingen olduğuna dikkat ettim. Her halde yemekten sonra kahve içerken, bizi dinlerken başının<a class="si-noteref epub-type_noteref" href="#f92" id="backlink-92">92</a> çok mesut bir hali vardı. Fakat aynı zamanda onda şimdiye kadar gördüğüm ihtiyatlı, ciddî ve olduğundan daha yaşlı bir hal buldum. İçimden “Eyvah,” dedim, “o da galiba nişanlandı, Azize’ye âdeta evli imiş gibi sakin bir tahakküm, mal sahibi imiş gibi bir emniyetle bakıyor.”</p>
			<p>Yemekten sonra erken kalktı.</p>
			<p>— Müsaade ederseniz gidip hayvanlarımı yerleştireyim, tüfeğimi temizleyeyim, hava çok müsait, yarın sabah size bir sürü bıldırcın vuracağım.</p>
			<p>Bilmem neden söyledim:</p>
			<p>— Ben de gelirim.</p>
			<p>— Sözünüzü ciddî telâkki ediyorum; sabah sekizde gelip sizi alırım. Allah rahatlık versin. Azize, saat on deyince yatacaksın, Zeyno Hanım’ı yalnız bırakacaksın e mi?</p>
			<p>Azize’nin başını sandalyesi üstünden geriye itti. Gözlerine kendi gözlerinde ilk defa zalim bulduğum madenî bir parıltı ile baktı. Azize’nin beyaz yüzünden pembe bir saadet dalgası geçti. Ben ellerimi alevlere uzattım.</p>
			<p>— Affedersiniz, ellerimi ısıtıyorum. Allah rahatlık versin, evet, evet yarın avda görüşürüz.</p>
			<p>Benim de içimden zalim bir isyan kabardı. Onun da benim çektiğimi mutlak çekmesi lâzımdı, hiç olmazsa aramızda “berabere” kaidesini her zaman muhafaza etmeye karar vermiştim. O gider gitmez Azize’nin bir şeyler anlatacağına emindim. Hemen başladı:</p>
			<p>— Bu ne mesut hafta oldu bilsen Zeyno, senin hakkın var. Benden başka kimseyi sevmiyor ve sevemez, yalnız nişanlanmaya muârız<a class="si-noteref epub-type_noteref" href="#f93" id="backlink-93">93</a>. “Biraz kayıtsız mesut olalım,” diyor. Hayır, hayır, ben nişanlanmayı teklif etmedim, yalnız ben, nişanlanmamış iki gencin birbirlerini öpmeleri doğru olamayacağını söyledim. Ciddiye almadı. “Nişanlandıktan sonra belki öpüşmek istemeyiz,” diye benimle alay etti. Sonra öyle inatçı ki, beni üç gün öpmedi.</p>
			<p>— Azize’ciğim, sen de Hasan Bey’e bir hükümdarın esiri gibi muamele ediyorsun...</p>
			<p>— Sus Zeyno, bu üç gün çektiğim ıstırabı bilsen, her gece çocuk gibi ağladım, bu benim hani senin küçük diye eğlendiğin burun kırmızı bir kavala döndü, sonra bir akşam gene...</p>
			<p>— Benim Saffet’le öpüşmediğimi biliyorsun, artık tafsilât vermesen nasıl olur?</p>
			<p>— Olmaz Zeyno’cuğum, sen bu zaman için fazla kapalı bir kızsın, yüzünü gözünü açmak lâzım. Ha, ne diyordum, bir akşam beraber dans ediyorduk, saçlarımı öptü. Sonra, sonra...</p>
			<p>— Artık anladım Azize’ciğim. Fakat her halde sen şu nişan için bir acele et, hattâ izdivaç<a class="si-noteref epub-type_noteref" href="#f94" id="backlink-94">94</a> dahi çabuk olsa iyi olacak... Ne dersin?</p>
			<p>— Ben de o fikirdeyim ama nasıl ısrar edeyim? Hatırıma bir şey geldi Zeyno’cuğum. Ben sabahları tabiî gelemem. Sen onunla ava gidersin, sırasını getirip ağzını ararsın, olmaz mı, bana hakikî fikrini söylersin.</p>
			<p>— Hakikî fikrini anlamadığın adama kendini nasıl öptürüyorsun Azize?</p>
			<p>— Sen de kız değil ejderha gibi şeysin, Zeyno! Ben erkek olsam seni hiç öpmem.</p>
			<p>— Kadın olduğun için öpersin, öp de yatalım Azize!</p>
			<p>Bu akşam Saffet’in uyku ilâcından iki doz birden aldım. Fakat hâlâ bu satırları yazarken kâfi derecede uykum yok!</p>
		</div>
		<div class="double html5_section">
			<p class="date">12 Teşrinisâni</p>
			<p>Kapı çalındığı zaman ben hazırdım. Derhal yürümeye başladık. Arkasında boz ve kaba yerli kumaştan bir avcı esvabı vardı. Açık ceketinin altında aynı renkte yumuşak yakalı deve tüyünden bir gömleğin boynuna, yanık yüzüne, ağır kıyafetine, renk perdesi ilâve eden kırmızı bir boyunbağı bağlamıştı. Kahverengi kalpağı coşan kar zerrelerini mütemadiyen kıvırcık tüylerine topluyordu. Elini uzatmak için yün eldivenini çıkarmaya çalıştı. Arkadaşça elimi uzattım.</p>
			<p>— Çıkarmayınız, zarar yok, böylece selâmlaşa-biliriz.</p>
			<p>Berrak bir neşe ile gözleri ve dişleri güldü. O da benim onu seyrettiğim gibi büyük bir hazla örme, kaba spor tayyörümü, kalın ayakkabılarımın üstüne çıkan yün spor çoraplarımı, başımı sardığım kurşunî yün başlığı tetkik ediyordu.</p>
			<p>— Çok şık bir spor kılığı!</p>
			<p>Ben gülerek eğildim:</p>
			<p>— Aynen mukabele ederim.</p>
			<p>O da gülerek eğildi.</p>
			<p>Arkasında av tüfeğini ve çantasını düzeltti, daha açık adımlarla yürümeye başladı, sonra gözlerini kıstı, etrafa bakarak ıslık çalmaya başladı. İki büyük zağar yıldırım gibi etrafını aldılar. Bir tanesinin bir insan kadar manâlı kocaman bir kafası vardı.</p>
			<p>— Bunların adı ne, dedim.</p>
			<p>— Urgun, Kuzgun.</p>
			<p>Benim beğendiğim Urgun’du. Köpeklerin dostluğu, muhabbeti, çok süratle duyan bir kabiliyetleri var; kocaman pençelerini omzuma koydu, magmum<a class="si-noteref epub-type_noteref" href="#f95" id="backlink-95">95</a>, büyük gözleriyle yüzüme baktı, derhal dost olmuştuk. Hasan Bey, Urgun’un kulaklarını iltifat makamında çekti.</p>
			<p>— Bir türlü Azize’yi bunlara alıştıramadım.</p>
			<p>— Bunları Azize’ye alıştırsanız...</p>
			<p>— Eğleniyor musunuz?</p>
			<p>— Hayır!</p>
			<p>Havada dünden biraz daha kalın, beyaz, seyyâl, hareketli bir kar raksı, rüzgârın içinde sonsuz dalgalanıyor, başımız, esvabımız, bütün vücudumuzla oynuyordu; Kuzgun ve Urgun biri gece kadar siyah, öteki kızıl kahverengi, iki genç ve kâdir<a class="si-noteref epub-type_noteref" href="#f96" id="backlink-96">96</a> adale ve sürat timsali mahlûk, uçan, oynayan beyaz rüzgâr içinde iki renk kasırgası gibi boşluğa dalıyor, kayboluyor, yine görünüyorlardı.</p>
			<p>İkimiz de bu canlı ve güzel tabiat kadar mesuttuk. Bende, mezardan çıkmış, mucize ile dirilmiş bir insanın, gündelik hayatın bu kadar derin ve mucizeli saadet kabiliyetine hayret eden hali vardı. Demek nefes almaktan adım atmaya kadar, o kadar basit ve bayağı hareketlerin insanı mest eden bir kudreti varmış. Niçin kendimi mezara koymuş, üzerime mermer bir sandık kapatmıştım? Hayat pek âlâ, pek cazip bir şeydi. Hem de, vücudumla doğan seyyiatı temsil ediyordu; gözleri, dudakları, kolları kalbimde günahkâr yangınlar çıkarıyordu, kaçtığım bu adam, bugün Saffet kadar basit ve iyi bir arkadaştı; onun kadar ihtimamlı ve iyi, fazla olarak da bunun bütün varlığından yaşamak zevkini coşkunluk derecesine çıkaran bir hayat kudreti yayılıyordu. </p>
			<p>Şehirden çıkarken ilk tesadüf ettiğimiz hendek bana heyecan verdi. Fakat o sakin görünüyordu, derhal hendeğin öbür tarafına sıçradı ve elini uzattı. Bu beni hemen teskin etti<a class="si-noteref epub-type_noteref" href="#f97" id="backlink-97">97</a>. Birden, daha açık bir itimatla konuşmaya başladık, o kadar birbirimize girgin, o kadar samimi idik ki, uzun müddet hendeği atladıktan sonra el ele yürüdüğümüzün farkına bile varmamıştık. Garip bir sevinçle Hasan Bey’in de azap ve işkenceden başka bir şey, samimi bir arkadaş, bir dost olabileceğine, öteki hissin zamanla bilhassa Azize ile evlenirse, kaybolabileceğine bir an inanacak kadar sükûn ve itimat kazandım. Azize’nin dün akşam[ki] arzusunu yerine getirmeyi düşündüm, bu iyilik ve saadet gününde her şey kabildi. Birdenbire açtım:</p>
			<p>— Hasan Bey, Azize ile nişanınızı niçin ilân etmiyorsunuz?</p>
			<p>— Nişanlı değiliz ki, Zeyno Hanım!</p>
			<p>— Dünya sizi öyle tasavvur ediyor; hem sizinle Azize kadar iki genç bu kadar samimi, bağlı olur da nişanlanmazsa herkes ikinizden birinizin ahlâksızlığına hamleder<a class="si-noteref epub-type_noteref" href="#f98" id="backlink-98">98</a>.</p>
			<p>— Ne zamandan beri Azize’ye ninelik ediyorsunuz?</p>
			<p>— Her zaman böyle idim.</p>
			<p>— Siz birbirinin hoşuna giden her kadın ve erkeğin mutlak evlenmeleri lâzım geldiğine mi kanisiniz?</p>
			<p>— Hoşa gitmekten fazla olursa, tabiî.</p>
			<p>— Bizde bu fazlalık olduğuna nereden ihtimal veriyorsunuz?</p>
			<p>Yanaklarım tuhaf bir isyanla yanıyordu. Bu adam bir genç kızı ne zannediyordu?</p>
			<p>Yüzümdeki değişikliğe dikkat etmiş olacak ki, ciddi bir sesle:</p>
			<p>— Ben evlenmenin aleyhindeyim Zeyno Hanım, hele derhal evlenmenin daha ziyade. Azize de, ben de bugünkü râbıtamızın<a class="si-noteref epub-type_noteref" href="#f99" id="backlink-99">99</a> bütün bir hayat sürecek kadar derin olduğuna kani miyiz, bilmiyorum. Susuyorsunuz; canınızı sıktımsa beni affediniz; emin olunuz ki, Azize’ye kâfi derecede ehemmiyet veriyorum. Niçin bu iyi günü bu ciddî şeylerle bozuyorsunuz? Rica ederim konuşunuz ve yüzünüz değişsin, olmaz mı?</p>
			<p>Tehlikeli ses, tehlikeli vadi, buradan kaçmak lâzım.</p>
			<p>— Hakkınız var, dedim, herkes kendi hayatının yolunu kendi başına bulup gitmeli, bunu konuşmayalım, er geç, mutlak Azize’yi alacaksınız, tıpkı benim er geç Saffet’le evleneceğim gibi... Her halde mukadder şeylerle niye meşgul olalım!</p>
			<p>Rengi sapsarı oldu. Gözlerinde soğuktan mı, yoksa derûnî bir aksülamelle mi nedir, yaş toplandı. </p>
			<p>— Ben evlenmeyeceğim, Zeyno Hanım. Evlenmek herkes için felâkettir. Daha o kadar öğreneceğim, yapacağım şey var ki!</p>
			<p>— Nasıl şey? Mesleğini yapmış bir adam... Artık ne ile meşgul olabilirsiniz?</p>
			<p>— Okurum. Okumak için hiç hayatta zaman bulamadım; –birdenbire gülerek yüzüme baktı– meselâ yeniden okumak isteyen bir adama ne eserler tavsiye edersiniz?</p>
			<p>— Asker olursa, dur bakayım. Goltz Paşa’nın <em>Millet-i Müsellaha</em>’sı.*</p>
			<p>— Hayır, ciddî olunuz. </p>
			<p>— <em>Battal Gazi</em><a class="si-noteref epub-type_noteref" href="#f100" id="backlink-100">100</a> ile<em> Ebû Müslim Horasanî</em><a class="si-noteref epub-type_noteref" href="#f101" id="backlink-101">101</a>. </p>
			<p>Karın ortasında durdu, cebinden küçük bir not defteri çıkardı, işaret etti. Gülmemek için dudaklarını kısıyordu. </p>
			<p>— İki gün sonra burada beni bu iki mühim eserden imtihan edebilirsiniz. </p>
			<p>Bu defa ben bağırarak gülüyordum. Çünkü <em>Battal Gazi</em>’nin ve <em>Ebû Müslim Horasânî</em>’nin kocaman ciltleri, küçücük yazıları gözümün önüne geldi. </p>
			<p>— Bu kahraman adamlar vaktiyle ne yaparlardı? Bana söyler misiniz?</p>
			<p>— Battal Gazi’yi bilmeyen asker!.. Her Yeniçeri bunu vaktiyle bilirdi. </p>
			<p>— Siz mademki Yeniçeri zamanından kaldınız, bana bu adamı anlatınız. Asker mi, sivil mi?</p>
			<p>— Asker!</p>
			<p>— Ne yapardı?</p>
			<p>— Rumları öldürdü, Kral’ın kızını kaçırdı. </p>
			<p>— Av da yapar mıydı?</p>
			<p>Artık tamamıyla eski neşemiz ve samimiyetimizle yürüyoruz. </p>
			<p>Biraz sonra bir bıldırcın sürüsü başımızdan geçti, yıldırım süratiyle tüfek patladı. Urgun, Kuzgun başları gökte, korkunç bir zaferle havladılar, koştular, saat on bir buçukta ağır bir çanta ile gülerek döndük.</p>
			<p>Azize bizi pencerenin önünde bekliyordu. Hasan Bey kapıdan selâm verdi, ayrıldı. </p>
			<p>Akşam yemeğine geleceğini, daha evvel gidip Saffet’i alacağını söyledi. </p>
			<p>Akşam Azize ile beraber istasyonda Hasan Bey’i bulduk ve dört kişi beraber döndük. </p>
		</div>
		<div class="double html5_section">
			<p class="date">16 Teşrinisâni, gece</p>
			<p>Gökte yıldızlar var, o kadar çok, o kadar parlak ki, Ayastefanos’un beyaz ve soğuk beyabanı üstünde aydan daha beyaz, daha güzel pırıltı ve gümüşî bir ziyâ neşrediyorlar<a class="si-noteref epub-type_noteref" href="#f102" id="backlink-102">102</a> ve ben onlara bakarak geçen bir haftayı yazmaya çalışıyorum. Bu soğuk ve ıssız oda benim en âşinâ, en yakın dostum, hayatımda bir daha gelmeyecek olan bu haftayı onun genişliği, temiz, ketum<a class="si-noteref epub-type_noteref" href="#f103" id="backlink-103">103</a> kimsesizliği üzerinde yaşadım; bu haftayı, dünyadan, kaderden, sevdiğimiz insanlardan, bize saadet vermek istemeyen binbir içtimaî mânilerden zorla aldık, artık o bizim oldu, bir daha elimizden, hafızamızdan, vücudumuzdan onu ne insanlar ne yıllar ne de yaş koparıp alabilir. Yarın, sahnesi karlı ovalar, şahısları bir genç kadınla bir erkek olan bu saadet dramı üstüne, perde inecektir. </p>
			<p>Yazdığım satırlara baktım, biraz edebiyat yapıyorum gibi geldi. Şimdi, şimdi hikâyeye başlayacağım. Son tarih dokuzdur, bugün on altı ve bu yedi günün tarihi ve oyunu hep bu yıldızların altındaki beyaz düzlükte geldi, geçti.</p>
			<p>Yedi gün her sabah sekizden on ikiye, hattâ bire kadar Hasan Bey’le bu karlı sahrada avlandık. İlk üç gün Hasan Bey ilk günün itinası ile, hattâ taassubuyla bir arkadaş, hattâ bir kardeş vaziyetini muhafaza etti. Beni şefkat ve merbûtiyetinde<a class="si-noteref epub-type_noteref" href="#f104" id="backlink-104">104</a> en küçük şüphe ve tereddüde düşürecek herhangi hareketten sakındı. Yalnız ikimizin de bu basit arkadaşlık vaziyetimiz altında sahralara sığmayan, mütemadiyen kaynayan ve taşan sıcak ve derûnî bir vecdimiz, rüya zannedilecek kadar tam bir istiğrak<a class="si-noteref epub-type_noteref" href="#f105" id="backlink-105">105</a> ve saadetimiz vardı.</p>
			<p>Her sabah kapının önünde aynı tabiî selâmla birleşiyor ve yürüyorduk; kasabanın önündeki hendeğe gelince hemen atlıyor ve elini uzatıyordu ve ben o çelik gibi kolu ve genç eli tutuyor ve atlıyordum. Üç gün sonra, her atladıktan sonra ellerimizin birbirinin içinde kaldığının –ateş edecek bir kuş sürüsü başımızdan uçuncaya kadar– farkına varmadım. </p>
			<p>Başımızdan bir sürü uçmuştu. Hasan Bey her zamanki gibi çabuklukla tüfeğe sarılacak diye bekliyordum. Kuşları göstermek için elimi kaldırmak istedim, fakat elim bir an kurtulmak için çırpındı, o zaman ikimiz de fena halde kızardık, Hasan Bey’in sıkılmakla beraber yüzünde telâş da vardı. Benim bu tabiî olmayan hali hisseder etmez kaçmamdan mı korkuyordu, yoksa bu arkadaşça elimi elinde unutmamı başka türlü tefsir ederim<a class="si-noteref epub-type_noteref" href="#f106" id="backlink-106">106</a> diye mi endişe ediyordu?</p>
			<p>Bir zaman birbirimizin yüzüne bakmaya cesaret edemeden gözlerimiz önümüzde yan yana yürüdük. Sonra gözlerimin ucu ile yüzünü tetkik ettim. İnce yüzü düşünce ile daha incelmiş ve gözleri kaçan bir fikri yakalamak istiyor gibi atılan, uçan bir ışıkla yanıyordu. Birdenbire bana döndü, dedi ki:</p>
			<p>— Tahsilime başladım, üç gündür <em>Battal Gazi</em>’yi okuyorum.</p>
			<p>— Nasıl buluyorsunuz?</p>
			<p>— Evvela erkânıharp<a class="si-noteref epub-type_noteref" href="#f107" id="backlink-107">107</a> olmadığı için pek cazip buluyorum. Benim gibi basbayağı bir asker, sonra muharip bir insan! Adam öldürmesini iyi biliyor.</p>
			<p>— Doğrusu büyük meziyet!</p>
			<p>— Tabiî, değil mi?</p>
			<p>— Daha başka bir meziyeti yok mu?</p>
			<p>— Var. Kral’ın üç kızını ve kız kardeşini birbiri ardınca kandırıyor ve kaçırıyor.</p>
			<p>— Aynı aile üstündeki ısrarına ne dersiniz?</p>
			<p>— Bu, sadakatına ve bir tek kızı sevdiğine delâlet eder.</p>
			<p>— Allah Allah!</p>
			<p>— Elbette, o sade bir tanesini seviyor, fakat ötekileri ona benzediği için, onu hatırlattığı için; belki onun lâkır-dısını ettikleri için yabancı ellere bırakmıyor.</p>
			<p>— Enfes bir tefsir!</p>
			<p>— Hele Kızkulesi’nin bile sevdiği bir kızı elinden saklayacak bir hâil<a class="si-noteref epub-type_noteref" href="#f108" id="backlink-108">108</a> olmaması onun bir asker gibi sevmeyi bildiğine delâlet eder. Tahsilim biraz ilerlesin “Battal Gazi ve Kızkulesi’ndeki Prenses” diye bir sinema hikâyesi yazacağım.</p>
			<p>— Maşallah, maşallah! Çok terakki var. </p>
			<p>— Tahsilim biraz ileri gitsin, diğer mühim bir karar daha alacağım!</p>
			<p>— Ordu yapıp Yunanistan’a hücum ve bir Yunan prensesini mi kaçıracaksınız?</p>
			<p>— Hayır hayır, sadece evleneceğim.</p>
			<p>Kızarmamak için yanaklarımı parçalamaya ağzımdan kaçan alaylı cümleyi söylememiş olmak için dilimi koparmaya razıydım.</p>
			<p>— Bıldırcın avına bir de zevce avı ilâve ediyorsunuz.</p>
			<p>— Evet!</p>
			<p>— Onu sahralarda aramaya lüzum yok. Soba başında kolayca bulabiliriz.</p>
			<p>— Hayır, soba başında bulmak istemiyorum. Her halde bu evlenmek meselesini fikrine çok itimat ettiğim bir arkadaşla evvelâ münakaşa edeceğim.</p>
			<p>— O arkadaş kim oluyor?</p>
			<p>— Siz!..</p>
			<p>Başımı çevirdim; göz göze geldik; yanık yüzü kıpkırmızı idi. Fakat konuşmaya başladığımız zaman sesinde hissedilen alaycı, mütecaviz<a class="si-noteref epub-type_noteref" href="#f109" id="backlink-109">109</a> perdeden eser kalmamıştı. Ciddî ve derin bir istifham<a class="si-noteref epub-type_noteref" href="#f110" id="backlink-110">110</a> gözlerimi deliyordu.</p>
			<p>— Başınızı çevirmeyiniz; beni dinleyiniz; birçok dostlarınız var, hepsiyle bu gibi şeyleri konuşuyorsunuz, benimle niçin konuşmuyorsunuz?</p>
			<p>— Konuşmaya hazırım, devam edin.</p>
			<p>— İstanbul’a geldiğimden beri kalbimi ve kendimi yeni bir insan ve kalp keşfeder gibi yeniden keşfettim.</p>
			<p>— Acayip!</p>
			<p>— Hakikat acayip! Kendimi çok kıskanç buldum.</p>
			<p>— Bu bütün insanlarda olan bir şey, hiç hususî değil!</p>
			<p>— Fakat bu kıskançlığım evlenirsem İstanbul’da yaşamama mâni olacak bir şekilde meydana çıktı. </p>
			<p>— Bu biraz hususî; nerede oturacaksınız?</p>
			<p>— Anadolu’nun bir köşesinde, sade sevdiğim kadının benim olabileceği, sade birbirimiz için yaşayabileceğimiz tenha bir yerde yaşayabileceğim. </p>
			<p>Hasan Bey’in sesi biraz titredi. Fakat yüzünü öbür tarafa çevirdiği için görmüyordum, sonra yavaş yavaş devam etti:</p>
			<p>— Alacağım kadının mazisi ne olursa olsun her şeyi arkasında bırakması ve tamamıyla benim olması lâzım, yani ya hep ya hiç!</p>
			<p>Konuşma öyle bir şekil almıştı ki, içinden çıkmak sade başladığım istihzâda<a class="si-noteref epub-type_noteref" href="#f111" id="backlink-111">111</a> devamla kabil olabilirdi, gülerek:</p>
			<p>— Anadolu’da fokstrot, tango oynanmaz, ben sizi İstanbul’un medenî zevkleri arasında bir de dans iptilâsına hararetlendiniz zannediyordum.</p>
			<p>Bu defa sesi bütün bütüne kısıldı. Önüne bakarak:</p>
			<p>— Hey Zeyno, Zeyno, Zeyno horası da oynanmaz mı?</p>
			<p>— Sizin arkanızdan bu şartlarla yalnız Azize gelir zannındayım. Onun da Zeyno havasını oynayacağını zannetmem. Bir gramofon alınız da danslarınıza bu muhayyel<a class="si-noteref epub-type_noteref" href="#f112" id="backlink-112">112</a> çiftlikte devam ediniz. </p>
			<p>Bundan Hasan Bey yaralanmış gibi görünüyordu:</p>
			<p>— Azize’nin geleceğini siz nereden anladınız, biz Azize ile böyle bir şey konuşmadık.</p>
			<p>— Konuşsanız daha iyi olur. </p>
			<p>Hırçın, ukalâ, ahlâk hocası gibi bir şey olduğumun farkındaydım. Fakat Azize ile evlenmeye niyeti olmayan bir adamın zavallı kızı sürükleyecek bir aşk hayatına iştirak ettirmesine kızmıştım.</p>
			<p>— Niçin bana daima Azize’den bahsediyorsunuz, Zeyno Hanım? Biz hiç de nişanlı değiliz ve evleneceğimize dair aramızda bir lâkırdı geçmedi.</p>
			<p>— Nişanlılardan çok ileride olduğunuzu bana Azize söyledi.</p>
			<p>— Ne tuhaf, ben sizi bunların fevkinde<a class="si-noteref epub-type_noteref" href="#f113" id="backlink-113">113</a> farz ederim. Halbuki siz benim büyükannnem kadar kaideye, eski görüşlere bağlısınız...</p>
			<p>Cevap vermedim: Ne hakla ötekinin, berikinin özel hayatına karışıyordum? Benim birdenbire sustuğumu ve hızlı hızlı yürüdüğümü görünce o da sustu. Artık dönüyorduk ve mahut<a class="si-noteref epub-type_noteref" href="#f114" id="backlink-114">114</a> hendeğe kadar gelmiştik. Hendeğin başında ondan evvel atladığımı görünce çok müteessir oldu. Bu hendek hayatımızda samimiyetimizin bir nevi barometresi olmuştu. Kısık bir sesle: </p>
			<p>— Yarın kaçta geleceksiniz, dedi. </p>
			<p>— Yine saat sekizde.</p>
			<p>Birdenbire lüzumsuz ve hiç onun ciddiyetine uymayan bir gülme tutturdu:</p>
			<p>— Ne gülüyorsunuz, dedim.</p>
			<p>— Bilseniz, darıldınız ve yarın gelmeyeceksiniz gibi bir his geldi de, ne kadar korktum. Yarın geleceğinizi dudaklarınızdan işitmek başımı döndürdü. </p>
			<p>Çelik gibi ince ve yanık yüzünün yine çelik gibi bakan gözlerinde akmaktan utanmayan iki yaş vardı. Bu defa hayat yarışında Hasan Bey mesafe kaybediyor gibi geldi. Onu tamamıyla mağlup, ayaklarımın dibinde her şeyi kabule hazır bir esir, bir köle gibi görmek ne garip bir şey olurdu! Bu, hakikat şimdiden başımı döndüren, beni altüst eden bir zafer hülyası idi. Yanıma, yan gözle baktım. Yüzü karmakarışık, heyecanlı ve tamamıyla perişandı. Elimi uzatsam bütün hayatı ile her şeyi bırakacak, arkamdan bir mahlûk, belki Urgun, Kuzgun gibi gelecekti. İçimde bu halinden istifade etmek, onu tamamıyla yere vurmak arzusu, Ayastefanos’un yeşil ve azgın denizi gibi kabardı. Fakat bende spor yapmışların yere düşen hasımlarına dokuz sayıp kendisini toplamak için zaman veren spor namusu vardı. Şaşırmış ve yere düşmüştü. Yarına kadar zaman vermek lâzımdı. Gülerek dedim ki:</p>
			<p>— Sizi bir nakavtla [yere] serilmiş görüyorum.</p>
			<p>— Evet, öyleyim.</p>
			<p>— Dokuz sayıyorum.</p>
			<p>— Dokuz o kadar uzun mu sayılır?</p>
			<p>— Yarına kadar.</p>
			<p>— Yarın tekrar mücadelenin başlayacağı muhakkak ama, benim mağlup olacağım muhakkak değil.</p>
			<p>— Berabere kalırız.</p>
			<p>Bizim sokağa girmiş olmamıza rağmen bu lâkırdım onun boğazını tıkayacak kadar isyan ettirdi:</p>
			<p>— Sizinle berabere kalmaktansa ölmeyi tercih ederim. Ya siz beni tamamıyla yere serecek, yahut ben...</p>
			<p>— Dikkat ediniz, Hasan Bey, mağlup olursanız hiç merhamet etmem, yere yaralı, ölü, nasıl düşerseniz düşünüz, sizi çiğner geçerim.</p>
			<p>Acı acı:</p>
			<p>— Biliyorum, Zeyno Hanım ve onun için sizinle böyle canım çıkarken bile ayağa kalkmaya çalışıyor, mücadele ediyorum. Benden başkası olsa idi şimdiye kadar dizlerinin üstünde sizden merhamet ister gibi durur ve siz de tabiî olarak arkanıza bakmadan yürür, giderdiniz. Ben de size tavsiye ederim. Sakın mağlup olmayınız. </p>
			<p>— Olursam...</p>
			<p>— Ben de hiç merhamet etmem. Saçınızdan tutar, harpte aldığım bir esir gibi Anadolu’nun en uzak ve size kimsenin eli erişemeyecek yerlerine götürürüm.</p>
			<p>— Kızkulesi’ne kapasanız nasıl olurdu?</p>
			<p>— Olmaz, gelir alırlardı. </p>
			<p>— O halde yarına kadar allahaısmarladık.</p>
			<p>Elimi bir deli gibi ilk defa olarak dudaklarından koluma, kolumdan kalbime giden bir ateşle öptü. Eve girdiğim zaman Azize ile karşı karşıya gelmek hiç istemiyordum. </p>
			<p>Odamda başımı açarken aynadan yanaklarımda, dudaklarımda kızıl ve vahşi bir renk ihtişamı gördüm, havadan yanan, zenginleşen cildim, rutubetten biraz dalgalanan kısa saçlarım, birdenbire dimdik, dinç ve canlı bir sıhhat gururuyle yükselen boyum fanîlerin pek ender temas ettikleri bir hayat kaynağından kana kana içmiş mesut bir insan manzarasıyla göze çarpıyordu.</p>
			<p>Sobanın başına büzülmüş, küçük burnu, mavi gözlerinin biraz kirpiksiz kapakları gözyaşından kızarmış, yanakları bembeyaz olmuş, saçlarına kadar sirayet eden bir cansızlık, çok manâsız ve bütün yüzünü çirkinleştiren bir yeisle<a class="si-noteref epub-type_noteref" href="#f115" id="backlink-115">115</a> Azize, arkası eğilmiş, küçülmüş oturuyordu. Ben onu evvelâ gaddar bir itidalle<a class="si-noteref epub-type_noteref" href="#f116" id="backlink-116">116</a> tetkik ettim, güzelliğinin böyle birdenbire manâsını kaybeden, solan bir bîçareliği vardı ki, beni evvelâ tatmin etti. Sonra birdenbire içimi garip bir acıma kapladı. Yanına gittim, kollarımın arasına almak istedim. Huşûnetle<a class="si-noteref epub-type_noteref" href="#f117" id="backlink-117">117</a> itti. Kırmızı gözleri tekrar doluverdi:</p>
			<p>— Bu sabah, o kadar yalnızlıktan sıkıldım ki artık bir daha ikinizin birden av yapmasına tahammül edemeyeceğim. </p>
			<p>— Çok iyi olur Azize’ciğim. Saffet beni mutlak sabahları gezmeye mecbur ediyor. Fakat Hasan Bey’in sıhhî bir mecburiyeti yok. O, sabahları seninle kalsın.</p>
			<p>— Ne tuhaf söylüyorsun Zeyno, sen gidersen o kalır mı? Bir defa bu nezaketsizlik olduğu için yapamaz. Sen bir sabah çıkma, ondan sonra beni sabahları yalnız bırakmaktan vazgeçersiniz. </p>
			<p>Azize’ye fena halde kızdım. Onları ben davet etmemiştim; gelmişler, bir de beni itiyatlarımdan alıkoymak istiyorlardı. </p>
			<p>Sobanın başında ayaklarımı, ellerimi ısıtırken yüzümde tesirini saklayamayacağım bir hiddet içimde kaynıyordu. Azize hasetle yüzüme baktı:</p>
			<p>— Bu sabah ne kadar güzelsin Zeyno!</p>
			<p>— Sen de böyle soba başında oturup burnunu, gözünü kızartıp şişirtinceye kadar ağlayacağına bizimle kırlara gelsen, yüzün güzel olurdu.</p>
			<p>— Allah esirgeye, ben seninle kırlarda yan yana görünür müyüm?</p>
			<p>— O neden?</p>
			<p>— Sen açık yerlere genç bir ağaç gibi yaraşıyorsun, sonra birçok spor kostümlerin var. Ben açık yerlerde uzun ökçelerim, süslü esvaplarım, bir karış boyumla senin yanında yürürsem, maskara olurum.</p>
			<p>Böylece hiddetim geçti, güldüm. Fakat Azize’yi ağlatan teessür bütün gayretine rağmen geçmedi ve akşam benimle beraber istasyona Saffet’i almaya, ilk defa gelmedi. </p>
			<p>Saffet benim tekrar sahip olduğum sıhhatimle ne kadar alâkadarsa, o akşam Azize’nin solgun, sitemli yüzüyle mütemadiyen dolan gözleri, kavga arayan hırçın tavrıyla, o kadar alâkadar oldu.</p>
			<p>Yemekten sonra Hasan Bey’in tüfeğini temizlemesine ben yardım ederken o, Azize’nin yanına oturdu. Sade onda gördüğüm şefkatli ve sakin tavrıyla, daima başkalarını kendinden fazla düşünen, başkaları için yaşayan iyi kalbiyle Azize’nin derdini anlamaya, onu teskine çalışıyordu. Hasan Bey, Azize’ye her zamanki kadar muhabbetli görünmekle beraber onun bu tavrının bende yapacağı tesirden korkuyor gibi mütemadiyen mütereddit ve istifhamlı gözlerle yüzümü arıyordu; yalnız ben bu dört insan arasında hiçbir şey olmamış gibi hayattan memnun, etrafına kayıtsız ve serazat<a class="si-noteref epub-type_noteref" href="#f118" id="backlink-118">118</a> bir tavır almıştım.</p>
			<p>Saffet birdenbire:</p>
			<p>— Azize Hanım’ı sabahları bir daha yalnız bırakmak olmaz Hasan Bey, dedi, bugün çok sıkılmış. Zeyno da henüz iyileştiği için onun sabahları yürümeye ihtiyacı var. Siz sabahları Azize Hanım’ı bekleseniz de, öğleden sonra av yapsanız olmaz mı?</p>
			<p>Hasan Bey o kadar bozulmuştu ki, aksi bir şey söyleyecek korkusuyla yüzüne bakmadım. Azize’nin de çocuk yüzü korkudan kül gibi oldu. </p>
			<p>— Canım, zaten biz cumartesi günü gideceğiz, bir yarın ve cuma var, dedi.</p>
			<p>— Azize’ye de Zeyno Hanım gibi ava gelmesini tavsiye etseniz nasıl olur, Saffet Bey!</p>
			<p>— Çok iyi olur ama, o kadar yürüyecek kadar kuvveti yoktur, alışık değil, soğuk alır. </p>
			<p>— O halde sizin sabahları burada kalıp onu işgal etmenizden başka çare yok. Mademki cumartesi gideceğiz. Ben yarın mutlak ava giderim. Cuma günü siz evdesiniz, beraber bir eğlence buluruz, olur biter.</p>
			<p>Bunları söylerken hiç Azize’ye bakmıyor, tüfeğini ışığa kaldırmış, içinin temiz olup olmadığını görmek için namlusundan içine tek gözüyle bakıyordu. Azize’nin dudakları titriyordu. </p>
			<p>— Hasan’ın hakkı var, bir sabah ne olacak, cuma günü hep beraber eğleniriz.</p>
			<p>Sonra bu haşin asker, yeğeninin canını sıkmış olmaktan o kadar korkmuştu ki, sahte bir neşeyle:</p>
			<p>— Saffet Bey, haydi gramofonu çalalım, iskemleleri de toplayınız, dans edelim, dedi.</p>
			<p>Biraz sonra odada tepiniyor ve dönüyorlardı. Ben pencerenin önündeki koltuğa oturdum. Beyaz beyabanın üstündeki yeni ayın pırıltısına baktım. Işıkları kısılmış beyaz odada hâlâ gündüzki heyecan ve saâdetin titreyişi dolaşıyor gibi geldi. </p>
			<p>Biz Hasan’la Azize’yi yalnız bırakıp erken çekildik, Saffet odamın kapısına kadar geldi. </p>
			<p>— Azize’yi pek acayip gördüm, Zeyno, bana seni kıskanıyor gibi geldi. Ne dersin, dedi.</p>
			<p>— Bir diyeceğim yok, yalnız hemen başımızdan defolup gitmelerini temenni ediyorum. Davet etmedim ki, bana tahakküm etmek istiyor.</p>
			<p>Elimi büyük bir şefkatle büyük ve yumuşak ellerinin içine aldı:</p>
			<p>— Nasıl, bu hiddet uykuna dokunacak mı?</p>
			<p>Sonra benimle beraber odama girdi.</p>
			<p>Hâlâ elim elinde, bir eliyle saçlarımı garip bir ısrarla okşadı:</p>
			<p>— Allah rahatlık versin yavrum, dedi.</p>
			<p>On dakika sonra aşağıda kapı kapandı. Hasan Bey erken gitmişti. Azize’nin ayak sesleriyle beraber sofada Saffet’in de ayak sesleri hâsıl oldu. </p>
			<p>— Zeyno’ya ilâcını verdim, yatırdım. Size de onun ilâcından, bu akşam, bir kaşık vereceğim. Sinirleriniz bozuk gibi...</p>
			<p>Sonra Azize’yi odasına kadar götürdü. Kulaklarım gergin, odasına girip girmediğini dinledim. Kalbimde çok garip bir temenni vardı. Fakat bu temenni yanında yine garip bir sızı, izah edemeyeceğim, gözüme yaş getiren bir yalnızlık endişesi duydum. Hayatımda Saffet eksilse hemen hemen babamın yarısı gitmiş gibi olacağım!</p>
			<p>Perşembe sabahı biraz geç kalmış olacağım ki Nesrin odama geldi. Hasan Bey’in biraz evvel geldiğini, fakat uyuduğumu haber alınca yarım saat sonra tekrar uğrayacağını söyledi. Azize (Saffet’in verdiği müsekkinden olacak) hâlâ uyuyordu. Süratle giyindim. Evden çıktım. Hasan Bey gelirse benim gittiğimi söylemesini tembih ettim. Artık karlar eriyordu. Beyaz ova yer yer çamurlu, kirli, bulaşık bataklara ayrılıyor, sıcak bir güneş altında bütün karları erimiş topraklardan ince bir duman yükseliyordu. Bastonuma dayana dayana aynı yolu takip ederek yürüdüm. Bizim küçük hendeğe yaklaşırken yalnız içimde değil, bütün derilerime kadar sirâyet eden<a class="si-noteref epub-type_noteref" href="#f119" id="backlink-119">119</a> ılık bir haz dalgasıyla kendimden geçiyor gibiydim. Aynı zamanda bu hendeği yalnız atlamak ihtimali nâhoş bir aksülâmel yaptı. İhtimal, Hasan Bey tekrar beni almaya geldiği zaman Azize uyanmış olacak, onu salıvermeyecekti. O halde yalnız çıkmış olduğuma çok isabet etmiştim. </p>
			<p>Birdenbire kocaman yumuşak iki pençe omuzlarıma atıldı, kızıl tüyleri arasında gözleri siyah iki fener gibi parlayan kocaman bir baş, dili dışarıda, en açık ve en mesut bir köpek gülüşüyle yüzüme gülüyordu. </p>
			<p>— Urgun, dedim, sevgili Urgun, güzel Urgun, can Urgun, ciğer Urgun!</p>
			<p>Ben böyle deli gibi köpek dostumla cilveleşirken uzun bir ıslık ovadan Urgun’u da beni de bir sevinç titremesi ile sarstı; Urgun rüzgâr gibi uçtu, geçti. Ben elimle gözlerimi güneşe karşı kapatıyor ve gözlerimle Urgun’un da, benim de bütün varlığımızla cevap verdiğimiz bu uzun ve kudretli ıslığın sahibini arıyordum. Çok geçmeden Urgun’la beraber ince uzun bir avcının çok hoş bir çeviklikle bataklıkları atlayarak koştuğunu gördüm. Spor meraklısı bir genç mektepli, yeni orduya girmiş henüz çocuk bir teğmen kadar genç ve çocuk görünüyordu. Ben de esasen oracıkta bir mektep talebesi kadar heyecanlıydım. Demek kadın, erkek birbirlerini bizim istediğimiz gibi istedikleri zaman, yaşları ne olursa olsun, bir oğlan ve bir kız çocuktan başka bir şey değildiler.</p>
			<p>Hendeği beraber atladıktan sonra, iki el birbirini sahiplerinin arzu ve iradelerine rağmen, bırakmayacak kadar birbirinin içinde, yuvasını henüz bulan iki serseri kuş kadar mesut oldular. Hasan Bey bir taraftan “Zeyno” havasını uzaklara çınlayan kuvvetli ve güzel bir ıslıkla çalıyor, bir taraftan da bükülmüş kalmış ince demirler gibi parmaklarının hapsettiği elimi kolumla beraber ahenkle sallıyordu. </p>
			<p>— Bugün av bulamayacağız zannındayım.</p>
			<p>— Birbirimizi avlamaya çıkmadık mı?</p>
			<p>— Bu pek kışla şakası olmuyor mu Hasan Bey?</p>
			<p>— Affedersiniz!</p>
			<p>Kolumu kurtardım, benim de başım havada, burnum topraklardan çıkan baharın taze tabiat kokusunu koklayarak yürüyordum. Deniz hiçbir zaman bu kadar yeşil ve bu kadar güzel olmamıştı.</p>
			<p>Biraz ayrı ve uzak gittikten sonra geldi, kolumu tuttu:</p>
			<p>— Deniz kenarına kadar yürüyelim, bugün gezintilerimizin sonu. Av yapmak istemiyorum, sizinle daha ciddi şeyler konuşacağız.</p>
			<p>— Ciddi olmak için hava fazla güzel!</p>
			<p>— Olsun!</p>
			<p>Ayağımızın altında Adalar’a uzanan yeşil deniz ağır darbelerle geliyor, sahil uzun bir şapırtıyla parlıyor, çekiliyor; yerde kumların, renkli taşların üzerinde fırtına ile yolunmuş uzun, yapışkan, garip deniz otları var. Bastonumla bunları karıştırıyor, oynuyordum. </p>
			<p>— Zeyno Hanım, size bir şey söyleyeceğim, ama beni küstah ve terbiyesiz addetmez misiniz?</p>
			<p>— Hayır, memnû<a class="si-noteref epub-type_noteref" href="#f120" id="backlink-120">120</a> olan ne söyleyecekseniz bugün söyleyiniz, “Ayastefanos Ovası” oyunu bugün son perdesinde.</p>
			<p>İşitmek için kulaklarımı uzatmaya mecbur oldum. O kadar nefesinin altından, o kadar yavaş söyledi:</p>
			<p>— Sizi seviyorum!</p>
			<p>Sesinde öyle bir samimiyet vardı ki, büyük bir şaka gibi bitirmek istediğim ve beklediğim bu itirafla birdenbire eğlenecek kudreti kendimde bulamadım. O da sükûtumdan cesaret almış olacak ki sesi biraz daha titrek, biraz daha yüksek, yavaş yavaş kudretlenerek devam etti:</p>
			<p>— Sizin benimle evlenmenizi istemek bir küstahlıktır, biliyorum; o kadar iyi tahsil görmüş, bana o kadar fâik bir kadınsınız.</p>
			<p>— Eğleniyor musunuz?</p>
			<p>— Hayır.</p>
			<p>— O halde size ilk görüştüğümüz akşam yüzüğümü gösterdiğimi unuttunuz mu?</p>
			<p>— Hayır, unutmadım, fakat o akşamdan beri çok şeyler geldi, geçti. Beni sakın çok sevdiğim Saffet Bey’in nişanlısını kandıran bir adam telâkki etmeyiniz. Her şeye rağmen Saffet Bey’le birbirinizi sevmediğinize kaniyim.</p>
			<p>— Kanaatinizi değiştiriniz, Saffet’i ben hiç değişmeyecek bir râbıta ile severim.</p>
			<p>Yüzü karardı. Fakat teessürü geçinceye kadar bekledi:</p>
			<p>— Bunu da biliyorum. Fakat bu sevmek, onunla evlenecek şekilde değildir, Zeyno Hanım.</p>
			<p>— Yanılıyorsunuz.</p>
			<p>— Yanılmıyorum, benimle eğlenmeyiniz. Saffet Bey’le değil, ancak benimle evlenebilirsiniz, anladınız mı? Tabiî bir kadınsınız böyle olması lâzım gelir. Sevmeye gelince, ne onu ne beni seviyorsunuz. Siz hiç kimseyi sevmeyeceksiniz, fazla ve karışık düşünüyorsunuz. Sevmek kafa ile, düşünme ile değildir. Sevmek... Sevmektir işte!</p>
			<p>— Çok vâzıh<a class="si-noteref epub-type_noteref" href="#f121" id="backlink-121">121</a> bir tarif!</p>
			<p>— Evet vâzıh, seviyor, yahut sevmiyorsunuz. Her halde mutlak benimle evlenmeniz, ne suretle olursa olsun benim olmanız lâzım!</p>
			<p>— Onun için mağlup olmam lâzım. Halbuki berabere kaldığımızı unutuyorsunuz. </p>
			<p>Biraz yanıma yaklaşmıştı, kalbi yine parkta hissettiğim gibi, muazzam bir gemi motoru gibi yanı başımda gümbürdüyordu. Derhal çekildim:</p>
			<p>— Her vakit kaçıyorsunuz, bu kaçmanızda bir nevi zaaf var. Beni çiğneyip geçseniz de, evlenseniz de, ne olsa daima benden kaçacak kadar beni isteyeceksiniz, yalnız benim, benim eşim olmak için yaratılmışsınız. Bu kanaat bana sadece yaşamak için ümit ve cesaret veriyor. </p>
			<p>— Bugün biraz roman gibi konuşuyorsunuz, Hasan Bey; eşim olmayacak biri varsa sizsiniz ve hiçbir zaaf hissetmediğime emin olabilirsiniz.</p>
			<p>Gözlerinden nihayetsiz bir gazap ve bir yeis geçti:</p>
			<p>— O halde geliniz beni öpünüz, ondan sonra sükûnla yürüyüp gidiniz, ne derseniz hayatta onu yapmaya hazırım.</p>
			<p>Her kadının içinde bir şeytan, bir zebani oluyor galiba, öyle inatçı, öyle kavî bir mukavemet, bir kudret hissediyordum ki, gözlerim gözlerinde yavaş yavaş üstüne doğru yürüdüm. Gözlerine ateş dökmüşler gibi yanıyor, dudakları ıstıraptan, arzudan titriyordu.</p>
			<p>— Hiç kımıldamamaya söz veriniz!</p>
			<p>— Yemin ediyorum...</p>
			<p>Elleri yanlarında, selâm vaziyetinde donmuş gibi duruyor, fakat yüzünden cinnet ve hezeyana götüren müthiş bir humma geçiyordu. Çok yavaş yaklaştım, gözlerim gözlerinde, dudaklarım dudaklarına doğru gitti, yüzümü yakan cehennem ateşi onun dudaklarından mı, benim nefesimden mi geliyor, bilmiyordum. Dudaklarına dokunmadan iki ağız arasındaki ateşten yanan dudaklarım onun genç bir yaprak gibi titrediğini, tehâlükten<a class="si-noteref epub-type_noteref" href="#f122" id="backlink-122">122</a>, arzudan eridiğini hissediyordu. İnsan sesine benzemeyen bir ses, “İşkence, ahret azabı bu,” diyordu.</p>
			<p>Yaklaştığım gibi yavaş yavaş geriledim, çekildim, arkamda genç ve dinç, yenilmez asker başı kollarının arasında kendini kıvrandıran bir ihtiras ve iptilânın en yüksek buhranı içinde sarsıla sarsıla ağlıyordu. </p>
			<p>Benim de konuşurken sesim kısılmıştı:</p>
			<p>— Yere ölümle, yara ile neyle serilseniz çiğner geçerim, dedimdi. İşte görüyorsunuz, tasavvur ettiğiniz zaaftan hiçbir şey yok. Sizin, bana vücudunuzla doğan seyyiatı kuvvetle hatırlattığınız belki doğru, fakat buna mağlup olmayacağım da doğru. Evlenmenin sinir sisteminin bir galebesi, bir hastalığı olduğuna inanmayacağım, her şeye rağmen Saffet’le evleneceğim.</p>
			<p>O cevap vermedi. Gözleri çelik gibi parlıyor, yanakları heyecandan sapsarı içine çöküyordu. Yürürken dizleri titriyordu. </p>
			<p>— Çok kuvvetlisiniz, dedi. Görüyorsunuz ben az daha yerden kalkamayacak kadar yeniliyordum. Fakat zulmünüz bana kuvvet verdi. Bu ölüme kadar süren bir mücadele olacak. Yalnız sizden bir şey rica edeceğim, aramızdaki arkadaşlığı muhafaza eder misiniz?</p>
			<p>— Kim bilir?</p>
			<p>— Kolunuza dayanmama müsaade eder misiniz? Dizlerim titriyor, başım dönüyor. </p>
			<p>Kolumu uzattım, dayandı ve gözlerini gözlerime daldırdı.</p>
			<p>— Sizi bir daha böyle görmeye belki imkân olmayacak, hakikat bu son sözünüz mü?</p>
			<p>— Tabiî değil mi? Benim nişanlı olduğumu unutsak bile siz iki nişanlıdan fazla Azize ile ileriye gittiniz ve eminim ki o kız sizi seviyor. </p>
			<p>— Ben yalnız sizi seviyorum, başka kadınların en yakın temaslarında vermediği haz ve saadeti sadece sizin yüzünüze, gözlerinize bakarken alıyorum.</p>
			<p>O, kolumda bir hasta gibi, bataklardan geçiyoruz. Hissediyorum ki zaafı yavaş yavaş geçiyor, fakat kolumda yürüyebilmek için zaafını uzatıyor. Hendeğe yaklaşırken birbirimizin kolunu bırakıp duruyor, uzun uzun birbirimize bakıyoruz. Sonra birdenbire, çalılardan sıçrayan bir kaplan gibi bileklerimi yakalıyor, gözleri yakacak kadar ateş saçıyor, dudakları fısıldar gibi:</p>
			<p>— Nefesinizi bir an için daha hissettiriniz, o kadar, bir daha hayatta başka vecd istemeyeceğim. </p>
			<p>Bir an dudaklarımız ateşleriyle yaklaştı ve temas etmeden insanları, günleri kökünden ot gibi koparıp serseri rüzgârlarda uçuran bir ateş kasırgasıyla canlarımızı birbirine karıştırdı. Yalnız bir an içinde kendimizden geçtik. Sonra fırtınada sallanan iki saz gibi birbirimize dayanarak kuvvet aldık. Artık her lâkırdı zâitti<a class="si-noteref epub-type_noteref" href="#f123" id="backlink-123">123</a>. </p>
			<p>O akşam ilâç almadan yattım. Uyumak istemiyordum. Vücudumun her zerresi ayrı bir lezzet ve hazla gündüzü hatırlıyor, tekrar ediyordu. Niçin, niçin kendime de ona da, Tantal’ın işkencesini* çektirmiştim? Artık mukadderdi. Hayatta ne öğrenir, ne bilirsem bileyim bundan daha kudretli bir ihtiras anı bilmeyecektim. Bu izdivacımdan tehlikeli bir heyecan ve vecd olurdu. Artık herkesin Ayastefanos’tan gitmesini istiyordum. Hasan Bey bile yaşadığım anı bir daha yaşatamazdı. Ben yalnızca bu aydınlık ve yalnız beyabanda geçen haftayı tekrar etmek istiyordum. Cuma nasıl geçti, bilmiyorum. Cumartesi sabahı Saffet’le beraber inemediler. Hasan Bey geldiği zaman Azize yukarıda henüz giyinmemişti. </p>
			<p>Sobanın yanında arkamı ona çevirdim, durdum. Birdenbire yine bir kaplan yaklaştı ve yüzünü yaklaştırdı, dudakları ateşini vermeden geri çekildim. Çok zavallı bulduğum mahzun bir sesle:</p>
			<p>— Psikologların bir iddiası vardır, dedim, insan bir elmayı dörde ayırsa, dört lokmada yese, birincisinde aldığı lezzeti ikincisinde almazmış, dördüncü lokmaya kadar lezzetin kudreti kaybolurmuş...</p>
			<p>— Bu elma masalı ne oluyor, Zeyno? Görmüyor musun o da benim gibi masaldan hoşlanmaz bir adam. Senin bir defa dediğin gibi, kışla askeri.</p>
			<p>Azize biz konuşurken birdenbire içeri girmişti, bililtizam<a class="si-noteref epub-type_noteref" href="#f124" id="backlink-124">124</a> yavaş yavaş yürüdüğünü, kapıyı itina ile açtığını, bir şey anlamak istediğini, mütecessis<a class="si-noteref epub-type_noteref" href="#f125" id="backlink-125">125</a>, mustarip<a class="si-noteref epub-type_noteref" href="#f126" id="backlink-126">126</a> gözlerle bizi tetkik ettiğini hissettim.</p>
			<p>— Sana da istersen elma masalını söylerim Azize, fakat treni kaçıracaksınız, ben sizi teşyie<a class="si-noteref epub-type_noteref" href="#f127" id="backlink-127">127</a> gelmeyeceğim, hayır, ben gezmeye gideceğim. Haydi orövuar<a class="si-noteref epub-type_noteref" href="#f128" id="backlink-128">128</a>.</p>
		</div>
		<div class="double html5_section">
			<p class="date">18 Teşrinisâni</p>
			<p>Dün ve bugün geçen haftanın heyecanını havasında saklayan odada dolaştım ve düşündüm. Geceleri çok uzun ve boş geçiyor. İştahım yine yok, uykum yine kaçtı, Saffet nihayetsiz bir sabır ve sevgi ile beni tedaviye çalışıyor, sükûnu ve sabrı altında onda da zaman zaman düşünen, uzun ve acı düşünen bir adam hali vardı.</p>
		</div>
		<div class="double html5_section">
			<p class="date">19 Teşrinisâni</p>
			<p>Bugün dolaşırken hiç olmazsa Urgun’u Hasan Bey’den istemediğime çok müteessir oldum.</p>
		</div>
		<div class="double html5_section">
			<p class="date">20 Teşrinisâni</p>
			<p>Arzuların bazan cevabı oluyor; bugün hava soğuktu, içimde soğuktan olduğu kadar yalnızlıktan gelen garip bir ürperme hâsıl oldu. Adeta korkarak eve dönmeye karar verdim. Ova öyle tenha ve soğuk, ben o kadar kendimi kimsesiz hissettim ki sobanın alevlerini, Hala Hanım’ın ihtiyar yüzünü görürsem bu ani ıstırabım geçecek kadar sevineceğimi tahayyül ediyorum. Yol inadına uzundu ve ben durmadan titriyordum. Bir aralık rüzgârdan esasen yaşaran gözlerimden, rüzgârın akıtacağından çok bol yaşlar yanaklarımdan akmaya başladı. Hayat ne yavan, ne çekilmez bir ağırlık; sonra ne kadar, ne kadar uzun!</p>
			<p>Meşhur hendeğin kenarında bir sevinç havlaması duydum ve etrafımı aramaya zaman kalmadan Urgun’un iki kocaman pençesi çamurlarıyla omzuma atıldı, bir an kollarım onun sıcak ve dost başına sarıldı, yaşlarım daha serbest aktı, vahşi bir sevinçle üstüme atılan Urgun’un kederimi sezmiş gibi, fener gibi yanan gözleri ağırlaştı, yaşlarımı içti. Hendeği daha çevik, daha canlı atladım, Urgun’la iki çocuk gibi yarış ediyorduk.</p>
			<p>Kuzgun’la beraber ince bir askerin geldiğini görünce durdum. Sıra Kuzgun’a gelmişti, o da sevgisini, pençeleri ve diliyle göstermek için üstüme atılırken zabit hürmetkâr bir asker selâmı verdi. Ancak selâmını alırken onun Hasan Bey olmadığını, yalnız o boyda, daha sarışın ve genç bir yüzbaşı olduğunu gördüm.</p>
			<p>— Affedersiniz, sizi Hasan Bey zannettim.</p>
			<p>Terbiyeli bir tavrı, güzel ve genç bir yüzü vardı. Hasan Bey’i hatırlatan bir samimiyetle güldü.</p>
			<p>— Köpeklerden ve biraz uzaktan birbirimize benzediğimizden olacak, Hanımefendi. Hasan dün akşam köpekleri gönderdi, ben de, bundan istifade, biraz dolaşıyordum, şeref-yâb oldum<a class="si-noteref epub-type_noteref" href="#f129" id="backlink-129">129</a>, Hanımefendi!</p>
			<p>Garip bir inkisarla<a class="si-noteref epub-type_noteref" href="#f130" id="backlink-130">130</a> eve döndüm. Alevler ve Hala Hanım yalnızlığımı gideremedi.</p>
		</div>
		<div class="double html5_section">
			<p class="date">23 Teşrinisâni</p>
			<p>Bu akşam Saffet geldiği zaman beni ilk defa istasyonda bulmadı. Bugün gezmeye de gitmedim, sobanın karşısında bir külçe gibi oturdum. Gündelik hayatın itiyatlarını<a class="si-noteref epub-type_noteref" href="#f131" id="backlink-131">131</a> tabiî bir surette tekrar için artık irademde mukavemet<a class="si-noteref epub-type_noteref" href="#f132" id="backlink-132">132</a> yok.</p>
			<p>Saffet’in niçin istasyona gelmediğimi sormaması azıcık hayretimi mucip oldu<a class="si-noteref epub-type_noteref" href="#f133" id="backlink-133">133</a>. Acaba sırf kendisine taalluk eden bir ihmal olduğu için mi bir şey sormadı, yoksa artık bendeki esaslı tahavvülü<a class="si-noteref epub-type_noteref" href="#f134" id="backlink-134">134</a> hissediyor muydu?</p>
			<p>Bu, bana biraz dokunmuş olacak ki, gayrişuurî olarak Saffet’e şefkatli davranmak ihtiyacını duyuyor ve durmadan bir arkadaş alâkasıyla yüzünü tetkik ediyorum.</p>
			<p>Yemekten sonra sigarasını içerken dalgındı, yavaş yavaş bir şey ürkütmek istemiyor gibi:</p>
			<p>— Bugün Boğaziçi’ne gittim, Azize biraz rahatsız.</p>
			<p>— Rahatsızlığı nedir?</p>
			<p>— Soğuk almış olacak, ateşi var. Biraz da sinirli, beni görünce çocuk gibi ağladı.</p>
			<p>Hasan Bey’in orada olup olmadığını sormak için yanıyordum. Fakat sormadım. Sadece maşa ile sobayı karıştırdım, sustum.</p>
			<p>Ne kadar zaman geçti, sobaya kaç defa odun attım, kaç sigara içtim, Saffet ne yapıyordu, bilmiyordum, ben, Zeyno denilen manevî şey, bu kımıldamayan, sigara içen insan kalıbından çıkmış, çok uzaklara gitmişti. Yalnız bir şey, mühim bir şey, derin bir şey söyleyen bir ses beni yavaş yavaş çağırıyordu. Başını kaybettiğim, daha doğrusu duymadığım başka bir adamın kalp ağrısının açık bir ifadesine benziyordu.</p>
			<p>— ... Hiç, ehemmiyeti haiz değil! Ben seni nasıl sevdimse yine öyle sevmekte devam ediyorum. Her adamın hayatta bir bağı, onu yaşatan, ona iş gördüren bir hayat zembereği vardır. Benim için o zemberek, o bağ sensin ve her vakit sen olacaksın, seni nasıl severim bilsen, evvelâ güzel yüzün, güzel gözlerin, güzel vücudunun ifade eden halini hiç görmedim ve görmeyeceğim, sende nihayetsiz bir merhamet ve iyilik var. Bir gün zaaftan istifade ettiğini ve bilerek canlı bir mahlûka eziyet ettiğini bilmiyorum. Bir gün yalan olan bir bakış, bir tavrını görmedim. Bütün bunlar bana sende hakiki kadını sezdirdiler. Doğruluk, muhabbet ve zayıf insanların, zebûn insanlara eziyet etmekten [kaçınmasının] mert erkeklerin hasleti<a class="si-noteref epub-type_noteref" href="#f135" id="backlink-135">135</a> olduğunu söylerler, fakat ben bu hasletin bilhassa ideal kadınlarda olduğuna iman etmişimdir. Benim için ideal kadın sensin! İdeal kadın ideal aşk ister. İşte onun için seni kendim için değil, senin için seviyorum, Zeyno, ne olsa, benim olmasan dahi böylece sevmekte, yalnız senin için yaşamakta devam edeceğim Zeyno!</p>
			<p>Saffet bunları niçin söylüyordu, bilmiyordum, yalnız bunlar bendeki kalp ağrısını namütenahi<a class="si-noteref epub-type_noteref" href="#f136" id="backlink-136">136</a> eritiyordu. Kalbim iki kudretli altın tele bağlı, başka istikametlerden gelen bu teller kalbimi aynı zamanda, aynı kudretle çekiyordu. Çekiyorlar, koparacak gibi çekiyorlar, maddî bir sızı ile kalbim ağrıyor, sızlıyor ve yanaklarımdan durmadan yaşlar akıyordu.</p>
			<p>— Bu akşam çok sinirli ve mustaripsin Zeyno, sana ilâcını verecek ve yatıracağım, bir şey söyleme! Fakat söylemek istediğin zaman seni olduğun gibi anlayacak, kayıtsız ve şartsız her söylediğini dinleyecek ve yapacak olduğumu unutma! İşte hayat ve kalp arkadaşı böyle olur Zeyno’cuğum ve bu mevkiimi hayatta kimse alamayacaktır.</p>
			<p>Soyunmamı bekledi, yorganımı çekti, ışıkları söndürdü, bütün hareketlerinde bir ana, bir kardeş, muhayyel ve semavî bir sevgi yumuşaklığı vardı. Son dakika kollarımı uzattım, başını çektim, eğildi alnımdan öptü, ellerimi yorgandan çıkardı. Birer birer okşadı, ayaklarının ucuna basarak gitti.</p>
		</div>
		<div class="double html5_section">
			<p class="date">24 Teşrinisâni</p>
			<p>Sabah geç uyandım, yastığım ıslaktı ve garip bir şekilde kalbim ağrıyordu. Tıpkı akşamki gibi iki kudretli tel çeşitli istikametlere kalbimi çekiyor, ikiye bölüyordu. Artık açıkça biliyorum ki, hayatta Saffet veyahut Hasan Bey’i seçmekle mesut olmak imkânı yoktu, daima mevcut olmayan taraf için hasret çekecektim. Birisi kalbim, kafam, bütün hayatımda, öteki sinir sistemim, kadınlığımla, hayır, vücudumla doğan zaaf ve seyyiat<a class="si-noteref epub-type_noteref" href="#f137" id="backlink-137">137</a>, bütün gençliğin münferit ateşi, ihtiras ve belki de günahtı. Demek beni mustarip eden aşk değildi, kalbimi ağrıtan sevdiğim adamın benim olmaması değildi, benim ıstırabım, hiçbir kadına müyesser olmayan bir ıstıraptı; kalbimin, varlığımın ikiyüzlülüğünden gelen bir ıstıraptı. Eğer hayatta iki erkek varlığını aynı zamanda tanıyan kadınlardan olsam, hiçbir mesele yoktu. Onlar kadar karışık, onlar kadar garip hilkatli<a class="si-noteref epub-type_noteref" href="#f138" id="backlink-138">138</a> ve günaha müsaittim. Fakat bütün mâzimin, hayatımın, kalbimin ve kafamın bir istikameti, bir görüşü vardı ki, ikiyüzlü hayatı kalbim için bir işkence, hiçbir saadet mukabilinde satın alınamayacak bir azap yapacaktı.</p>
			<p>Hava açık ve soğuktu. Yürümek için ilk defa kürk giyindim, yürürken spora alışık sıhhatli bir genç kızdan ziyade, derûnî elastikiyeti kaybolmuş, hayatımın bütün elemlerinden, fırtınalardan geçmiş bir kadın hali almıştım. Deniz kenarına kadar gittim. Bugün Urgun’a da tesadüf etmek istemiyordum. Deniz sakin, küçük, berrak dalgalar kıyıya oynak şıpırtılarla vurup kaçıyorlardı. Orada birkaç gün evvel bastonumun ucuyla oynadığım otlar kurumuş, bozulmuştu. Güneş o noktada o kadar sıcaktı ki oraya çömeldim ve birkaç gün evvel geçen sahneyi tekrar etmek istedim. Fakat insanların kalbi bu deniz otları gibi, en kudretli heyecanları üstünden zaman öyle kurutucu bir hararet ve kudretle gelip geçiyordu ki...</p>
			<p>Arkamdan gittikçe yaklaşan ayak sesleri hâsıl oldu, köpekler havlıyor, şüphesiz Urgun ve Kuzgun, Hasan Bey’in Yüzbaşı dostuyla buralarda dolaşıyordu, ayağa kalktım, fakat yine yüzüm denizde, durdum.</p>
			<p>Bu defa Urgun’dan evvel kendisi geldi. Sesi çölde kızgın güneşte tutuşan fırtınanın ateşli çağrısına benziyordu. Felsefe, fikir, her günkü hayat, insanlar, oyunlar hepsi yalan, hepsi bu heyecan ve saâdet anını yaşatmak için birer hile, hayatın birer perde arası mahiyetinde duraklaması!</p>
			<p>İnsanoğlu ne kadar mesut olurmuş, kuru topraklar, sessiz denizler ne sıcak ve ne manâlı renklere bürünüyorlarmış.</p>
			<p>El ele ve göz göze duruyoruz. Yüzü sapsarı, gözleri iki altın ışık gibi, dudakları durmadan titriyor, eli içinde sıktığı elimin bir parçası, devamı kadar benim!</p>
			<p>Birdenbire bizi bulacaklar, geri çevirecekler gibi ovaya doğru el ele uzaklaşıyoruz. Urgun ve Kuzgun yanımızda kuyruklarını sallayarak, dilleri dışarıda, ancak köpeklerin gülebilecekleri gibi neşe ve saadet ifade eden gülüşleriyle yanımızda geliyorlar.</p>
			<p>Hiç konuşamıyoruz, yanımdakinin titrediğini, kalbinin yine bir motor gibi attığını duyuyorum, fakat eli gibi bütün vücudu da vücudumun devamı kadar benim; belki bu titreme, bu heyecan benim kalbimdedir. Çünkü iki kalpli bir tek vücut mu, yoksa iki vücutlu bir tek kalp mi olduğumuzu bilmiyorum.</p>
			<p>— Sizsiz yaşayamayacağımı bu günler bana katiyen öğretti. Gece gündüz, her dakika hep kalbimi altüst eden, dudaklarımı uzaktan yakan nefesiniz bana ateş işkencesi yaptı. Siz beni hiç özlemediniz mi?</p>
			<p>— ...</p>
			<p>— Bir defa daha...</p>
			<p>— Ben size ayrılmadan bir elma hikâyesi söyledim.</p>
			<p>— O yalancı bir elma olacak, ben bilakis hayatta böyle bir lezzet olduğunu anladıktan sonra onsuz yaşayamam. Yemin ederim, yine öyle hareketsiz dururum, bir defa daha nefesinizi dudaklarımın üstünde hissettiriniz.</p>
			<p>Evet, hakkı vardı. Bu, dudaklarımız temas etmeden icat ettiğim busenin bu defa daha çok müthiş olacağını, benim mütehakkim ve gaddar kaçamayacağımı hissettim. Bir saniye sürmeyen bir an, fakat dudaklarımızı zavallı bir çelik ile mıknatıs gibi birbirinin ateşinde eriten bir an daha oldu. Ellerimiz birbirine daha sıkı sarıldı. Öylece artık tamamıyla birbirine örülmüş, kopmadan ayrılmayacak kadar düğümlenmiş iki hayat bağı gibi ihtiyarımızın<a class="si-noteref epub-type_noteref" href="#f139" id="backlink-139">139</a> üstünde birbirimizin olmuştuk. Bu psikoloji hikâyesi yalandı. Bütün ömrümüzde bu iki ağız birbirini aynı incizap, aynı ürperme ile arayacaktı.</p>
			<p>— Görüyorsunuz ya, ayrılmak imkânımız yok, Zeyno Hanım, böylece yabancı ve fuzulî bir azap veren aşkımıza mâni olan bu muhitten beraberce çıkalım, gidelim. Ben Şark’taki fırkalardan birinde bir yer bulurum. Beraberce Anadolu’nun esrarı içinde kaybolur gideriz.</p>
			<p>— İstanbul’da benimle beraber yaşayamaz mısınız?</p>
			<p>Titredi ve biraz sükût etti:</p>
			<p>— Sizinle hayatı nerede olsa isterim. Fakat bu belki tahammül edemeyeceğim bir azap olur.</p>
			<p>— Ben de Saffet’in olmadığı bir şehirde, hiç olmazsa bir dost olarak onu göremeyeceğim bir yerde yaşayamam.</p>
			<p>Birdenbire bizi zincirleyen büyük bağ müthiş ve keskin bir elektrik kuvvetiyle ikiye bölündü, derhal ellerimiz ayrıldı. Zavallı elim soğudu, kalbim dondu. Bir kış günü sokağa sebepsiz atılan bir çocuğun acılığını duydum, belki bunun tesiriyle:</p>
			<p>— Siz bana Saffet’i dost olarak bile bırakmak istemiyorsunuz, Azize’yi ne yapacaksınız, dedim.</p>
			<p>— Azize ile evlenemeyeceğimi kendisine söyledim.</p>
			<p>Kalbim ne geniş ve acayip bir gümbürtü ile atıyor, bu sevinç mi? Bu, Hasan Bey’in hayatında kalbinde daha hâkim, hiç sonsuz, daha istenilecek olmak bana ne isimsiz bir coşkunluk verdi!</p>
			<p>— Azize ile demek evlenmek bahsini yaptınız?</p>
			<p>— O bahis geldi geçti, katî surette kendisiyle evlenemeyeceğimi biliyor. İsterseniz bundan bahsetmeyelim, zavallı hayli hasta, ben de hastalığından müteessirim.</p>
			<p>İlk coşkunluğum oldukça sükûn buldu. Her zaman en çok istediği kadın ben olsam bile hiçbir zaman tek istediği kadın olmayacağıma kaniyim. Benim Saffet nasıl hayatımda varsa, onun hayatında da bir nevi Azize olacak. Yine beraberiz. Birimiz ötekinin hayatında ne varsa yakıp, yıkıp yerine yepyeni bir saltanat kuracak kadar galip ve muzaffer değildi. Birbirimizin değil teması, bulunduğu hava için bile çıldırıyor, bunsuz hayat, suyu sıkılmış bir posa oluyordu. Fakat bütün buna rağmen ayrı ayrı hayat bağları olan, birbirinin mazisini imha edemeyen, tek olarak hükümran olamayan iki insan ayrılırken ikimizin gözleri de bulutlu idi.</p>
			<p>— Yarın yine sizi burada bulacağım, dedi.</p>
			<p>Hayır demek elimde değildi. O gittiği zaman aynı ovanın ne olduğunu biliyordum. Bir nevi Kerbelâ oluyordu.</p>
			<p>Gece Saffet’e söylemek sırası bana gelmişti:</p>
			<p>— Saffet, dedim. Ben çok garip bir buhran geçiriyorum, belki tasavvur ettiğinden çok fazla; seninle bunu konuşabilecek kadar kalbimde, kafamda vuzuh görmüyorum. Bana biraz zaman ver, bunu bilerek zaman ver. Bugün nişan yüzüğümüzü bir kurdeleye bağladım, boynuma taktım. Kalbimden seni çıkarmaya muktedir değilim. Fakat evlenip evlenmeyeceğimi mutlaka babam geldikten ve bu garip kalp ağrımı ona söyledikten sonra anlayacağım. Bana itimat eder, o kadar zaman bir şey sormadan bekler misin?</p>
			<p>Pencerenin önüne gitti. Uzun uzun ovaya baktı, sonra sesinde yorgun ve kırık bir perde ile:</p>
			<p>— Nasıl istersen öyle olsun Zeyno, ben hava almak istiyorum. Allah rahatlık versin, dedi.</p>
			<p>Sokak kapısı kapandı, gitti.</p>
			<p>Muhayyilem dün akşam onun şefkat ve muhabbet hizmetini Hasan Bey’e havale ediyor. Beni bekliyor, soyunuyorum; yorganı üstüme çekiyor, kollarımı uzatıp başını çekiyorum, eğiliyor, fakat dudakları alnıma bırakmak kabil mi? Ne cennet ve cehennemi birden insanın ruhunda yaratan temas, ne alev, ne ateş ve ne tatlı işkence!</p>
		</div>
		<div class="double html5_section">
			<p class="date">27 Teşrinisâni</p>
			<p>Bu günlerin azap ve işkencesini, hep bu sabahları geçen saatlerin hatırı için yaşıyorum. Ona babam gelince ciddi bir karar alacağımı söylemek istedim. Fakat söyleyemedim. Bakalım bu alev, bu cinnet havası biraz daha devam etsin.</p>
			<p>Saffet iki gündür gelmiyor.</p>
		</div>
		<div class="double html5_section">
			<p class="date">28 Teşrinisâni</p>
			<p>Bugün ovada yalnız dolaştım. Bana haber vermeden nasıl ve niçin gitti? Azize’nin yüzü humma içinde, ıstırap içinde, rüzgârda yüzüme bakıyor gibi geldi.</p>
		</div>
		<div class="double html5_section">
			<p class="date">29 Teşrinisâni</p>
			<p>Bugün de yoktu. Deniz kenarına kadar gittim. Dönerken yalnız inkisar değil, izzetinefsimin isyanını duydum.</p>
			<p>Beni her gören zavallı terk edilmiş kız, hâlâ aşk dakikalarını yaşadığı boş ovada dolaşıyor, belki de ağlıyor, diyecekler gibi geldi. Hele kasabaya girince Hasan Bey’in arkadaşı genç yüzbaşı ile karşı karşıya gelince bütün bütüne sıkıldım, yanaklarım kim bilir ne kadar kızarmıştı, cürüm halinde<a class="si-noteref epub-type_noteref" href="#f140" id="backlink-140">140</a> yakalanmış olmak hissini duydum. Mümkün olsa görmemezliğe gelecektim. Fakat imkânı yoktu. Yalnız selâm vermekle kalmadı. Yanıma geldi.</p>
			<p>— Hasan Bey’in yeğeninden haber var mı, Hanımefendi, dedi.</p>
			<p>Bir felâket hissiyle sarsıldım. Fakat Azize’nin bir dostu olduğumu mutlak bilen bu adam Azize’ye ait mühim bir hadiseden haberdar olmadığımı anlarsa ne garip olur! Sustum.</p>
			<p>— Hasan evvelki gün telgrafı alınca gitti. Fakat akşama döneceğini söyledi, üç gündür meydanda yok.</p>
			<p>— Ben de ancak akşam Doktor Saffet’ten haber alabildim, dedim ve hızla uzaklaştım. Şimdi merak içindeydim. Bu akşam da Saffet gelmedi. Aramızda geçen hadiseden dolayı mı gelmiyordu, yoksa hakikaten Azize tehlikeli bir hastalığa mı tutulmuştu? Her akşam telgrafla gelemeyeceğini yazıyor, sebep söylemiyordu. Bu akşam telgrafında, “Geceyi bir hastanın yanında geçirmeye mecburum. Yarın gelmeye çalışırım,” diyordu. Artık içimde bu üst üste yığılan sıkıntılara cansız bir mukabeleden başka bir şey yapamıyorum.</p>
			<p>Herkes beni birer birer bırakıp gidiyor. Hasan Bey yeğeni hasta olur olmaz haber vermek lüzumunu bile hissetmedi. Saffet, o kadar derin bağla ve feragatle bağlı olan Saffet de, belki artık beni sevmiyor. Babama bunları yazmak için masanın başına oturdum, fakat kabil mi?</p>
		</div>
		<div class="double html5_section">
			<p class="date">30 Teşrinisâni</p>
			<p>— Bir nefer, zarfı imza etsinler, diyor.</p>
			<p>Gözümü açtım, Nesrin bir mektup tutuyordu.</p>
			<p>Muhakkak Hasan Bey’dendi. Zarfı imza ettim, verdim. Yazısını ilk defa görüyordum, mektubun içindekilerden daha evvel bu sert, katı çizgiler beni meşgul etti. İnsanın yazısı ne kadar şahsi bir şey ve nasıl sahibinin hareketlerinin suçlarını hatırlatıyor. Mektupta sadece Azize’nin hastalığının aldığı ağır şekilden dolayı Boğaziçi’nde kaldığını ve buhran geçer geçmez geleceğini yazıyor. Anlıyorum ki gider gitmez Azize’yi hasta bulmuş, çok müteessir olmuş, kim bilir nasıl avdet eden eski bir rikkat ve zaafla Azize’yi beklemiş, fakat yeniden Ayastefanos hayatının ateşini hatırlamış, basit bir nazarla olsun bana temas etmekten kendini alamamış. Hep aynı safhalar ve ıstıraplar, hep aynı kalp ağrısı, bazan hadiselerle uyuşan, fakat daima daha kudretli bir sızı ile tekrar gelen hastalık! Bunu ne kadar iyi biliyordum.</p>
			<p>Akşam Saffet’i almak için istasyona kadar gittim. Yoktu. Şimdi onun da gönderdiği bir uzun mektup dizlerimde, odamda bu satırları yazıyorum. Ovada öyle sert ve haşin bir rüzgâr esiyor, deniz öyle ısrar edici ve vahşi çağlıyor ki, bendeki yalnızlığı ve terk edilmiş hissi tam. Esasen ağrıyan kalbime bu da ağır bir kefen sarıyor, babamın gelmesine kadar hayata nasıl tahammül edeceğim, niçin yaşıyorum? Esasen niçin yaşıyordum? Babam annemin ölümüne nasıl katlandıysa benimkine de öyle katlanır!</p>
			<p>Azize zatürree olmuş, birkaç akşam ölmesinden korkmuşlar, bu gece buhran artık geçecekmiş. Saffet bu hafta gelemeyecek, bana Ayastefanos’tan inmememi, Azize’nin hattâ dostlarını görecek bir halde olmadığını yazıyor: “Ben ona senin rahatsız olduğunu ve evden çıkmadığını söyledim. Buhran geçtikten sonra ben seni götürürüm, kendine iyi bak, ilâcını almayı unutma. Gündüzleri mutlak çık dolaş,” diyor. Hasan Bey’den hiç bahsetmiyor. Orada değil mi? Ben, Azize’yi görmeye gelmememi tavsiyesine memnun oldum. Görürsem, küçük yüzünü hastalıkla, ıstırapla bir ihtiyar kadın gibi gergin ve bîçare karşıma çıkarsa korkarım, kalbim yine merhamet ve şefkatle dolar; belki bütün hayatımıza tesir eden bir karar alırım. Hayır, geçirdiğim ıstırap günlerinin ümitsiz ve boş safahatına bir daha kendimi atmayacağım. Babam gelsin, kalbimdeki bu fırtına ve ağrı o gelinceye kadar dinmezse mutlak Hasan Bey’le, “Hey Zeyno, Zeyno” havasının oynandığı ıssız ve uzak memleketlere gideceğim. Biliyorum, orada bir alev havasında, bir kalp kasırgası içinde Hasan Bey’le yaşarken geçmiş günün sükûn, dostluk ve iyilik arkadaşımın hayali, bütün bütüne başka bir nedamet ve hasret sızısıyla kalbimi oyacak! Ayastefanos’tan inmeyeceğim ve bekleyeceğim.</p>
		</div>
		<div class="double html5_section">
			<p class="date"><em>2 Kânunuevvel</em><a class="si-noteref epub-type_noteref" href="#f141" id="backlink-141">141</a></p>
			<p>Tekrar jurnalimin sahifelerini çevirdim. Ne kadar eski ve ne kadar yabancı geldi; günler bitmeyen boşlukları, zulümleriyle geldiler, geçtiler. Hasan Bey’den hiçbir haber gelmedi. Azize’nin hastalığı eski zaafı tekrar uyandırdığına kani oldum ve bunun karşısında neler duydum? Bunu kâğıda bile yazmak istemedim. Bu sabah Saffet’le indik, Azize’yi ziyarete gittik. Soğuk, çok soğuk bir gün. Saffet’in halinde fevkalâde bir rikkat ve endişe vardı. Sirkeci’de kapalı bir otomobil buldu, kürkümün yakasını kaldırdı. Dizlerimi örttü. Bebek’ten geçerken yüzüme dalgın gözlerle baktığını gördüm, içleri biraz nemliydi.</p>
			<p>— Azize’yi çok bozulmuş göreceksin, dedi.</p>
			<p>Sesi o kadar yavaş ve müşfikti ki, korktum.</p>
			<p>— Azize bir tehlikede mi?</p>
			<p>— Şimdilik pek değil, gençtir, geçirebilir, fakat çok zayıf!</p>
			<p>Sustum, dışarı baktım. Elimi yavaşça çekti, uzun uzun okşadı. Dudaklarının arasından:</p>
			<p>— Zavallı yavrucuğum, zavallı Zeyno’cuğum, diyordu.</p>
			<p>Bilmiyorum, nasıl endişe ve isyan duydum:</p>
			<p>— Sen, acınacak Azize değil, benmişim gibi bana bakıyorsun. Yoksa ben de mi tehlikeli bir zaafa düştüm?</p>
			<p>— Hayır Zeyno, senin gözlerin de hummalı, yanları simsiyah, fakat hastalık humması değil, yalnız senin merhametli kalbinin ıstırabını tahmin ettim de müteessir oldum<a class="si-noteref epub-type_noteref" href="#f142" id="backlink-142">142</a>.</p>
			<p>Birdenbire elimi bıraktı ve camdan dışarı baktı. Mutlak benim bilmediğim fevkalâde haller oldu, benden saklıyorlar. İnsan ne garip mahlûktur. Azize’nin esrarlı vaziyetinin verdiği merhamet ve endişeden belki daha kuvvetli bir heyecanı Hasan Bey’e tesadüf ihtimali veriyordu. Ayastefanos’un eski günlerinden sonra birdenbire kaybolan bu adamla karşı karşıya gelecek miyim? Bir türlü cesaret edip Saffet’e Hasan Bey’in orada olup olmadığını soramıyorum. Bundan daha garibi de onun bana hiç Hasan Bey’den bahsetmemesi. Neler oluyor acaba?</p>
			<p>Yalıya girdiğimiz an bir keder, bir felâket havası aldım. Hizmetçilerin yüzü durgun, biraz resmî bir matem tavrı almış, merdiven başında Azize’nin annesine tesadüf ettim. Kadın ben görmeyeli on sene ihtiyarlamış, yüzü buruşmuştu. Büyük bir samimiyetle boynuma sarıldı, ağlamaya başladı. Artık benim sinirlerim de mukavemetini yavaş yavaş kaybediyordu:</p>
			<p>— Ne var, Hanımefendi? Saffet bana Azize’nin iyileştiğini söyledi. Niçin ağlıyorsunuz, dedim.</p>
			<p>— Gel yavrum, Doktor Azize’ye senin geldiğini haber versin, ben sana başımıza gelenleri anlatayım, dedi.</p>
			<p>— Ah Zeyno’cuğum, diye başladı. Sen onun eski arkadaşısın, bana biraz akıl öğret. Bu kızın başında bir felâket dolaşıyor. Sen bu Hasan meselesini biliyorsun. Hasan Bey, kardeşimin çocuğu, elimde büyüdü. Çok iyi çocuktur da. İstanbul’a gelir gelmez birbirlerine tutuluverdiler. Anlaşılan Hasan daha istikbalini temin etmediği için henüz evlenmek istemiyor, bununla beraber her gün Azize ile burun buruna! Söz olmasın diye ben ancak sen ve Doktor olduğu yere yalnız bıraktım. Pekâlâ, her şey yolunda gidiyordu. Yalnız arada bir Azize ağlıyor, sinirleniyordu. Son defa, Ayastefanos’tan geldikten sonra bilmem aralarında ne geçti. Hasan Bey ortadan kayboldu. Azize yemekten, içmekten kesildi, gözleri yumruk gibi, dolaştı, durdu. Sebebini sordum, daha çok ağladı, ben de kendi haline bırakmak istedim, nihayet bu felâket oldu.</p>
			<p>— Hangi felâket, Hanımefendi?</p>
			<p>— Sana Saffet, acaba hastasın diye mi söylemedi? Şu kendini denize atma meselesi.</p>
			<p>Birdenbire başım döndü, şaşırdım. İhtiyar kadının gözünden yaşlar boşandı.</p>
			<p>— Bak sana anlatayım Zeyno’cuğum, akşam Azize rıhtıma gitti, biraz geç döndü. Nerede olduğunu sordum. Güya, telgrafhaneye kadar gittiğini söyledi. Tipi, soğuk vardı. Gece yatmak için odasına erken çekildi. Hepimiz yattıktan ne kadar zaman sonra bilmiyorum, rıhtımda bir gürültü, koşuşma ile uyandım. Çok geçmeden bizim kapı vurulmaya başladı, ben odamdan çıkmaya vakit bulmadan aşağıda bir çığlık, bir kıyamet koptu. Merdiven başında yarı çıplak, sular içinde Azize’yi ölü gibi merdivenden çıkardıklarını gördüm. Artık bittim, kendimden geçtim, kardeşleri her biri bir yere koştular, doktor doktor üstüne, sabaha kadar canlandırmak için uğraştık, tulum gibi şişmiş, mosmor olmuştu. Sabahleyin nefes almaya başladı, gözünü açtı. Fakat otuz dokuz harareti vardı.</p>
			<p>— Nasıl kurtulmuş?</p>
			<p>— Hem de rıhtımın tenha bir yerine gitmiş, kendini atmış, Allah’tan olacak yavrucuğun eceli de gelmemiş zâhir, oracıkta bir balıkçı sandalı varmış, neyse kurtarmışlar. Fakat sabah Saffet Bey yetişti. Senin hasta olduğunu, haber vermek doğru olmadığını söyledi. Öğleye doğru Hasan ölü gibi geldi. Meğer onun Ayastefanos’ta avda olduğunu tahmin etmiş, akşamdan telgraf çekmiş, helâlleşmiş. Kendine gelince Hasan’ı başucunda buldu, deli gibi iki genç ağlaştılar. Ondan sonra tabiî biliyorsun, aldığı soğuktan bir çift zatürree oldu; Saffet, Allah razı olsun, âdeta yavrumun eceline karşı koydu. Hasan’ı başucundan hiç bırakmıyordu. Azıcık uzaklaşsa bağıra bağıra ağlıyordu. Anlaşılan biraz da kıskançlık var. Nöbet arasında, “Onu benden çok seviyorsun!” diye bağırıyor. Şimdi buhran geçti ama, zavallı yavrum yaşar mı, yaşamaz mı?</p>
			<p>— Niçin yaşamasın?</p>
			<p>— Doktorlar çok vakit ister, diyorlar. İsviçre’ye götürmek lâzımmış, o da Hasan olmazsa gitmeyecek. O bahis açılınca Hasan’ın yüzünü hiç beğenmiyorum. “Ben askerim, izin vermezler,” diyor. “İstifa et,” diyorum. Razı olmuyor. Şimdi öteye beriye başvurup izin almaya çalışıyoruz. Bilmem halimiz ne olacak. Saffet Bey’in Hasan’a sözü geçecek gibi görüyorum. Ah yavrum, sen de söyle, bu İsviçre bahsinde Azize’nin yanında bir şey belli etmesin. Kız ölecek.</p>
			<p>— Azize seni bekliyor, Zeyno!</p>
			<p>Saffet ne iyi dakikada geldi. Hemen kalktım. Onu takip ettim.</p>
			<p>Azize’nin odası bana garip bir heyecan verdi. Ben yatağın karşısındaki şezlongda, o yatakta, ne kadar zaman ve neler konuştuk. O genç kızlık hayatı bana şimdi çok eski bir tarih gibi geldi. Bununla beraber zavallı Azize’ye, yarası bu kadar derin olacağını tahayyül etmediğim zavallı Azize’ye kalbimde tuhaf bir incelik vardı. Istırabını, sade ıstırabını gören, dünyada canını verecek kadar bir tek şeye kalbini bağlayan bu kıza gıpta da ediyordum. Bir hulyam ve bağlarım karşısında o ne basit, fakat daha ne kadar kadındı.</p>
			<p>Sarı saçlarını dümdüz iki örgü yanına bırakmışlar. Artık berber görmeyen bu güzel saçlar solmuş ve dalgalarını kaybetmiş. Her vakit tabiî, sunî renklerle parlayan bu sarışın yüz sapsarı, mavi gözleri iki solgun boncuk gibi, küçük dudakları hummadan beyazlanmış, çatlamış, el kadar küçük yüzü yıpranmış, çirkinleşmiş, yaramaz bir milyoner çocuğunun oynayıp oynayıp da bıkıp tenekeye attığı güzel bir bebeğin rutubette, süprüntülükte alacağı zavallı, bırakılmış ve kırık bebek halini almıştı. Fakat eski şen, güzel Azize’den daha ne kadar sevimli ve zaafında kudretli görünüyordu. Kalbimi altüst etti. Kalbimden gelen yaşlarla biraz da itiraf etmek istemediğim mücrim hissiyle<a class="si-noteref epub-type_noteref" href="#f143" id="backlink-143">143</a> boynuna sarıldım, her temasla kırılacak kadar içi, dışı zayıf olmuştu. Solgun dudakları titredi, mavi gözleri sulandı. Saffet hemen müdahale etti:</p>
			<p>— Teessür yok, küçük hanımlar. Zeyno sizi hastalandığınızdan beri ilk defa görüyor da, tabiî olan zayıflığından üzüntü duydu, yoksa hiç ortada ağlayacak bir şey yok.</p>
			<p>Azize’nin karşısındaki şezlonga yine oturdum. Birbirimizin gözlerine bakıyoruz, benimkilerde ıstırap ve merhamet var. Onunkilerde ağlamak isteyen şüphelerle eski düşkünlüğünün, muhabbetinin mücadelesi var.</p>
			<p>Zorlukla nefes alır gibi yavaş yavaş:</p>
			<p>— Zeyno bu gece burada kalamaz mı, Doktor, dedi.</p>
			<p>— Hayır Azize, biraz daha kuvvetlenmeniz lâzım, ikinize de emniyetim yok, çok konuşuyorsunuz.</p>
			<p>Mahzun mahzun gülümsedi ve gözlerini indirdi, çocuk yüzünde öyle acı teslimiyet var ki, altüst oluyorum. Biraz sonra gözlerinde endişe ve korku ile sordu:</p>
			<p>— Hasan nereye gitti?</p>
			<p>— Evine bir arkadaşı gelmiş, çağırmış, oraya gitti.</p>
			<p>Azize’nin gözleri önünde tesadüf ederek heyecanımızı belli ederiz diye korkudan mı kaçtı, yoksa Ayastefanos günlerinden sonra Azize’ye tamamen avdet ettiğini<a class="si-noteref epub-type_noteref" href="#f144" id="backlink-144">144</a> bana göstermek istemiyor mu?</p>
			<p>Azize’nin yanında on dakika kaldıktan sonra Saffet beni dışarı çıkardı. Acaba o da mı Hasan Bey’le benim Azize’nin önünde tesadüfümüzü istemiyordu? Böyleyse hangimizi koruyordu?</p>
			<p>Azize’nin annesine üç dört gün sonra geleceğimi söyledikten sonra yalıdan çıktık. O vakit Saffet gözlerime bakmadan:</p>
			<p>— Azize’nin vaziyeti epeyce tehlikeli, mutlak Davos’a götürmek lâzım, dedi.</p>
			<p>— Ailesinin parası var, göndersinler.</p>
			<p>— Hasan Bey meselesi işi karıştırıyor, Hasan Bey gitmezse Azize yolda ölür.</p>
			<p>Saffet’in sesinde Azize’nin hayatını benden dilenen Hasan’ı ona terk etmem için yalvaran bir manâ tahayyül ettim. Cevap vermedim, gece yine Ayastefanos’a döndüm. Şimdi bunları yazarken gözlerim kupkuru, fakat kalbime nereden geldiğini bilmediğim hasret ve feragat yaşları ateş gibi, zehir gibi damla damla düşüyor ve her düştüğü yerde derine giden bir sızı, bir ateş, bir acı duyuyorum. Kalbim bu akşam bu ince ve uzun sızılarla delik deşik, nasıl fena ağrıyor!</p>
		</div>
		<div class="double html5_section">
			<p class="date">8 Kânunuevvel</p>
			<p>Artık bu jurnali, bu kalbimi sakat bırakacak, içimde daimi bir sızı bırakacak vakayı kapamak üzereyim. Son gayretimi, son feragat kabiliyetimi sarf ettim. Dünyada ne kimseye artık acıyor ne kimseyi düşünüyorum. Zavallı, zavallı Zeyno, öyle bîçare, öyle kolu kanadı düşük ve elleri bomboş bir harabe ki...</p>
			<p>Evvelki gün Saffet, Azize’ye yine götürdü. Yolda bana dedi ki:</p>
			<p>— Azize seni gördüğü günden beri biraz daha canlı ve hayatından ümitli. Fakat mutlak seni bir gece yanında alıkoymak istiyor. Bunun için o kadar sinirleniyor, üzülüyor ki nihayet muvafakat etmeye<a class="si-noteref epub-type_noteref" href="#f145" id="backlink-145">145</a> mecbur oldum; o çılgın şeyi yaptığından beri itina ile arzuları tatmin edilmek lâzım gelen bir mahlûk oldu. Bu akşam sen oldukça müşkül bir gece geçireceksin Zeyno’cuğum.</p>
			<p>— Davos’a gidebilmek için Hasan Bey’in izni henüz gelmedi mi?</p>
			<p>— Pek bilmiyorum. Hasan Bey gittikçe Davos fikrine muhalif, bizi, doktorları Büyükada’ya, Yakacık’a iknaya çalışıyor, yavaş yavaş Azize üzerinde de tesir yapıyor zannediyorum. Bu çocuk da bir muamma, hem Azize’ye en rakik<a class="si-noteref epub-type_noteref" href="#f146" id="backlink-146">146</a>, en müşfik bir muhabbetle, sabırla bağlı görünüyor hem onun hasta yüzünden uzaklaşınca acayip bir ısrarla, mukavemetle memleketten gitmek istemiyor; biraz da hakkı var çünkü mesleği de onu buraya bağlıyor.</p>
			<p>— Sen doktor olarak ne dersin? Ada’da, Yakacık’ta Azize kurtulamaz mı?</p>
			<p>Saffet başını salladı, sustu. Ben ısrar ettim:</p>
			<p>— Canım bana hakikati söyle, Azize ile konuşmadan bütün bu şeyleri bilmem lâzım.</p>
			<p>Saffet’in yüzü derûnî bir utançla kızardı, sebebini sonra anladım:</p>
			<p>— Azize Ada’da iyileşebilir. Fakat zavallının delik ciğerlerinden başka, kafasında da bir hastalık var, kıskançlık, şüphe hastalığı. İstanbul’da kaldığı müddetçe bu hastalıktan tamamen kurtulması imkânı bence yoktur. Bir gün yine kafasında bir hava eser ve kendini kaldırır, Ada iskelesinden denize atar.</p>
			<p>Şimdi Saffet’in bunu söylerken niçin kızardığını anladım. Otomobilin penceresinden dışarı baktım. Bu uçan, kaçan duvarlar, deniz ve evler gibi kendi gençliğim, beni heyecana, saadete bağlayan her şeyin uçtuğunu görüyordum. Saffet’e ilk defa bir iğbirar<a class="si-noteref epub-type_noteref" href="#f147" id="backlink-147">147</a>, bir kin duydum. Çünkü tutulduğum tuzağın, kurtuluş katî zulmünü evvela o haber veriyordu. Azize’nin mosmor boğulmuş, perişan yüzü, Azize’nin boynundan tavana asılmış, dili dışarda benimle eğlenen ölüsü, Azize’nin kalbinde bir kurşun, gözleri kapalı benimle dargın uyuyan yüzü, hulâsa, her nevi intiharla ölen bir Azize hayali Hasan Bey’le benim aramda ebediyen duruyordu. Artık kalbimdeki ağrı ve ben yapayalnız kendi başımızın çaresine bakmaya, hattâ aynı şehirde irade, heyecan ve saadet verecek tesadüflere bile imkân olmayan bir hayata kendimizi hazırlamaya mecburduk.</p>
			<p>Yalıya geldiğimiz zaman lambalar yanmıştı; deniz köpükleri bir su sisi gibi uzun müddet havada kalan dalgalarıyla durmadan yalılara kadar çarpıyor, hırçın hırçın haykırıyor, dağılıyordu.</p>
			<p>Ben doğruca Azize’nin odasına çıktım. Kapıyı vurdum, içeriden ses gelmedi. İhtimal ben duymamıştım, kapıyı ittim, girdim. Azize yatağının içinde oturmuş yemek yiyordu. Arkasında Hasan Bey karyolaya ilişmiş, Azize’nin zayıf vücudunu kuvvetli kolu ile tutuyor, diğer eliyle hastaya nihayetsiz bir şefkatle kaşığı kaldırırken yardım ediyordu.</p>
			<p>Yine evvelâ beni Hasan Bey gördü, ömrümde bir insanın bu kadar sarardığını bir daha görmeyeceğim, bu heyecan demir destek gibi hastayı tutan koluna bir titreme vermiş olacak ki hasta bana bakmadan döndü. Hasan Bey’in yüzüne baktı, sonra sebebini odada aradı, beni gördü, küçük gergin yüzü, biraz evvel mesut görünen, beyaz, hasta çehresi çirkin bir heyecan ve şüphe ile morardı, mavi gözleri sam esmiş bir çiçek gibi soldu. Ben birdenbire gülerek:</p>
			<p>— Hasan Bey, Azize’nin beni görünce fazla heyecan duyacağından korktunuz galiba, halbuki geçen gün bana alıştı, korkmayınız, dedim.</p>
			<p>Azize’nin uyandırdığı merhametle o kadar tabiî ve cesur olmuştum ki Azize’ye süratle gittim, iki zayıf elini tuttum, samimî bir muhabbetle öptüm, okşadım, sonra Hasan Bey’in serbest elini tuttum, en kavî ve arkadaş temasıyla sıktım. Birbirini bir an için tutan bu iki el derhal birbirini anladılar. Benim elim, “Vaziyetinizi anlıyorum, bu hasta kıza acımak ve sevmek tabiî bir vazifenizdir. Sizi takdir ederim,” diyordu. Onun eli, “Sizin için hâlâ ölüyorum. Bu hasta, zayıf çocuğun esiri olmam kuvvetli insanların zayıf insanlara temayülünden geliyor, bana darılmayınız,” diyordu. Fakat birbirini kavrayan bu parmakların öyle uzun hasret ve iştiyakından<a class="si-noteref epub-type_noteref" href="#f148" id="backlink-148">148</a> sonra birbirinin temasıyla çıldırmış bir hazları vardı ki iki elin birbiri içinde geçmiş günlerde olduğu gibi kendilerini unutup kalmalarına ancak en parçalayıcı bir irade sarf etmekle mâni olduk. Ben bu hareket esnasında biraz yeri değişen yemek tepsisini düzeltirken Hasan Bey temasın heyecanını muhafaza eden elini yanaklarına, sonra gayri ihtiyari<a class="si-noteref epub-type_noteref" href="#f149" id="backlink-149">149</a> dudaklarına götürdü ve ben, tabiî ve muhabbetli tavrımla Azize ile konuşarak bu anı Azize’nin gözlerinden, hislerinden sakladım. Filhakika, benim soğukkanlılığımla, muhabbetli tavrımla Azize’nin yüzünü kaplayan çılgın ıstırap geçti, moraran yüzü beyaz rengini tekrar aldı. Benim Hasan Bey’in heyecanını tabiî bir surette tefsirime her halde inanmak istiyordu.</p>
			<p>İsabet, bu ilk tabiî anlar geçmeden paltosunu çıkarmak için gecikmiş olan Saffet geldi:</p>
			<p>— Zeyno ile ben karlı dağlardan ovaya inen kurtlar kadar açız. Halbuki burada Azize, aşağıda bütün yalı yemek yiyor.</p>
			<p>— Ne yapalım Doktor, siz bu akşam geleceğinizi haber vermediniz ki...</p>
			<p>— Sana sürpriz yapmak istedim, Azize!</p>
			<p>— Teşekkür ederim ama bu habersiz ziyaret bana heyecan verecek diye korkusundan Hasan zangır zangır titredi.</p>
			<p>Sesinde biraz acı bir şey var mıydı? Azize’nin önünden tepsisini kaldırarak, etrafını aldık; Saffet günün havadislerini verdi. Hastasını muayene etmek istediği zaman Azize ikimizi de bırakmadı, hastaya yardım ettik, muayene bitti. Nihayet her akşam Azize yemek yerken bekledikten sonra yalnız yemek yiyen Hasan Bey’le bizim için sofra hazırladılar. Azize’yi annesine ve kardeşlerine bıraktık, indik. Saffet ellerini yıkarken biz Hasan Bey’le yan yana yalnız iniyorduk. İkimiz de yıldırım çarpacakmış gibi birbirimizin gözlerinden, temasından korkuyor, birbirimize bakamıyorduk. Bir an çabuk bir kumanda gibi o fısıldadı:</p>
			<p>— Gözlerini bana çevir, çıldırıyorum!</p>
			<p>Yemek odasının önünde aşk cereyanının olanca haşmetiyle gözlerimizden vücudumuza geçmesini, bütün varlığımızı kökünden sarsmasını duyduk. Sonra üç kişi karşı karşıya oldukça sakin ve lakırdı bulmasını bilmeyen insanlar gibi yemek yedik.</p>
			<p>Herkes çekildikten sonra yine eski günlerdeki gibi benim yatağımı Azize’nin karşısındaki şezlonga yaptılar. Bu gecelik hastabakıcılığın bana düştüğünü annesi söyledi, çekildi. Gecenin hafif ışıklı, yeşil örtülü elektriğini yaktım, geldim. Azize’nin yatağının yanındaki küçük iskemleye oturdum. İçimde idam hükmünü giyen ve çaresiz bir teslimiyetle ölüme giden bir mahkûmun sessizliği vardı.</p>
			<p>Azize’yi yastıklarına yatırmış, örtmüştüm. Zayıf kolunu yorgandan çıkardı, bana uzattı, bir kedi pençesi kadar ince ve yumuşak eli, elimi aradı; avucuma sığındı, sonra yine hasta kedi kadar cılız bir sesle:</p>
			<p>— Nihayet Zeyno, sana bütün içimi bu akşam dökeceğim. Elimi bırakma, içime ne kadar zamandan beri diken ve bıçak ucu batmış gibi ıstırap çekiyorum. Bunların bazısını sen bu akşam belki giderirsin. Senin merhametli olmadığını, insanlara acı verecek kadar doğru ve dik olduğunu bildiğim için beni öldürecek bile olsa, hakikati söyleyeceğine kaniyim.</p>
			<p>Zayıf elini yavaşça sıktım. Kendisi için parça parça olurken bana kendisini beğenmiş dik bir insan diye bakması acı geldi. Fakat kendisi için yapmaya karar verdiğim fedakârlığı bir feragat diye telâkki etmesine imkân bırakmayan bu zihniyetini Azize için hayırlı buldum.</p>
			<p>— Zeyno’cuğum, diye başladı; sana derdimi anlatmak için ta baştan başlamak lâzım. Çünkü sonuçta bana akıl öğreteceksin, benim anlayamadığım şeyleri bana anlatacaksın. Sana annem, yaptığım çılgınlığı anlatmış, halbuki ben ömrümde en akıllı hareketimin o olduğuna kaniyim. Bu çektiğimi çekmekte, işkence içinde sürüklenmekte ne manâ var?</p>
			<p>— Ne çekiyorsun bana söyle Azize’ciğim, darılma ama her vakit biraz düşünmeden hüküm verirsin, belki işkence sade senin kafanda var.</p>
			<p>Zavallı hasta eli, elimi çekti. Yüzüne götürdü. Yeşil kalın camın altındaki gece kandili yüzüne bir ölü gölgesi veriyordu. Elimi öptü, okşadı:</p>
			<p>— Ah Zeyno, senin eskisi gibi konuştuğunu duymak ne şifa veren bir şey, neredeydim? Henüz başlamadım bile değil mi? Hikâye tabiî, Hasan’ın Anadolu’dan gelmesiyle başlar. Hasan evvelâ, gururumu okşadı, Anadolu ne kadar moda idi biliyorsun, herkese Anadolu’da harp etmiş bir yeğenimin olduğunu söylemek bana gurur veriyordu. Sonra yakışıklı ve genç olduğu için her genç ve yakışıklı adam gibi hoşuma gitti. İlk beni gördüğü gün burada kabul günlerimden biriydi. Süslü idim, güzeldim, etrafımda bir sürü, süslü, güzel insanlar vardı. Hemen beni beğendiğini anladım. Derhal hafif tertip bir flört başladı. Yalnız bu flört belki Hasan’a fazla cesaret verir, fazla ciddî bir ilgiye sürükler diye, bir taraftan ihtiyatlı davranıyor, bir taraftan da onun, kendime masallarda, romanlarda olduğu gibi âşık olmasını istiyordum. Çok tuhaf bir halimiz vardı, hem bana zaman zaman âşık görünüyor, gözlerini benden ayırmıyor hem de körü körüne istediğim şeyi yaptıramıyordum. Meselâ, cemiyetten, kalabalıktan hoşlanmıyordu. O zaman Hasan’ın mezuniyeti<a class="si-noteref epub-type_noteref" href="#f150" id="backlink-150">150</a> bitip gitseydi bana fazla ıstırap bile vermeyecekti. Bu hal, Hasan seni görünceye kadar devam etti. Darılma Zeyno, sana ne kadar emniyetim var, bilmezsin, sen, hem Saffet’i seversin bilirim. Fakat seni Hasan’ın gördüğü akşamı bilirsin, o akşam ilk burgu, ilk kıskançlık kurdu içime girdi. Sana o kadar birdenbire ehemmiyet<a class="si-noteref epub-type_noteref" href="#f151" id="backlink-151">151</a> verdi ki, ister istemez bunun farkına vardım. Senin erkeklere daha arkadaş olan bir halin, azıcık erkek çocuğa benzeyen bir serbestliğin, hiç naz, kırıtma ve erkeklere kendini beğendirmek için fazla süslenmeyen bir halin var ki, o her erkeğe tabiî ve tehlikesiz bir tesir yapıyor. Evvelâ bunu düşündüm. Hasan’ın yavaş yavaş bana artan alakası da yardım etti. Buna ehemmiyet vermemeye başladım. Fakat içimde, yine arada başını kaldıran bir kurt, içimi yiyor, şüphe uyandırıyordu. Hele annemin Hasan’a beni vermek istemesine, benim artık olanca kuvvetimle onu teşvik etmeme rağmen hiçbir teklifte bulunmaması, beni sevdiğini ifade etmemesi, beni ciddî bir endişeye düşürüyordu. Biraz da izzetinefsim yaralandı. Hepimizin arasında, hattâ bizim evde bile bize biraz nişanlı gibi bakılıyordu. Halbuki el ele mehtap seyrediyor, birbirimizi üç gün görmesek görür görmez heyecanlanıyor, hemen her gün beraber geziyor, fakat izdivaç bahsini hiç açmıyorduk.</p>
			<p>Sana o zaman da hissimi biraz anlatmıştım. Bana Hasan’ın mutlak benden başka, belki daha derin bir kadın rabıtası olduğu zannı geldi. Bu zan gelince hareketini tetkik ettim, nereye gidiyordu, ne yapıyordu, bunları anlamak için binbir vasıtaya müracaat ettim. Bir türlü katî bir şey anlayamadım.</p>
			<p>Nihayet uzun geceler uykusuz kıvrandıktan sonra Hasan’ın mahcup olduğuna karar verdim. Mutlak aşkını itiraf edecek bir vaziyete düşürmek lâzımdı. O zaman daha fazla üstüne düştüm, onu zayıf görmek için bana yaraşmayacak kadar açık giyiniyor, yanına sokuluyordum. Heyecan, teessür vardı, o kadar. Bazı saçımı okşuyor, bazı elimi öpüyor, ondan ileri ne vaziyetiyle ne de sözleriyle bir türlü gitmiyordu.</p>
			<p>Romanlarda âşıklar sevgililerini öpünce aşklarını itiraf ederler. Ne bileyim, ben de onun beni öpmesini istiyordum. En ziyade bunun için onda dans merakı uyandırmaya çalıştım ve çabuk muvaffak oldum; yalnız işin garip tarafı onun kolları arasında dönerken kendim o kadar altüst oluyor, yakın bulunmak beni o kadar sarhoş ediyordu ki, âdeta onun da bu dans temasıyla bitkin olup olmadığını anlamak imkânını bulamıyordum. Hem daima herkesin içinde ve başka çiftlerle dans ettiğimiz için, ikimiz de hazzımızı, zevkimizi saklamak mecburiyetinde kalıyorduk.</p>
			<p>Nihayet o Pera Palas akşamı ve bizim evde sizin Kürt horası teptiğiniz gece yok mu? İşte o akşam ben Hasan Bey’i orada bırakmış, giyinmeye gitmiştim. Sen Saffet’le rıhtımda dolaşıyordun, annem de komşuya gitmişti. Yukarı odamda beni kendimden geçiren bir fikir geldi, aşağıda Hasan Bey bir tek parmağıyla piyanoyu karıştırıyordu. Ben giyinerek aşağı inecek, gramofonu kuracak, yalnız dans edecektik. Kendimi, ne kadar mümkünse, o kadar güzel yaptım. Aynanın karşısında uzun uzun uğraştım, o kadar kendimi güzel görüyordum ki Hasan Bey’den evvel kendim aynadaki sarı saçlı, pembeli kızı öptüm, merdivenlerden atlayarak aşağıya indim.</p>
			<p>Siz el ele “Hey Zeyno”yu oynuyordunuz. Birdenbire içim kopar gibi bir şey oldu. Hasan’ın yüzünde o vakte kadar görmediğim bir şey vardı. Onu tarif edemeyeceğim, fakat o şeyi ben, Hasan’ın yüzünde görmek için kaç aydır çıldırıyordum da, muvaffak olamıyordum. Tamamen kendinden geçmiş bir hali vardı. Halbuki bana en çok düşkün göründüğü zamanlarda da hiç iradesini kaybetmez, her vakit kendisine fazla hâkim görünür. Bunun için kasırga gibi aranıza girdim. Benimle de o Kürt havasını oynamaya devam edince, çocuk gibi sevindim. Fakat ilk ıstırabı unutamıyordum.</p>
			<p>Sonra Saffet’le erken çekildiniz ve biz yalnız kaldık. Gramofonu tekrar kurdum. Gülerek:</p>
			<p>— Haydi Hasan, vakit geçirmeyelim, Boston adımlarını öğreteyim, dedim. Hasan’ın yüzündeki fevkalâdelik devam ediyordu, gözleri beni delip geçiyor, uzaklara bakıyor ve tamamıyla bir âşık gibi görünüyordu.</p>
			<p>— Dalgınsın Hasan nen var, dedim.</p>
			<p>Başını salladı. Sonra benim çok endişeli görünen yüzüme baktı. Gözleri yumuşadı, ellerini uzattı, saçlarımı, yüzümü okşadı. Bu, bana büyük sevinç verdi. Hasan’ın kalbinde başka bir aşkı olsa tabiî bana böyle şefkatle bakamaz, böyle saçlarımı okşayamazdı. Yanaklarım yanıyordu.</p>
			<p>— Oynamayalım mı, dedim.</p>
			<p>Kalktı, belimden yakaladı ve dönmeye başladı, yine başım o garip sarhoşlukla döndü ve kalbim altüst oldu ve daima ona yaklaşıyor, omzundaki elim bilmeyerek onu çekiyordu. Avizenin altında dönerken odadaki aynada sizi beraber gördüğüm aynada Hasan’ın yüzü yine o kendinden geçmiş hali almıştı. O vakit, daha çok sevindim, demek yüzü senin yanında olduğu için değil, dans ettiği için öyle olmuştu.</p>
			<p>— Hasan, dedim, sen eski valsleri bilir misin?</p>
			<p>— Biraz.</p>
			<p>Gramofona gittim, bir Viyana valsi koydum, bu defa birbirimize daha yakın, Hasan’ın daha hoşuna giden, ince uzun boyuna yaraşan ahenkle dönüyorduk. Oda daha sıcak, biz daha heyecanlıydık. Bir aralık Hasan’ın kollarımdan tutup beni yukarıya kaldırdığını hissettim. Bu bana eski Galya muhariplerinin valslerini düşündürdü, kendimi havada tüy gibi hissediyordum ve mütemadiyen dönüyordum, nasıl oldu bilmiyorum, birdenbire kollarım boynuna dolandı ve başımı omzuna bıraktım, o da geri geri gitti, koltuğa öyle bir oturdu ki kollarım boynunda, başım göğsünde ve kendim dizlerinde kalmıştım. O zaman saçlarımdan, yanaklarımdan öperken başımı kaldırdım ve dudakları dudaklarımdan öpüyor ve ben de aynı hararetle mukabele ediyordum. Birdenbire dizinden fırladım:</p>
			<p>— Nihayet, dedim, nihayet beni seviyorsun. Hasan, bakalım şunu itiraf et!</p>
			<p>Birdenbire ayağa kalktı, beni kendi koltuğuna oturttu, kendisi yere çöktü, başı dizlerimde sarsıla sarsıla ağladı. Fakat ne yaptımsa bir şey söyletmeye muvaffak olamadım.</p>
			<p>O akşam artık konuşmadık, iki sarhoş gibi ayrıldık, ben merdiven başında ayrılırken tekrar yanaklarımı uzattım, hararetle öptü, gitti.</p>
			<p>Ertesi gün ve bütün o hafta kendime malik değildim. Onun dudaklarının yüzüme dokunduğu anların haricinde yaşamıyordum. Küçük bir kedi gibi arkasından gidiyor ve her gün, beyhude<a class="si-noteref epub-type_noteref" href="#f152" id="backlink-152">152</a> nişanlanmak teklifi, evlenme teklifi bekliyordum. Bazı günler soğuk davranmaya karar veriyor, beni öpmesine meydan vermiyor, yalnız kalmak için vesile aramıyordum. O günlerde de ondan çok ben mustarip oluyordum. Çünkü şikâyet etmiyordu. Nihayet evlenmeden bahsedecek kadar kendimde cesaret buldum. Şiddetle aleyhinde bulundu. Sana zaten anlatmıştım, hep gülerek evli insanların birbirini sevmediğini söyler, bizim yaşta adamların yalnız mesut olmayı düşündüklerini iddia ederdi. Yine bir gün:</p>
			<p>— Bizi herkes nişanlı zannediyor, Hasan, dedim.</p>
			<p>Dalgın:</p>
			<p>— Öyle mi, ne tuhaf, dedi. </p>
			<p>Biraz hiddetlendim:</p>
			<p>— Bunun neresi tuhaf. İki nişanlı gibi her gün öpüşmüyor muyuz, dedim.</p>
			<p>— Ama herkesin içinde değil ya, dedi.</p>
			<p>Artık izzetinefsim bu bahsi açmama mâni idi. Yalnız o, sırası geldikçe, evlenmenin aleyhinde, ben lehinde bulunuyordum.</p>
			<p>Nihayet sen Ayastefanos’a gittiğin günlerde idi. Annemden Hasan’la beraber Ayastefanos’a gitmek için izin istedim, biraz yüzünü ekşitti:</p>
			<p>— Yavrum, biraz ileriye gidiyorsun. Adın çıkıyor, sevmiyorsan Hasan’la her gün dolaşma, seviyorsan nişanlanma zamanın geldi geçti bile! Bir karar vermek lâzım, dedi.</p>
			<p>Zavallı annemin, benim isteyip de Hasan’ın istememesi hiç hatırına gelmiyordu.</p>
			<p>— Anneciğim ne acele, daha genciz, elbet o da olur, dedim.</p>
			<p>Fakat Ayastefanos’ta artık katî olarak, Hasan’ın kalbindeki esrarı öğrenmeye karar vermiştim. Ya seni seviyordu ya başka bir kızı! Bunu hâlâ tamamen bilmiyorum.</p>
			<p>Zavallı Azize ter içinde kalmıştı, elimdeki eli buz olmuş, zayıf parmakları titriyordu. Kalktım, alnını sildim, ilâç verdim. Yanaklarını bir kardeş gibi öptüm. Hikâyeyi o ne kadar söylemek istiyorsa, ben de o kadar, şiddetli bir alâka ile dinlemek istiyordum. Fakat o kadar hasta ve bîçare görünüyor ve sesi öyle meyustu<a class="si-noteref epub-type_noteref" href="#f153" id="backlink-153">153</a> ki:</p>
			<p>— Azize’ciğim, yoruldun, istersen yarın anlat, dedim.</p>
			<p>— Hayır Zeyno, anlatmadan sükûn bulamayacağım, azıcık şu şişeden ver, fena gıcık tutacak.</p>
			<p>İlâcından bir daha verdim. Biraz dinlendi, sonra yine başladı:</p>
			<p>— Ömrümde Ayastefanos’a bir daha gitmeyeceğim. Ölümü bile oraya gömseler rahat yatamam. Yoksa orada mutlak kendime kıyardım.</p>
			<p>Ayastefanos beni, Hasan’ın seni sevdiğine inandırdı. Nasıl ve niçin, bilmiyordum. Yalnız her zaman bana gösterdiği ve gittikçe zaaf kesbeden<a class="si-noteref epub-type_noteref" href="#f154" id="backlink-154">154</a> alaka, orada birdenbire öldü. En küçük okşama, sevgi anlatan en küçük bir vaziyetini görmedim. Eskisi gibi nazik erkek ve benimle beraber geldiği için, bana bakmak mecburiyetini hisseden, bir dayızadeden fazla bir şey değildi. Halbuki ben onu, orada sevdiğim kadar, ömrümde bir daha sevemem, bir dakika yüzüme baksa, bir defa dudaklarının temasını elimde olsun hissettirse sevincimden geberecektim. Fakat o bütün bu nevi gösterişten kaçtı. Sizin gezdiğiniz o sabahlar yok mu, her defasında mutlak kendimi öldürmek isteyecek kadar kıskançlık azabı çekiyordum. Bir defa bu avlardan şikâyet ettim, yüzüme öyle soğuk ve zalim gözlerle baktı ki bir daha öyle bakmaması için yapmayacağım bir şey yoktu.</p>
			<p>Son akşam, hani siz yine yukarı gittiniz ve biz yalnız kaldık; deli gibi kollarımı açtım. Üzerine atıldım, yavaş yavaş ellerimi boynundan açtı, heyecansız bir sesle:</p>
			<p>— Bizi görebilirler, Azize, dedi.</p>
			<p>Sonra bütün yalvarmalarıma rağmen beni bıraktı, gitti.</p>
			<p>O gece yalnız kalınca ıstırabımın artık karışıklığa, tereddüde, şüpheye tahammülü olmadığını hissettim. Bir gün daha Hasan’ın beni alıp almayacağını anlamadan yaşayamazdım. Ne olursa olsun eve dönünce her şeyi açıktan sormaya karar verdim. Sana hissettiğim kin, bu cesaretimi çoğalttı. Elimden Hasan’ı aldın, zannediyordum.</p>
			<p>Eve geldiğimizin ertesi günü, Hasan’ın evine gittim. Biliyorsun yakınımızda yalnız oturuyor, dayım dışarıda memur, yengem de çoktan öldü. Döndüğümüz akşam yorgunluk bahane edip gitmiş ve bütün gün gelmemişti. Gece haber gönderdik. Rahatsız olduğunu söyledi. Ben yalı komşumuz Macide’ye gidiyorum, diye çıktım, doğru Hasan’a gittim. Nefer beni görünce tanıdı.</p>
			<p>— Sen haber verme, ben birdenbire çıkarım, dedim.</p>
			<p>Zannediyordum ki Hasan’ın odasına habersiz girer ve onu bulursam esrarını öğrenirim.</p>
			<p>Odasının kapısını vurmadan içeri girdim, mehtap vardı, belki onun için elektrikleri yakmamıştı. Kendisini bir zaman görmek için aradım, pencerenin önünde başı ellerinde oturuyordu. Yukarı bakmadan seslendi:</p>
			<p>— Ahmet, elektrikleri yakma, ışık istemiyorum.</p>
			<p>Bana sesinde keder var gibi geldi. Niçin olabilirdi? Yavaş yavaş yanına gittim. Birdenbire oturdum ve kollarımı boynuna sardım:</p>
			<p>— A! Sen misin Azize, kokundan bildim, dedi.</p>
			<p>Sonra okşamama mukabele etmeden:<a class="si-noteref epub-type_noteref" href="#f155" id="backlink-155">155</a></p>
			<p>— Dur, yavrum, elektrikleri yakayım, dedi ve gevşeyen kollarımdan sıyrıldı, sükûnla elektriği yaktı, bir sandalye aldı, yanımda oturmamak istiyordu. Karşıma oturdu. Tabiî olmaya çalışıyor, gülüyordu. Fakat rengi çok sarı ve gözleri bana yabancı düşüncelerle dolu geliyordu. Fevkalâde sıkılıyor, zihnimde hazırladığım kuvvetli şeyleri söylemeye cesaretim kalmıyordu. Nihayet:</p>
			<p>— Seni rahatsız dediler de onun için geldim, nen var?</p>
			<p>Cevap vermeden başını dizine çevirdi, daldı. Sonra:</p>
			<p>— Bilmem, içimde tuhaf bir sıkıntı var, dedi.</p>
			<p>Acı acı dedim ki:</p>
			<p>— Ayastefanos’ta için hiç sıkılmıyordu, seni galiba Boğaziçi sıktı.</p>
			<p>— Ayastefanos’ta sabahları ava çıkıyordum, kış günü, bu Boğaziçi kadar sıkıntılı bir yer olamaz.</p>
			<p>— Ben senin yerinde olsam derhal Ayastefanos’a dönerim, Zeyno da inmedi, beraber pek eğleniyordunuz.</p>
			<p>— ...</p>
			<p>— Canın mı sıkıldı Hasan? Cevap vermiyorsun.</p>
			<p>— Ne cevap vereyim Azize?</p>
			<p>— Hakikat, cevap verecek bir şey yok ki, Zeyno’yu görmeden nasıl yaşayacaksın? Bu müşkül bir şey!</p>
			<p>— Benimle eğleniyor musun?</p>
			<p>— Evet, eğleniyorum, seninle de, Zeyno ile de. İki aptal gibi herkesin dikkatini çekecek kadar kendinizden geçtiniz. O, Saffet’i unuttu. Sen de...</p>
			<p>— Ben de...</p>
			<p>— ...</p>
			<p>— Nafile üzülüyorsun Azize, Zeyno’nun burnu Kaf Dağı’nda, benim gibi erkânıharp bile olmayan kaba bir askeri ne yapsın? Hiç merak etme, benim onun için geberdiğimi bile farz etsen onun dönüp bana bakmayacağına emin ol!</p>
			<p>— O bakmış, bakmamış bana ne! Zeyno’yu gördüğün günden beri aklın başından gitti...</p>
			<p>— Allah Allah!</p>
			<p>— Elbet, sanki anlamıyordum? Fakat öyleydi de niçin benim başımı da ateşe yaktın?</p>
			<p>— Sana ne yaptım ben, Azize?</p>
			<p>Artık kendimden geçmiş, ellerim buz gibiydi, gözlerim bulanmıştı. Boşanacak yaşları zor tutuyordum.</p>
			<p>— Sen de, Zeyno da tanıdığım insanların en ahlâksızı imişsiniz. O, sonunu düşünmeden arkadaşının sevdiği adama yüz verdi, sen de, şaşkın gibi hemen tuzağa düştün. İkinizden de nefret ediyorum.</p>
			<p>— Benden istersen nefret et, Azize, fakat Zeyno bana hiç senin dediğin gibi yüz vermedi, yemin ederim.</p>
			<p>— Demek itiraf da ediyorsun.</p>
			<p>— Neyi, Azize?</p>
			<p>— Zeyno’yu sevdiğini!</p>
			<p>— Hiçbir şey itiraf etmiyorum.</p>
			<p>— Yemin et, Zeyno’yu sevmediğine yemin et!</p>
			<p>Yüzü daha sararmış, gözleri maden gibi soğuk bir hiddetle, belki nefretle bana bakıyordu. Ayağa kalktım, kapıya doğru gitmek istedim, öylece ayakta soğuk ve zalim bana bakıyor, bir şey söylemiyordu. Kapıya kadar gittim, tokmağı çevirirken hissettim ki odadan o vaziyette çıkarsam aramızda bir daha bu meseleyi konuşamayacağız. Döndüm, yanaklarımdan sessiz yaşlar boşanıyordu:</p>
			<p>— Hasan, bana hiç acımıyor musun, dedim.</p>
			<p>— Kendini beyhude üzüyorsun, Azize!</p>
			<p>— O halde beni hâlâ seviyor musun?</p>
			<p>— Tabiî değil mi, Azize?</p>
			<p>— Nasıl tabiî Hasan? Sevmek böyle mi olur? Ben kederimden ölüyorum, sen taş gibi duruyorsun.</p>
			<p>— Ne yapayım Azize?</p>
			<p>O vakit kendimi anlatmak imkânı olmadığını, karşımdakinin, hakikaten kafamı çarpa çarpa parçalayacağım bir kaya olduğunu hissettim. Minderin üstüne, dizlerim çözülmüş, yıkıldım, yüzümü ellerimin içine aldım, bir çocuk gibi ağlıyordum.</p>
			<p>Geldi, yanıma oturdu, saçlarımı okşadı, arkamı okşadı. Fakat bir türlü, çılgın gibi beklediğim kollarını bana açmadı. İçimde yaşlar kuruyor, bir şey tutuşuyordu ve şifasız bir acı, bir yeis duyuyordum.</p>
			<p>— Sen zalim ve hissiz bir adamsın Hasan, beni sevmediğini biliyorum, eğer bana acıyorsan, zavallı bir kızı öldürmek istemiyorsan beni sevmediğini açık söyle, emin ol ki şikâyet etmem ve belki ümidi kesince bu çılgınlıktan kurtulurum.</p>
			<p>Yavaş yavaş sokuluyordum, gayri ihtiyari kollarım boynuna gitmiş, başım omzuna düşmüştü. Bu defa beni itmedi, yanaklarımı okşadı, mendiliyle gözyaşlarımı sildi:</p>
			<p>— Sen küçücük bir kızsın Azize, hayattan fazla şeyler istiyorsun. Pekâlâ bu hırçınlık çıkmadan mesuttuk.</p>
			<p>— Bir defa başka kimseyi sevmediğine emin olsam... Sesini çıkarmıyorsun.</p>
			<p>— Bu mevzuu sevmiyorum ve münakaşa etmek istemiyorum.</p>
			<p>— Beni seviyor musun?</p>
			<p>— Kaç defa söyleyeyim!</p>
			<p>— Öyleyse niçin beni öpmüyorsun?</p>
			<p>Bu defa yavaşça çekildi:</p>
			<p>— Sen öpüşenlerin mutlak birbirleriyle evlenmeleri lâzım olduğuna kanisin; ben evlenmemeye karar vermiş bir insanım. Sende bu kanaat varken, öpüşürsek ahlâksızlık olur, değil mi?</p>
			<p>— Evlenmekten niçin korkuyorsun? Benimle evlen diye söylemiyorum, yalnız evlenmeye karar verirsen kiminle evlenirsin?</p>
			<p>— Karar vermedim.</p>
			<p>— Yalan, Zeyno serbest olsa onunla evlenirdin değil mi?</p>
			<p>— Hayır Azize; serbest, nişanlı, ne olsa Zeyno benimle evlenmez, emin ol!</p>
			<p>— O halde sen evlenirdin.</p>
			<p>— Yine o bahsi açtın!</p>
			<p>— Açık konuşmuyorsun Hasan!</p>
			<p>— Ne istiyorsan söyleyeyim.</p>
			<p>— Bu evlenmek meselesinde düşündüğünü...</p>
			<p>— Bana bak yavrum, evlenmek ihtimalim yoktur, buna inan, senin dile düşmeni, iyi bir adamla evlenmene de engel olmak istemem, o halde birbirini seven iki dayızade gibi güzel güzel dost kalırız.</p>
			<p>Kocaman bir topuzun kalbime indiğini, beni tamamıyla ezdiğini duydum. Başımda garip bir ağırlık vardı, gözlerim, ağzım kupkuruydu. Eve kadar nasıl gideceğimi düşünüyordum. Artık her şey tamamıyla bitmişti. O topuz durmadan kafama iniyor, durmadan, “İyi bir adamla evlenmene mâni olmak istemem,” diyordu. Bu ne korkunç ve çirkin bir alaydı. Ne iyi ne fena, kimse ile evlenmek değil, yaşamak bana olmayacak bir iş geliyordu. Nasıl eve gidecektim? Yavaş yavaş kalkmış olacağım, Hasan’ın, kolumda beni aşağıya kadar indirdiğini ve benimle rıhtımdan yürüdüğünü hissediyordum. Fakat hiç konuşmuyordum.</p>
			<p>— Niçin bir şey söylemiyorsun Azize?</p>
			<p>Bana konuşmak da imkânsız denilecek kadar müşkül ve lüzumsuz geldi, onu kapının önünde bıraktım, bir makine gibi yukarı odama çıktım. Hiç konuşmuyordum. Benim sükûtum onu memnun ediyordu.</p>
			<p>O akşam yemeğe inmedim. Ertesi gün bir şey olmamış gibi eski hayat başladı. Evde herkes hayretle yüzüme bakıyor, ne olduğunu soruyordu. Bereket versin başım ve göğsüm o kadar ağrıyordu ki, herkes hasta olduğuma hükmediyordu. Hasan sabah akşam geliyor, odama çıkıyor, hatırımı soruyordu. Hemen hiç konuşmuyordum. Benim sükûtum onu memnun mu ediyordu bilmiyorum. Yüzünde biraz nedamet, biraz merhamet vardı, fakat ben bir şey söylemiyordum. Geceleri çok korkunç rüyalar görüyordum. Hep kollarımı Hasan’a uzatacağım zaman kuvvetli bir topuz kafama iniyor, bütün dünyayı dolduran çirkin çan sesleri, “İyi bir adamla evlenmene mâni olmak istemem!” diye haykırıyordu.</p>
			<p>Galiba ikinci günüydü, bu sersemliğin yavaş yavaş kaybolduğunu, onun yerine çok keskin ve çok canlı bir ıstırabın, acının uyandığını, içimde nihayetsiz bir hasret ve arzu kabardığını duydum. Ne olursa olsun bu dehşetli ve ağır şeyi istemiyordum.</p>
			<p>Halbuki bu yeni ıstırap geçen ağır ve meyus sükûttan daha fena oldu. Çünkü öteki, kollarımı yanıma düşürmüş, dilimi tutmuş, kalbimin, gözlerimin ateşini tamamen söndürmüştü. Bu hasret ıstırabı ise beni en çirkin zilletlere<a class="si-noteref epub-type_noteref" href="#f156" id="backlink-156">156</a> düşürecek kadar kudretliydi. Ne olursa olsun eski hayatı istiyordum. Beni sevsin, sevmesin, hattâ isterse başka bir kadını sevsin, mutlak ben de onun kollarını, dudaklarını istiyordum; o hayatının mesuliyetsiz, geçici bir saadet dakikasını bana borçlu olsun bu kâfiydi. Buralara kadar sükût ettikten sonra bir akşam sürünerek aşağı indim ve Hasan’ın evine gittim. Yine nefer kapıyı açtı:</p>
			<p>— Hasan Bey yok efendim, dedi.</p>
			<p>— Nereye gitti, Ahmet?</p>
			<p>— Allâlem (Allahü âlem) Ayastefanos’a dün köpekleri götürdük.</p>
			<p>Bu defa kafama inen tokmak çok öldürücü oldu. Deniz kenarına kadar gittim, rıhtımdan denize yürüyüvermek istiyordum. Fakat başıma çarpan sert topuz, birdenbire ayaklarımı ıslatan ve yüzüme tuzlu serpintilerini yollayan sular biraz aklımı başıma topladı.</p>
			<p>Zeynep, biraz daha ilâç ver, artık sonuna geliyorum.</p>
			<p>Sonra üç uzun gün, sabahtan akşama, akşamdan sabaha kadar ölüm çareleri düşündüm. Dünyadan kimseye haber vermeden çekilip gitmek istiyordum. Ölümü bulmamalarını istiyordum. Nihayet zihnim bu ölüm aramaktan yoruldu. İşte üstünde büyüdüğüm Boğaziçi suları, bundan mavi, bundan soğuk ve geniş mezarı nerede bulacaktım? Çarşamba akşamı karanlığı bekleyecek, sonra yavaşça evden çıkacak, rıhtımın en tenha yerinde köpüklü denizin içine, bir daha uyanmamak üzere yatacak, uyuyacaktım. Öksürüğüm ve baş ağrım annemi telâşa düşürdüğü için çarşamba sabahı telefonla Saffet’i çağırdı. Saffet’i görünce birdenbire geçen günleri, mesut günleri, bütün çocukluğumuzdan beri sana deli gibi sarılan muhabbetimi düşündüm. Elimde olmadan gözlerimden yaşlar boşandı. Saffet, yalnız öksürük ilâcı değil, bir de bromür<a class="si-noteref epub-type_noteref" href="#f157" id="backlink-157">157</a> verdi. Sokağa çıkmamamı, kendimi sıcak tutmamı tembih etti. Bronşitimin tehlikeli bir hal alması ihtimali vardı. O gittikten sonra oturdum. Hasan’a bir telgraf yazdım: “Bu akşam dönmeyeceğim, bir seyahate çıkıyorum, veda ve saâdet temennileri!” Bunu telgrafhaneye kendim bıraktım. Telgraf memurlarının garip garip yüzüme bakmalarına ehemmiyet vermeyecek kadar hayatla bağım kesilmişti. Rıhtımdan dönerken denize dalacağım noktayı seçtim; şu dönüm yeri yok mu, işte orası. Sonra eve geldim. Geceyi bekledim. Herkes yattıktan sonra hırsız gibi evden çıktım. Giderken Hasan’ın karanlık pencerelerine baktım, pencereden hâlâ arkamdan, “İyi bir adamla evlenmene mâni olmak istemem!” diye bağırıyor gibi geldi. Acı acı güldüm. Dünyada en çok sevdiğim sizlerin saadetine zehir damlası bırakıp gidecektim. Ömrünüz oldukça mavi deniz size hıyanetinizi hatırlatacaktı.</p>
			<p>Sonrasını bilmiyorum, rüzgâr vardı, dalga vardı. Bu kudretli sular dünyasına nasıl düştüm? Orası malum değil. Yalnız harikulâde bir tazyik içinde, buz gibi soğuk, en kuvvetli elektrik cereyanından daha azgın siyah dalgalar beni zavallı bir zerre gibi yuttular. Korkunç bir hızla, nihayetsiz bir su derinliğine kaç defa daldım, yukarı fırladım, kafamın, vücudumun, bütün varlığımın etrafındaki müthiş tazyik beni eziyor, bitiriyor ve karanlık bir yokluğa karıştırıyordu. En son Hasan’ın çelik kollarının merhametsiz ve muazzam bir ahtapot gibi bütün varlığımı aldığını, sıktığını, ezdiğini, yok ettiğini, dudakları tuzlu dudaklarımdan canımı aldığını duydum ve derhal ruhumu teslim ettim.</p>
			<p>Vücudumun her tarafında yakıcı bir sıcak; sonra derinden sesler:</p>
			<p>— Galiba kımıldadı.</p>
			<p>— Kalbi adamakıllı atmaya başladı.</p>
			<p>— Yüzündeki morluk da geçiyor!</p>
			<p>Yavaş yavaş gözümü açtım. Kendi yatağımda idim. Her tarafıma sıcak su şişeleri koymuşlar ve ağzımdan oksijen veriyorlardı. Birkaç yabancı yüz etrafımda dolaşıyor, kimi nabzımı tutuyor, kimi vücudumu ovuyordu.</p>
			<p>Bir zaman hiçbir şey hatırlamadım. Yalnız annemin başı çatkılı, gözleri kıpkırmızı, köşeden bana bakan kederli yüzünü görünce, anî bir acı duydum ve belli belirsiz bir şekilde hatırlar oldum; fakat bütün vücudum ateş içinde yanıyor, kesiliyor; göğsüm parça parça oluyordu. Hepsinin endişeli yüzlerinden henüz daha tehlikenin geçmediğini hissediyordum. Nihayetsiz bir bezginlik içinde tekrar gözlerimi kapadım. Bilmem neden, böyle sıcak bir yatakta ölmek bana yavaş yavaş hatırıma gelen suların korkunç tazyikinden, boğmalarından daha tatlı geldi.</p>
			<p>İkinci defa gözlerimi açtığım zaman Saffet’i üzerime eğilmiş gördüm. Onun yüzü beni bir hatıra darbesiyle altüst etti. Dudaklarım titriyor, gözlerim doluyordu.</p>
			<p>— Derin nefes al, rahat et Azize, dedi.</p>
			<p>Gözlerimi tekrar kapadım.</p>
			<p>Kapalı perdelerin ötesinden berisinden kuvvetli güneş ışıkları odaya girerken gözlerimi açtım. Vücudum kaynar su içine düşmüş gibi yanıyor, kafam eriyordu. Sonra anladım: Hararetim kırk bire çıkmış; en feci bir zatürree başlamış; göğsümün, başımın, bütün vücudumun öldüren ağrılarına rağmen, o kadar ateşle bitkin ve dalgındım ki gözlerimi açmak istemiyor, rüyası devam eden bazı çok korkunç ve sıcak, bazı da serin ve hoş gelen dalgaların kucaklayışı, kendimi tekrar bırakmak için gözlerimi kapamak istiyordum. Fakat odada bir şey var diye beni çekiyor, tuhaf bir şekilde rahatsız ediyordu. Kalbimin çarpışından başımı kaldırmak imkânım yoktu, kolumu yorganın altından çıkardım, gözlerimi kapadım, kolumla odayı arıyor gibi elim açık, biraz durdum. Derhal bir kuvvetli el elimi yakaladı, sıcak gözyaşları elimin üstüne aktı, hatırasını hâlâ vücudumda muhafaza ettiğim sıcak dudaklar elimi yakan bir pişmanlık ve muhabbetle durmadan öptü, öptü. Rüya olmasın, diye gözlerimi açtım, elimi o kadar bayıltıcı bir temastan çekmek istemiyordum, kendime yabancı gelen zavallı küçük sesimle seslendim:</p>
			<p>— Odada kim var?</p>
			<p>Elimi bırakmadan yatağımın yanında diz çöken Hasan kalktı, yüzünde şimdiye kadar görmediğim bir heyecan vardı, yanaklarından yaşlar akıyor, gözleri belki merhametle, fakat artık en kudretli aşk kadar coşkun bir merhametle bana bakıyordu. Kollarımı, ateşime, halsizliğime rağmen bir anda boynuna atmışım, hasta küçük vücudum nihayet Hasan’ın kolları içinde, başım kuvvetli göğsünün üstünde, ikimiz de sarsıla sarsıla ağlıyorduk.</p>
			<p>— Ağlama Azize, beni affet, ne istersen yapacağım, istersen ölürüm, fakat ağlama, diyordu.</p>
			<p>Saffet’in sesini duydum. Hasan’ı galiba çekiyordu:</p>
			<p>— Azize’yi öldürmek mi istiyorsun? Kendine hâkim olsana... diyordu.</p>
			<p>Sonra tekrar bomboş, siyah ve sıcak bir yokluğa düştüm, ne kadar kaldım, bilmiyorum. Kolumda bir iğne acısıyla gözümü açtım, Saffet şırınga yapıyor, Hasan kırmızı fakat şimdi sakin gözleriyle yüzüme bakıyor ve Saffet’e yardım ediyordu. Tekrar gözlerimi kapadım.</p>
			<p>Saffet’le Hasan yavaş yavaş konuşuyorlardı:</p>
			<p>— Uyuyor, şimdilik tehlike geçti, fakat dikkat et birdenbire öldürürsün, heyecana hiç tahammül edemiyor.</p>
			<p>— Kurtaracak mıyız, Doktor?</p>
			<p>— Çalışacağız. Her halde, sen çocukluk etme azizim. Koca askere böyle yakışır mı? Kim bilir, hem kurtaracağım, hem de nikâhınızda şahit olacağım galiba!</p>
			<p>Öyle mesut, öyle mesudum ki kurtulup da eski inkisar ve ıstırap günlerine dönmektense bu hulya ile ölmek istiyordum.</p>
			<p>Bundan sonra kaç gün bilmiyorum, mezarın başında sendeledim durdum. Her ölüme kendimi bırakıyorum zannettiğim zaaf ve tehlike dakikasında Hasan’ın eli, gözü beni hayata çağırdı. Âdeta yaşamamı emrediyor, beni yaşamak için ipnotize ediyordu. Hemen hemen yatağımın başını hiç terk etmedi. Gayet garip olarak o odadan uzaklaşınca, hattâ dalgın olsam, hissediyor, sayıklıyor, haykırıyor ve çağırıyordum. Açıldığım kısa anlarda elini hiç bırakmıyordum. Odada yalnız kalırsak:</p>
			<p>— Elimi hiç bırakma, e mi? Ölürken elimi tutarsan korkmam, diye yalvarıyordum.</p>
			<p>Nihayet buhran geldi, geçti. Fakat hâlâ göğsümdeki illet geçmedi. Keşke buhran hiç geçmeseydi.</p>
			<p>Çünkü hayatla beraber şüpheler, azaplar, kıskançlıklar geldi. Hasan’ın düşkünlüğünü basit bir merhamete atfettiğim zamanlar çok oluyor. Şimdi de bir Davos meselesi çıktı. Hasan’ın ben nereye gidersem gelmesini tabiî gibi görüyor, etrafımda o suretle bahsediyorlar. Evlenecek miyiz, bilmiyorum. Hasan’ın dünyanın en şefkatli, en çok seven ve acıyan bir dost hali var, hattâ dosttan fazla; fakat yine bir şey söylemiyor. Seyahatimizden bahsetmiyor. Son günlerde bir de izin lakırdısı çıkardılar. Neler oluyor, Hasan gelmek istemiyor da ailem zorla mı onu bana gönderiyor?</p>
			<p>Bir sabah sütümü içerken:</p>
			<p>— Hasan, sen Davos’a gelmek istemiyorsun; izin çıkmazsa ben yalnız gidemez miyim, dedim.</p>
			<p>Maksadım fikrini anlamaktı. Yoksa ıstırap günlerini idrak ettiğim ilk an, mutlak bir çaresini bulup tekrar kendimi öldüreceğim. O, bereket versin:</p>
			<p>— Olmaz Azize, sen iyileşinceye kadar, tamamıyla sıhhatin, neşen yerine gelinceye kadar senden ayrılamam, dedi.</p>
			<p>— İyileşince bırakıp gidecek misin?</p>
			<p>— Sen istemezsen giderim.</p>
			<p>— Öyleyse hep yanımdasın, dedim; kaçacağını duyarsam hiç iyileşemem; mezara kadar beni sen uğurlarsın.</p>
			<p>Hemen kolunu kuvvetle arkama koydu, başımı göğsüne dayadım. Öylece hem bana teminat veriyor hem sütümü içiriyordu. Birdenbire kolu titredi zannettim, döndüm baktım, yüzü sapsarı olmuştu. Sebebini anladım. Sen odaya girmişsin. Nafile! Eski acı derhal nüksetti, bilsen.</p>
			<p>Zeyno’cuğum, bana merhamet et, ölüyorum, hakikati söyle, mutlak seni seviyor, fakat bana niçin bu merbutiyet<a class="si-noteref epub-type_noteref" href="#f158" id="backlink-158">158</a> ve merhamet? Ne var? Bu azap içinde yaşamaktansa insanı öldürmek daha çok insanca ve merhametli bir hareket olur. Lütfet, Zeyno...</p>
			<p>Azize’nin sesi yavaş yavaş işitilmeyecek kadar yoruldu, kalktım, yüzüne baktım. Yastıkların üstünde başı bir ölü gibi gömülmüştü.</p>
			<p>Yeşil abajurdan süzülen ışık, beyaz yüzünü yeşil gölgelerle örtmüştü; gözlerinin yanları simsiyah, gözkapakları çürümüş, küçük ağzı solmuş bir çiçek gibi bükülmüş, kenarları düşmüştü. Bana Azize’nin birdenbire ölmüş olması vehmi<a class="si-noteref epub-type_noteref" href="#f159" id="backlink-159">159</a> geldi. Hemen nabzını yakaladım. Sağdı. Bu yüzünü hiç unutmayacaktım, bu dalgalar arasında boğulan yüzü mosmor olmuş, saçları dağılmış Azize, hayatında daha bîçare görünüyordu. Hemen eğildim, soğuk yüzünü deli gibi öpmeye başladım:</p>
			<p>— Azize, yemin ederim, Hasan sade senindir. Göreceksin, evlenecek ve çok mesut olacaksınız, bana inan Azize’ciğim. Ne Hasan sana hıyanet edebilir ne ben seni incitebilirim. Yemin ediyorum, babamın başına yemin ediyorum!</p>
			<p>Yeşilimtırak gölgeler içinde küçük yüzü hayatla canlandı, yanaklarından sessiz yaşlar aktı. Küçük elini uzattı, elimi tuttu:</p>
			<p>— Artık söyleme! İnandım, çocukluğumdan beri hep her sıkıntımı sen giderir, her derdime sen çare bulurdun. İnandım Zeyno! Beni öp, yanıma otur, rahat rahat uyuyacağım!</p>
			<p>Odaya sabahın solgun ışığı girerken o, uyuyordu.Yüzü hâlâ solgun ve hastalığın, azabın eserleri daha gaddar, korkunç görünüyordu. Yavaşça elini bıraktım. Ayağımın ucuna basarak odadan çıktım. Annesini uyandırdım. Gece uyumadığını, henüz daldığını, rahatsız edilmemesini tembih ettim.</p>
			<p>Hizmetçi yemek odasını temizlemiş, sobasını yakmış, fakat henüz pencerelerini kapamamıştı. Kapalı, kurşunî bir gündü. Deniz, karanlık göğün altında koyu, durgun bir renk halini almış, zaman zaman rıhtıma homurdanır gibi çarpıyor, birdenbire patlayacak büyük bir fırtınayı haber veriyordu. Bu koyu, tek renkli, mazlum sabahta yalnız karşı sahillerin yeşil, yumuşak hatları üstünde ince bir şafak rengi, bulutların altında uzanıyordu. Uykusuzluktan, içimde yığılan azaptan öyle kuru bir his, hastalıklı bir sıkıntı vardı ki, arkamı titretiyor, ellerimi üşütüyor, boğazımı sıkıyordu.</p>
			<p>— Hatice, dedim, bana sıcak bir şey ver, uykusuzluktan kırılıyorum.</p>
			<p>Hatice bana ateşin yanında bir sandalye verdikten sonra masanın üstüne hazırladığı çay semaverinin ateşini uyandırmaya çalıştı. Hem çalışıyor hem de gevezelik ediyordu:</p>
			<p>— Hanımcığım, yüzünüz ne kadar sararmış, ölü gibi! Zavallı küçükhanım sizi buldu bu akşam, artık bütün derdini size dökmüştür. Tabiî eskisi gibi yine uyumamışsınızdır. Hasan Bey de çok pişman oldu ya! Sabahtan akşama kadar buralardan ayrılmıyor, gece de mi uyumaz nedir, şimdi neredeyse geceyi nasıl geçirdiğini haber almak için buradadır.</p>
			<p>— Sen Hatice’ciğim bana yukarıdan paltomu ve çantamdan sigara paketimi getir. Su kaynıyor, kendim çayı demlerim. Haydi yavrum!</p>
			<p>Çayı hakikat kendim yaptım, burnum buğusunda, kaynar kaynar içiyordum.</p>
			<p>— Hatice, bu sabah küçükhanım nasıl?</p>
			<p>Başımı çevirdim. Hayal görmüş iki insan gibi birdenbire birbirimizden ürktük. Donmuş vücudumuzda canlı yalnız gözlerimiz kalmış. Onlar da felâketin dondurduğu bu soğuk, ölü havada birbirine bakıyordu.</p>
			<p>— Ne kadar sararmışsın, dün gece uyumadın değil mi? Sen de hasta mısın yoksa Zeyno?</p>
			<p>Sesin bu acıyan perdesi bana duş gibi tesir etti:</p>
			<p>— Bir şeyim yok Hasan Bey, gece uyumadım, görüyorsunuz ya, esvabımı bile çıkarmadım. Azize şimdi uyudu. Nöbeti annesine teslim ettim, ben de çay içip canlanmaya çalışıyorum. Siz de bir fincan çay ister misiniz?</p>
			<p>— Teşekkür ederim. Çay istemem...</p>
			<p>Sonra birçok sevinmek isteyip de sevinemeyen bir adamın şaşkınlığıyla durdu, bakındı.</p>
			<p>— Azize size neler anlattı, neden bu sabah bu kadar yabancı ve soğuksunuz?</p>
			<p>— Sizi ben bugün, bir aralık yalnız görmek isterim.</p>
			<p>Atılarak:</p>
			<p>— Nerede ve ne zaman isterseniz.</p>
			<p>— Sizin evde, bugün dört buçuktan sonra; ben biraz sonra eve gideceğim. Akşam sizinle görüşmek için döneceğim. Azize de, kimse de benim geldiğimi bilmeyecek. Haydi şimdi gidiniz. Ben gittikten sonra Azize’yi görmeye gelirsiniz. Orövuar.</p>
			<p>Elimde fincan pencereye gittim. Kurşunî bulutlar ve dağlar arasından genişleyen kızıl şafak çizgisine baktım. Ellerim titriyordu. Sabahleyin Azize’ye verdiğim sözü bu akşam yerine getirecek, Hasan’ı tamamıyla ona verecektim. Vazgeçiş kararını vereceğim bu konuşma, bu korkunç, karanlık tabiattaki kızıl şafak çizgisi gibi sıcak ve unutulmaz bir an olacaktı.</p>
			<p>— Allahım, sen Azize’ye merhamet et, bana kuvvet ver, diye dua ettim.</p>
			<p>Azize uyanmadan, Saffet’in vizite saati gelmeden yalıdan çıktım. Hatice’ye biraz rahatsız olduğumu, veda etmeden acele ile gittiğimi söylemesini tembih ettim. Saffet’e şöyle bir tezkere bıraktım:</p>
			<p>“Azizim Saffet,</p>
			<p>Bütün gece uyumadım, dinlenmek ve uyumak için eve gidiyorum. Merak etme. Bana yarın akşam gelirsin, beraber yemek yeriz. – Zeyno.”</p>
			<p>Otomobili hayli uzakta bıraktım. Tipi ve fırtına vardı. Rıhtımda beyaz köpüklü dalgalar, evlerin kenarından gitmeme rağmen yukardan aşağı beni ıslatıyordu. Yalı pencerelerinden taşan ışıklardan başka ışık yoktu. Ortalık tamamıyla kararmıştı. Saat beşti. Gece dokuzda istasyona gelecek, tramvayla dönecektim.</p>
			<p>Rıhtımda kimse yoktu. Olsa da beni tanıması ihtimali yoktu. Çünkü arkamda, o gün Mayer’den aldığım kalın, bayağı hazır palto, yüzümde kalın bir peçe vardı.</p>
			<p>Kapının ziline elim dokunmadan içeriden bir el uzandı, beni elimden tuttu, içeriye çekti.</p>
			<p>Yüzümdeki peçeyi kaldırmadan Hasan Bey’in yanında bulunuyordum. İkimiz de bir şey söylemiyor, ikimiz de geçirdiğimiz hasret ve ıstıraptan, mahkûm olduğumuz ebedî bir hicran ihtimalinden sonra yapayalnız, bir evde beraber bulunmanın çılgın çarpıntısını duyuyorduk. İkimiz de çok büyük bir gayret sarf ediyorduk. Taş bir avludan sonra dar, tahta bir merdiven çıktık. Kapısı kırmızı, kalın perdeli bir odaya girdik. Fırtınadan, soğuktan, karanlıktan ve biraz da korkudan sonra bu sıcak, aydınlık ve sevimli odanın havasında erir gibi oldum. Odaya girer girmez, Hasan Bey paltomu aldı, ıslak başımı açmama yardım etti, sobanın karşısına odanın biricik koltuğunu koydu. Sobanın neşeli alevlerine biraz daha tahta parçası ve odun ilâve etti. Ben, oturmadan, odayı büyük bir heyecan ve tecessüsle tetkik ettim. Biraz küçük, müstatil<a class="si-noteref epub-type_noteref" href="#f160" id="backlink-160">160</a> bir oda idi. Sıkı sıkı kapanmış koyu kırmızı perdeleri, kırmızı bir kilim örtülü bir minderi, bir yan minderi, karşısında üstü aynı renk çuha tahtadan bir yazı masası, duvarda bir harita, masanın üstünde kırmızı kâğıt abajurlu bir elektrik lambası vardı. Odanın ortasında kırmızı güllü Kürt kilimi, biraz kızıl ışığıyla sıcak ve samimî odanın basit güzelliğine son renkli perdeyi ilâve ediyordu. Böyle bir odanın “hey Zeyno, Zeyno” havası söylenen Anadolu’nun güney ellerinde bile tanzimi kabil değildi. Hasan Bey’in Şark’taki fırkalardan biri diye tavsif ettiği müşterek bir hayat tahayyül ettiği, mesut ülkede tıpkı böyle sıcak ve kızıl bir odada kalbimize sığmayan ateşi, ihtirası beraber yaşayabilecektik. Bu odanın hayalini kapalı kızıl perdesinden, kapısının eşiğine kadar kalbime hakketmek<a class="si-noteref epub-type_noteref" href="#f161" id="backlink-161">161</a> istedim. Burada ne olur, bir saat yalnız muhayyilemin<a class="si-noteref epub-type_noteref" href="#f162" id="backlink-162">162</a> malı olan hülyaları kendi kendime, doya doya yaşayabilsem!</p>
			<p>— Saçlarınıza kadar ıslanmışsınız, oturup ısınmaz mısınız?</p>
			<p>Sesi tabiî olmaya çalışan sükûnuna rağmen kısık, her titreyişi bende öyle heyecan ve ürpermeler yapıyor ki, bazı buraya gelmekle yanlış davrandığımı, fazla ateşe ve tehlikeye girdiğimi düşünüyorum. Sonra dışarıdan denizin azgın teranesi<a class="si-noteref epub-type_noteref" href="#f163" id="backlink-163">163</a>, rüzgârın çığırışı, Azize’nin küçük yüzü, ıslak saçları, mor dudakları ve gözkapaklarıyla zavallı bir tasvirini dimağımda canlandırıyor.</p>
			<p>— Evet, çok ıslandım ve üşüdüm, diyorum, koltuğa oturuyor, ellerimi, ayaklarımı, hattâ şakaklarıma yapışan ıslak saçlarımla kafamı alevlere uzatıyorum. Düşünüyorum, nereden başlamalı, nasıl anlatmalı? Sobanın yanında ayakta duruyor, başımı kaldırıp yüzüne bakmaya cesaretim yok. Halbuki o, gözlerini benden ayırmıyor. Yavaş yavaş eğiliyor. Ne yapıyor? Birdenbire koltuğun yanına, dizlerinin üzerine bîçare ve hasretli diz çökmüş buluyorum. Dua eder gibi uzanan elleri yanan yüzümü iki elleri içine almış, gözlerimi gözlerine bakmaya davet ediyor. </p>
			<p>— Güzel yüzün nasıl zayıflamış, Zeyno, güzel gözlerin nasıl yanıyor, gözlerinin yanındaki siyah ıstırap gölgeleri ne kadar yüzüne yaraşmış! Dudakların karanfilden daha sevimli! Ah sevgili, güzel çocuk!</p>
			<p>Birdenbire yüzümü çekmeye çalışıyorum. Fakat demir pençelerinden kurtulmak kabil mi? Belki demir pençelerinden daha kuvvetli, daha kâdir olan şey heyecandan kısılan, benim için çıldıran, yanan bu ses! Ne garip, ne çocuk, ne iptidaî kelimelerle dudaklarından beni okşayan, bana alevden kollarla sarılan aşkının ateşini ifade ediyor. Yalnız yüzümü bir çocuk yüzü gibi avuçlarında hapseden eller, gözlerime düşkün ve çılgın bakan bu sarı gözler, bu humması durmadan yükselen ses, bana da aynı çaresiz arzuyu, iştiyakı, zaafı, hezeyana<a class="si-noteref epub-type_noteref" href="#f164" id="backlink-164">164</a> götüren bir hararetle, bir sıtma ile aşılıyor. Allahım, irademe nasıl sahip olacağım? Allahım, zavallı bir kıza verdiğim sözü nasıl tutacağım?</p>
			<p>Ben de öyle bîçare, öyle âcizim ki, ihtiyarsız, kendi zaafım, kendi aczim gözlerimden yaşlar akıtıyor, kirpiklerimden yanaklarımdan onun ellerine kızgın gözyaşları damla damla düşüyor. Göğsümün içinde durmadan ağrıyan ve yanan kalbimin âdeta ıstıraptan, yeisten eriyecek gözlerimden, yanaklarımdan akan yaşlar olduğunu zannediyorum. Şimdi biraz daha yakın, elleri yüzümü çekiyor, kendi yanaklarına büyük bir şefkat ve dikkatle yaklaştırıyor:</p>
			<p>— Yavrucuğum, Zeyno’cuğum, sen de nihayet anlıyor, ıstırap çekiyorsun, beni biraz sevmiyor musun, diyor.</p>
			<p>O zaman bu rikkat, bu vaziyet bana onun Azize’ye yemek yedirirken aldığı düşkün merhamet tavrını hatırlatıyor. Bu ikimize de verdiği müşterek rikkat bendeki vahşî tarafı, zincire vurulamayan, tahakküm kabul etmeyen hür ve çılgın tarafı uyandırıyor; yerimden birdenbire kalkıyorum, yanaklarımdan akan yaşlarla beraber deli gibi gülüyorum.</p>
			<p>— Hayır Hasan Bey, hayır, sizi hiç sevmiyorum, o kadar sevmiyorum ki bugün belki aramızda bu tabiî olmayan, samimî olmayan şeyi bitirmeye geldim, diyorum.</p>
			<p>Onun nemli ve ateşli gözleri evvelâ hayret, sonra çile doluyor.</p>
			<p>Bütün yüzü gergin gergin:</p>
			<p>— Bana karşı bir zaafı itirafı haysiyetinize mi dokunuyor?</p>
			<p>— Neden birdenbire bu kadar alaycı ve acı oldunuz, Hasan Bey?</p>
			<p>— Alaycı!.. Sizinle alay kabil mi?</p>
			<p>— Alay değil, beni denize, kendi kendimi boğmaya sevk ederdiniz, bereket versin ki sürekli bir zaaf görmüyorsunuz.</p>
			<p>— Zalimsin, Zeyno!</p>
			<p>— Ne zaman hanım, ne zaman sadece Zeyno?</p>
			<p>Yine eski humma ile üzerime atlıyor.</p>
			<p>— Her zaman Zeyno.</p>
			<p>Ellerimle geriye itiyorum:</p>
			<p>— Sizinle ben çok ciddî konuşmaya geldim, daha az şairane bir yere, meselâ şu mindere oturup sükûnla konuşsak.</p>
			<p>— Ciddî demek, beni başınızdan, hayatınızdan tamamıyla defetmek demek oluyor değil mi?</p>
			<p>Ben de biraz kızıyorum:</p>
			<p>— Sizin tabirinizce sizi hayatımdan defetsem ne olacak? Farz edelim ki ben de sizinle evlenmek istesem beni nasıl alacaksınız?</p>
			<p>Deli gibi, çocuk gibi gülüyor, yüzü olmayacak bir hayalin sevinci ile öyle genç, öyle cazip ki, başımı çeviriyorum:</p>
			<p>— Bir defa tecrübe ediniz, bir defa benim olmaya karar veriniz. Nasıl süratle benim olursunuz, bir hafta sürmez, herkesten uzak, sade birbirimizin...</p>
			<p>Elimle ağzını kapıyorum:</p>
			<p>— Zavallı bir kızın ölüsünü çiğneyerek, her deniz gördükçe cinayetimizi hatırlayarak, belki birbirimizden nefret ederek, öyle mi?</p>
			<p>Yavaş yavaş yüzündeki sevinç sönüyor, gözleri endişe ve sıkıntıyla doluyor:</p>
			<p>— Zamanın tedavi edeceği bir hasta çocuk için neden kabil olan güzide bir saâdeti bozalım?</p>
			<p>— Zamanın bizim çılgınlığımızı da tedavi edemeyeceğini neden bilmiyorsunuz?</p>
			<p>— Bunu zihninizden çıkarınız. Ben nasıl sizi seviyor, nasıl her gün daha katiyetle bunun geçmeyeceğini biliyorsam, sizin de beni unutamayacağınıza kaniyim. Bu bütün iradenize, zulmünüze rağmen söndüremeyeceğiniz bir ateş, anladınız mı?</p>
			<p>Belki doğru söylüyor, bu kızıl oda, sıcak hava, bu ince ve çelik kadar kudretli erkek, bunlar benim, daima muhayyel eşim, muhayyel saadet muhitim, heyecan ve istiğrak<a class="si-noteref epub-type_noteref" href="#f165" id="backlink-165">165</a> muhitim olacak. Yalnız kendi ruhumda kilitleyeceğim bu gece, bir ateş damlası gibi kalbime damladı. Oradan yalnız damarlarımı, vücudumu değil, dimağımı, canımı, maddî ve manevî bütün zerrelerimi saracak, için için yakacak. Yavaş yavaş perdenin ucunu kaldırdım, azgın suların karanlıkta beyaz köpükleriyle pencerelere kadar püsküren, vuran muazzam dalgalarına bakıyorum. Benim kadar aşkın pençesine düştükten sonra mutlak bir serbestlik ve sükûnla kurtulan, aşkını olduğu gibi arkadaşının saadeti için feda eden var mıdır? Bunu benden çok isteyen nice temiz ve yüksek ruhlar bu kadar pençenin içinde mahkûm ve bozguna uğrayıp her şeyi unutmamışlar mı? Ne kadarı yalnız sadakat, dostluk ve iyilik değil, hattâ fazilet ve namus bırakarak, kalplerinin sevk ettiği yere gitmemişler mi? Acaba bu akşam buradan çıkmadan, daha dün ettiğim yemini, vicdan borcumu unutacak mıyım?</p>
			<p>Uykuda konuşur gibi:</p>
			<p>— Saat dokuz buçukta buradan çıkacağım. Tramvayla gideceğim, o zamana kadar aramızdaki meseleyi halletmeliyiz.</p>
			<p>Sarardı, evvelâ odanın dört köşesine, sonra bana uzun uzun baktı:</p>
			<p>— Gitmekten niçin bahsediyorsunuz? Bütün zulmünüze rağmen sizden bu odada bir şey kalacaktır. Ne isterseniz bu akşam yapacağım, benden ne sormak, ne itiraz, sadece uymak!</p>
			<p>Kalbim kuvvetle attı! Bu, kalbimizin bu sıcak ve güzel bağını koparacağını anlamıyor mu?</p>
			<p>— O halde bana evvelâ bir bardak su veriniz. </p>
			<p>— Affedersiniz, sizin için çay hazırladım, aklım öyle perişan oldu ki sizden başka her şeyi unuttum.</p>
			<p>— Neferiniz yok mu?</p>
			<p>Kızardı:</p>
			<p>— Siz tanınmak istemiyordunuz, onun için neferi siz sıkılmayasınız diye gönderdim. Fakat korkmayınız. Burada bir tabur asker var farz edebilirsiniz, bir tabur asker kadar ben size hizmet eder, sizi muhafaza edebilirim. Affedersiniz, eğer... Eğer geceyi geçirmek isterseniz size oda da hazırladım. Ben aşağı kata inerim.</p>
			<p>Bütün tehalükü<a class="si-noteref epub-type_noteref" href="#f166" id="backlink-166">166</a>, ihtirası ve ateşine rağmen öyle itimat edilir temiz ve mert bir hali vardı ki, tâ kalbime kadar indi. Ellerimi uzattım. Aldı, birer birer öptü, sonra uyandırdığı emniyet ve takdirden mağrur:</p>
			<p>— Ne istersiniz, çayınızı, biraz da kahvaltı var, onu size hemen getireyim mi?</p>
			<p>— Çayı beraber pişirelim mi?</p>
			<p>Şimdi odanın köşesindeki küçük masada çay semaverinin dumanının çıktığını, tereyağı, reçel, havyar, pasta, yemiş, hulâsa çok çeşitli bir kahvaltı hazırladığını gördüm.</p>
			<p>Küçük masayı minderin önüne beraber getirdik, çayı beraber yaptık ve beraberce, arkadaş şevkiyle, hayatın her vazifesini beraber yapan iki sevgili mahremiyetiyle çayımızı içtik, yedik, topladık. İkimiz de asıl ciddî dakika gelmeden bu ilk saatin saâdetlerini yaşamak istiyorduk.</p>
			<p>— Artık konuşalım mı?</p>
			<p>— Bir sigara daha iç, olmaz mı?</p>
			<p>— Peki.</p>
			<p>Minderde yan yana oturuyoruz. Perdenin demin açtığım aralığından elektriğin aksiyle kurşunîleşen, kızıllaşan siyah dalgalar daha azgın vuruyor, çekiliyor, tehlike hissi, korku hissi veren dışarıdaki sular, hava ile aynı ahenkte muazzam tabiatın uyandırdığı korkunun, bende uyandırdığı heyecana mukabil odanın renkli sıcaklığı içinde sobanın sessiz çıtırtısı var. Yan yana sessiz ve gözlerimiz halının kızıl güllerinde oturuyoruz. Fakat bana o, deminden söylediği derin ve mahrem düşkünlüğün hikâyesini, sesindeki sıcak ürperişiyle, sobanın neşeli ve sevimli çıtırdısıyla beraber kulağıma tekrar ediyor gibi geliyor.</p>
			<p>Bütün bu dakikaya kadar dimağımız, sinirlerimiz duygularımızla birbirimize hâkim ve sahip olduğumuz an hatırlamıyorum. Hattâ dudaklarımız o kadar birbirine yakın olduğu, o kadar kalbimiz tutuştuğu zaman bile bu kadar yakın olmamıştık. Halbuki konuşmadan, temas etmeden, hattâ bakmadan oturuyoruz. Böyle havası mahrem, sıcak ve insanın canını birbirine karıştıran bir odayı Saffet’in daha tarif etmediğini zannediyorum. Biraz sonra beni hayattan koparacak olan felâketli mecburiyet, mazimin üzerine siyah bir unutuş perdesi indirecek, bu anı tesbit etmek, bu saatleri ebedî yapmak, bu öldüren tatlı ve temiz saadet havasının sonu gelmeden ölmek istiyorum. Bütün geleceğimin nihayetsiz yalnızlığı, boşluğu ve ıstırap vaadine rağmen ne kadar derin ve ezelî coşkunluklar içinde yaşıyorum.</p>
			<p>Hangimiz söyledik bilmiyorum. O kadar kalbimizi aynı anda ifade etti:</p>
			<p>— Nasıl ayrılacağız?</p>
			<p>— Birbirimize ruhumuzun çirkin taraflarını görecek kadar yaklaşmadan ayrılmak belki daha iyi olur. Bu akşam bana neyi hatırlatıyor biliyor musun? Akdeniz’den geçiyordum. Garip bir sis başlamıştı. Bütün vapur halkında ifade edilemeyen bir endişe vardı. Hemen herkes güvertede sandalyelerde oturuyordu. Yazdı, sıcaktı. Vapur durmadan düdük çalarak ilerliyor, her an tahmin edilmeyen bir tehlike bütün yolcuların kalbini koparıyordu. Kendi kendime bunu hayata benzettim. İnsan korku içinde, ümitsizlik içinde, maddî, manevî göremediği tehlikeler üstüne yürüyor. Benim de içimde garip ve hiç bitmeyecek gibi gelen bir sıkıntı hâsıl oldu. Saatler uzadı, uzadı. Gözlerim ağırlık içinde, korku içinde kapanıyordu. Birdenbire uzak bir vapur düdüğüyle uyandım. Bizim vapurun girdiği sis hattı açılmıştı. Yıldızlar pırıl pırıl kurşunî sularda vapurla beraber yürüyor gibi görünüyordu. Bizden uzaklaşan sis ufka doğru çekilmiş, fakat incelmiş, beyazlaşmıştı. Birdenbire o beyaz, titrek sislerin içinde kocaman, gümüş bir yıldız düşmüş, parlıyordu. Yolcular sandalyelerinden kalkmış, vapurun parmaklıklarından bakıyorlardı. Yıldız bizimle beraber yürüyordu. Gümüşî ve uzun bir vapur sislerin içinde havaya düşmüş bir yıldıza benzeyen ışığıyla bize muvazi<a class="si-noteref epub-type_noteref" href="#f167" id="backlink-167">167</a> yürüyordu. İki vapur havayı yırtan düdük sesleriyle birbirini durmadan selâmladılar. Tehlike geçirdiğimiz gecenin yalnızlığında, bize benzeyen bu uzak ve güzel şey hepimizin kalbini çekti aldı. Birkaç dakika sonra ikimiz de başka istikametlere ayrıldık gittik. Fakat bu muhayyel, uzak vapurun hayali kalbimizde kaldı. O gün düşündüm ki, iki insan birbirini severse birbirinin hayatından bu uzak iki vapur gibi geçmelidir. Nihayetsiz bir sevinç, bir muhabbet, bir birleşme anı! Sonra bir hayal, unutulmaz bir hatıra! Halbuki adî bir ışıkta, herhangi bir zamanda bu iki vapur yan yana seyahat etseler, boyaları dökülmüş iki tahta tekne, bayağı birkaç elektrik fenerinden başka manâları olur mu?</p>
			<p>— Söylediğin şeylerin manâsını anlamıyorum Zeyno, sesinin ne güzel ve hazin olduğunu düşünüyorum. Bu güzel ve müphem hikâyenin zehirli hapını vermeden bir nevi şeker, bir nevi çocuk tesellisi olduğunu da anlıyorum. Fakat senin çocuğa benzeyen güzel başın benim zavallı odamda bütün bir gece kalsa, bu mesut akşam sabaha kadar süren bir hulya olsa, gözlerim hattâ bu köşeden seni bu odanın sahibi gibi dolaşırken seyretsem bu saadet bütün hayatıma yeter zannediyorum. Bu akşam sana ben de bir hatıra söyleyeceğim Zeyno. Benim mektepten çıktığım ilk sene hayli oluyor. Genç bir mülazımdım<a class="si-noteref epub-type_noteref" href="#f168" id="backlink-168">168</a>. Viyana’dan gelen artistlerin verdiği bir konsere gitmiştim. Harikulâde keman çalıyordu. Uzun, koyu ipek saçlarının arasında çenesine doğru incelen güzel bir yüzü vardı. Gözleri tatlı, koyu, iki kalp penceresi gibi bütün heyecanını her an değişen kalbiyle bize veriyordu. Hırçın yüzü kendi yayının bıraktığı mucize ile her dakika değişiyor, bazı yeisle soluyor, bazan sevinçle pembeleşiyordu. Bana o baş, her ışıkla değişen nadide bir çiçek tesiri yaptı. Hiç unutmadım. Seni görür görmez o çocuğun başına benzettim. Aynı koyu saçlar, aynı derin gözler, ateşli hisle değişen aynı hassas yüz! Bu yüze, bu akşamki kadar derin derin bakmak şimdiye kadar nasip olmadı. Bu akşam bu fakir odada kal, konuş, kımılda, sigara iç, bu odada yaşa! Ne olur? Emin ol ki burada oturacağım, istersen konuşmam bile! Sen böyle bir saadeti vermeyi vaat et, ben de yemin ederim ki sen ne dersen hattâ “öl” dersen, hiç münakaşa etmeden yapacağım.</p>
			<p>Çıldırdım mı bilmiyorum, gözlerimi kilimin kırmızı güllerinden kaldırdım. Yarı mahzun, yarı yalvarır gibi bana bakan gözlerine baktım. İkimizin de dudaklarında tebessüm, fakat gözlerinde yaş vardı.</p>
			<p>— İki şart mukabilinde bu akşam burada kalacağım.</p>
			<p>— Kabul!</p>
			<p>— Şartları evvelâ dinle.</p>
			<p>— Ne olursa olsun!</p>
			<p>— Hayır, söylemeden kabul yok!</p>
			<p>— Peki söyle!</p>
			<p>— Evvelâ tanyeri ağarırken burada beni bırakıp gideceksin. Ben evden yalnız çıkar giderim. Veda filan yok.</p>
			<p>— Peki, sonra?</p>
			<p>— Sonra... Yarın sabah saat onda Azize’ye gider, evlenme teklif edersin ve bu hafta içinde evlenir, çıkar Davos’a gidersin.</p>
			<p>— ...</p>
			<p>— Niçin cevap vermiyorsun?</p>
			<p>Çok küçük bir ses cevap verdi:</p>
			<p>— Peki... ben de bir şey teklif edeceğim.</p>
			<p>Benim de onun kadar sesim kısık:</p>
			<p>— Peki. Bu meseleden bahsetmeyeceğiz. Saat daha dokuz yarın ilk ışığa kadar yalnız mesut olacağız, Zeyno, olmaz mı? Kaşlarını çatma, senin istediğin gibi, sana azap vermeyecek türlü mesut olacağız, Zeyno. Emin ol bazı kışla askerlerine de ilham yollu filan ince düşünceler gelir. </p>
			<p>Sabahın ilk ışığına kadar süren hayatımı yazmaya muktedir değilim. Sully Prudhomme’un<a class="si-noteref epub-type_noteref" href="#f169" id="backlink-169">169</a> dediği gibi: “Aşktan ölenler ne cennete ne cehenneme gidebilirler. Onlar için ebediyet olmaz, onlar cennet ve cehennemi yaşamışlar ve ruhları heyecanlarına, coşkunluklarına sarf edilmiş, bitmiş, yok olmuştur.” Sabahın ilk ışığı perdenin aralığından odaya solgun solgun bir ışık parçası gönderdiği zaman ikimiz de odaya ölüm girmiş gibi donduk. O gecenin ilk ve son busesini yine dudaklarımız temas etmeden birbirinin ateşini içerek aldık, ayrıldık. Veda etmedik, odadan çıkarken dönüp bakmadı.</p>
			<p>Ben rıhtımdan giderken akşamki çılgın deniz uyumuştu, başımı kaldırdım. Azize’nin odasına baktım. Yeşil abajurun altında ölmüş gibi yemyeşil küçük yüzüyle uyuduğu geceyi düşündüm. Artık bir iki saat sonra o çürümüş, ölüm maskesini giymiş olan küçük kız yüzü hayatın nefesiyle dirilecek, pembeleşecek, yaşayacaktı. Ben ona hayat hissemi vermiştim.</p>
			<p>Artık hayat, saadet, heyecan, bunlar benim için yok olmuş, boş ve manâsız sadalardan başka bir şey olamazdı.</p>
			<p>Dün ekspresle gittiler.</p>
		</div>
		<div class="double html5_section">
			<p class="date"><em>8 Kânunusâni</em><a class="si-noteref epub-type_noteref" href="#f170" id="backlink-170">170</a></p>
			<p>Kırmızı odada geçen son akşamdan sonra insandan pek başka bir mahlûk gibi yaşıyordum. O sabah eve dönünce Nesrin yüzüme acayip acayip baktı. Sonra akşamdan Saffet’in telefonla beni aradığını, benim gece döneceğimi haber aldıktan sonra, gece yarısı telefonla tekrar sorduğunu, Nesrin’in cevabı üzerine bu sabah da erkenden tekrar telefon ettiğini söyledi.</p>
			<p>Saffet benim yalıdan başka bir yerde kalmadığımı biliyordu. Her halde gece çok merak etmiş olacaktı. Fakat bütün bunlar bana hiç tesir etmedi. Doğru odaya çıktım.</p>
			<p>— Tekrar Saffet Bey telefon ederse benim geldiğimi, uyuduğumu, akşam kendisini yemeğe beklediğimi söyle, haydi sobayı yak bakayım, dedim.</p>
			<p>Nesrin, odadan çıkınca pencerenin yeşil muşambalarını, üstünün kalın perdelerini tamamen kapadım, oda gece gibi oldu. Sobanın halıda oynayan alevlerinden başka odada bir ışık yoktu. Acele soyundum, her şeyimi öteye beriye fırlattım. Yatağıma gömüldüm, gözlerimi kapadım, yatağımın bir mezar olduğunu, ne mazinin hayalleri ne istikbalin acıları beni müteessir edemeyeceğini tahayyül etmek istedim. Fakat kafamın içinde Nemrut kafasındaki topuz gibi bir cümle mütemadiyen, “Saat on oldu mu acaba,” diyordu.</p>
			<p>İradem o gün devden kavî pençeleriyle saate bakmak için kıvranan, çıldıran vücudumu, yatağın karanlık derinliğinde tuttu. Şakaklarım terliyor, ellerim buz gibi soğuyordu. Bu saatleri yazmakta ne manâ var bilmem! Nihayet salonda vuran saati duymamak için kulaklarımı tıkadım. Akşamı, kızıl odadaki saadet akşamını düşünmek istedim, fakat muhayyilem bana oyun oynadı. Kızıl odayı değil, Azize’nin yatak odasını, karyolada onun sevinçle pembeleşen, çıldıran yüzünü, onu kolları arasında tutan, başını okşayan adamı gösterdi. O zaman, yavaş yavaş döndüm, içimden hava alan bir balon gibi söndüm, söndüm. Kalbimin ağrısı durmuş gibi oldu. Fakat kalbim de kafam da bütün varlığım gibi bomboş ve cansızdı. Gerilen, toplanan elim, ayağım uzadı. Donmuş bir cisim gibi akşamı bekledim.</p>
			<p>Saat ikide Nesrin kapıyı vurdu.</p>
			<p>— Hasta mısınız? Bir şey yemek istemiyor musunuz, dedi.</p>
			<p>— Sen dörtte bana bir çay getir, bir şey istemem. Ondan evvel de beni rahatsız etme, dedim.</p>
			<p>Elektrik ziyasında giyindim. Şayanı hayret bir teslimiyet ve boşluk duyuyordum. İçimde coşkun acılar, ağrılar uyuşmuş gibiydi. Saffet’i sakin ve tabiî karşıladım. </p>
			<p>— Dün akşam seni merak ettim. Nerede idin, Zeyno, dedi.</p>
			<p>— Gittiğim yerde kaldım... Azize bugün nasıl?</p>
			<p>— Öğle vizitesinde iyi buldum. (Bunu büyük bir çekingenlikle ilâve etti.) Davos’a gidecekleri gün kararlaştı.</p>
			<p>— Ne gün evleniyor?</p>
			<p>— Sabahleyin nikâh olacak, akşam ekspresle hareket edecekler.</p>
			<p>— Azize’nin hastalığını mutlak geçireceğine kani misin?</p>
			<p>— Eğer Hasan Bey iyi bakarsa, tabiî. Unuttum, sana Azize’nin bir mektubu var.</p>
			<p>— İzdivaç ne zaman için kararlaştırıldı?</p>
			<p>Saffet bu sualime cevap vermeden yüzümü mütereddit<a class="si-noteref epub-type_noteref" href="#f171" id="backlink-171">171</a> inceledi.</p>
			<p>— Bu sabah saat onda Hasan Bey gelmiş, evvelâ annesiyle, sonra kendisiyle kararlaştırmış.</p>
			<p>— Saat mi tutmuşlar?</p>
			<p>— Vallahi bilmem. Azize’nin bana söylerken saati çok mühimmiş gibi “Sabah saat onda kararlaştı,” dedi. Mektubu okumaz mısın?</p>
			<p>— Ver! Gece yatarken okurum.</p>
			<p>— Seni istiyor.</p>
			<p>— Birkaç gün dinlenmek istiyorum. Gidince beni sabaha kadar uyutmuyor.</p>
			<p>— Dün gece bari uyudun mu?</p>
			<p>— Uyudum, uyumadım, ne olursa olsun, her halde bu gece beni bir yere götür, Saffet.</p>
			<p>— Nereye istersin, Zeyno?</p>
			<p>— İstersen Majik’e* gidelim.</p>
			<p>Gece Saffet’le Joslen’e gittik.</p>
			<p>Döndüğüm zaman başımı ellerimin içine aldım deli gibi “Niçin gittim, niçin gittim?” diye kendi kendime haykırıyordum. Sahnede dağ başında yalnız kalan iki insan; ben ve Hasan Bey’dik. Mağara birdenbire elektrik avizeli bir ovaya inkılâp ediyordu<a class="si-noteref epub-type_noteref" href="#f172" id="backlink-172">172</a>. Sonra güzel erkek çocuğun kız olduğunu keşfeden genç âşığın yüzü birdenbire değişiyor, eski esvapları üniformaya inkılâp ediyor, fotöyün<a class="si-noteref epub-type_noteref" href="#f173" id="backlink-173">173</a> arkasından gördüğü kesik saçlı başa doğru geliyor...</p>
			<p>Joslen’in yemini, evlenmemek için bir papazın ahdi, bu defa bir zavallı maskara kızın, metanet, feragat oyunu oynamak isteyen, divane bir kızın arkadaşına hayat hissesini, aşk hissesini terk etmesi oluyor. Ah, bir kere kalbimin çılgın isyanını, ağrısını teskin etsem, bir daha sanatın, musikinin kalbimde uyutacağım canavarı uyandırmasına imkân bırakmayacağım. Bir daha ne musiki ne tiyatro ne sinema! Kendi ıstırabımın yaşlı gözlerle benden evvel gideceğim eğlence yerlerine gideceğini, yanımda, karşımda bana binbir hatıra ile azap vereceğini biliyorum.</p>
			<p>Acaba o ne duyuyor? O da benimle ıstırapta müşterek mi? Yoksa Azize’nin bebek yüzü her şeyi unutturdu mu? İmkânı yok, başka kadınlar ona zevk, ona sakin ve tabiî saâdetler verebilirler; ben ona gözyaşı, ihtiras ve cinnet verdim. Bunu nasıl unutacak?</p>
			<p>Üç gün bu çılgın ıstırabı çektim ve üç gün her gece Joslen’e gittim. Lambalar sönünce arkamı sahneye çeviriyor ve müziğini dinliyordum. O ilâhî ninni “Felâkette birleşmiş...” diye başlayınca gözlerimden yaşlar akıyordu. Evet, o teselli, o avutmayı muhafaza ediyorum. Felâkette müşterek, ıstırapta müşterekiz. Ya bu teselli dahi kaybolduğu zaman ne yapacağız? Onda benim çektiğim ıstırabın bittiğini, benim uzak bir hatıra olarak kaldığımı hissedersem, ya ben öleceğim ya içimdeki bu zalim, fakat o kadar sevdiğim ıstırap ölecek!</p>
			<p>Üçüncü gün Azize’yi tebriğe gittim. Şezlongun üstüne oturacak kadar kuvvetlenmiş, saçları tekrar berber elinden geçmiş, dudakları boyalı, gözleri sürmeli, arkasında sinema aktrisi gibi tül, dantel içinde bir gecelik var. Şimdiden bir evli kadın, mesut bir evli kadın emniyetiyle Hasan’dan bahsediyor. On defa boynuma sarıldı.</p>
			<p>— Hakkın varmış Zeyno’cuğum, Hasan beni seviyormuş, artık şüphe etmiyorum. Nasıl şefkatli ve iyi bilsen!</p>
			<p>Akşam kalmam için ısrar etti, kalmadım. Zehre alışan vücutlar zehri derece ile çoğaltırlar. Ben ikisini beraber görmeye, evli görmeye alışmak için Azize’nin hikâyelerini, teferruatlı işkencelerini tebessümle karşılayacak kadar idman kesbetmeliyim. Artık hep biliyorum, nasıl gelmiş, izdivaç teklif etmiş, nasıl Azize’nin başı omzunda uzun uzun ağlamış, nasıl dudaklarını öpmüş!</p>
			<p>Her şeyin aksülameli<a class="si-noteref epub-type_noteref" href="#f174" id="backlink-174">174</a> olduğu gibi büyük feragatlerin de aksülameli oluyor. Kendimi zalim, fena; bütün ahlâk kaidelerini boş ve alay edilecek buluyorum.</p>
			<p>Azize’yi büyük bir hararetle hazırlıyorlar. Hasan Bey’in istifasına mahal kalmamış, izin vermişler.</p>
			<p>Azize’nin gideceği güne kadar doktorlar odadan çıkmasını men ettikleri için, Azize’nin hazırlığını annesiyle beraber yapmak vaziyetinde kaldım. İstediği şeylerin, çamaşıra, süse, hattâ esvaba ait olanların büyük bir kısmını ben alıyor, diktiriyorum. Hasan Bey’in güveylik çamaşırlarını annesiyle beraber aldık. Çamaşırlarının ölçüsünü verirken, hususî çamaşırlarını teslim alırken bilmem neden gülünç bir şekilde kızardım, sıkıldım.</p>
			<p>Nihayet bir akşam Hasan Bey’in olduğu zaman gitmek mecburiyetinde kaldım. Artık geceleri gitmem dikkati çekiyordu. Azize’nin yanında oturuyordu. Kalktı, merasimle elimi öptü, yüzüne çok bakmadım, fakat yüzünde de, bütün ince vücudunda da tunç bir zırh varmış hissi geldi; o kadar katı, o kadar derûnî duygularını demirler içinde zapteden bir adam hali vardı. Onu bu kadar kuvvetli, bu kadar cazip gördüğümü hiç hatırlamıyorum. Gözlerinden yaşlar aktığı, benim için eridiği, benim zavallı bir mahlûk olduğumu gösterdiği dakikalar bu kadar cazip değildi. Nasıl iradesi, hayatı teslim edilecek bir adam, tahakkümünde öyle muttarit<a class="si-noteref epub-type_noteref" href="#f175" id="backlink-175">175</a>, öyle daimî bir muvazene var ki, insan onun yanında yılmaz iradeli, çelik vücutlu bir süvarinin altındaki hayvan gibi isyan etmek arzusunu kaybedecek!</p>
			<p>Azize görünür olmaktan ziyade, içte olan bu tahakkümden mest olacak kadar lezzet alıyor. Ben Azize olsam ne hissedeceğim? Her zaman tahakküm eden, emreden ben, bu tahakküm ve emre isyan edecek miyim? Bilhassa kuvvetli süvarileri üzerinden atmak, kafalarını parçalamak isteyen huysuz, çılgın hayvanlar gibi onun başını taştan taşa çarpmak arzularını duyacak mıyım? Ne garip şey, bir aralık kendi kendime Azize’nin öldüğünü, uzun bir matemden sonra Hasan Bey’le evlendiğimizi düşündüm. Sonra pişman oldum. </p>
			<p>O kadar içimden geçmiş tatlı, acı hulyalar ve hatıralarla meşguldüm ki onların bu yeni mahremiyetinin vereceği azabı duyamıyordum.</p>
			<p>Gece erken, onları yalnız bırakıp kalkmak istediğim zaman içimde çok şiddetli bir ağrı, kalbi keskin bir aletle ikiye bölünen bir insan ıstırabı duydum. Azize oturmam, hattâ odasında yatmam için ısrar etmedi. Hasan Bey beni koridorun nihayetine kadar götürdü.</p>
			<p>— Allah rahatlık versin Hasan Bey!</p>
			<p>Elimi salıvermedi. Öyle dimdik, tunç gibi, yüzü değişmeden:</p>
			<p>— Son akşamki kararında sabit misin? Yedi kânunuevvele dört gün var. Altı akşamına kadar senden söz bekleyeceğim. İstersen her şeyi bırakır gideriz.</p>
			<p>Başım o kadar döndü ki, sarsıldım, o kadar başına yıldırım düşmüş bir bîçare oldum ki, kendi kendime ayakta duracak kadar kuvvet buluncaya kadar onun eline dayandım durdum.</p>
			<p>— Zeyno’cuğum, yavrucuğum, ikimiz de ölüyoruz, niçin ısrar ediyorsun, dedi.</p>
			<p>Elini kaldırdım, dudaklarıma, yanaklarıma, yanan başıma koydum. Nefesimin altında:</p>
			<p>— Fazla işkenceye tahammülüm yok, dedim. Sonra sofadan gelen ayak sesleri bizi ayırdı.</p>
			<p>Nihayet yedinci günü geldi. Nikâhlarında bulunmam hem elzem hem tabiî idi. Sabahleyin Saffet beni almaya geldi. Beraber gidecektik. Altıncı akşama kadar nasıl yaşadığımı bilmeyerek yaşıyordum, fakat ıstırabın en kudretli anında kendi kendime, “İstersem ıstırabımı şimdi dindiririm, çağırırım gelir. Her şey bozulur. Dünya altüst olur; fakat biz birbirimizin oluruz,” diyordum. </p>
			<p>Bu bana acı bir teselli veriyordu. Altıncı akşamı kloral<a class="si-noteref epub-type_noteref" href="#f176" id="backlink-176">176</a>, çok kuvvetli bir kloral aldım, yattım. Onun için sabahleyin ellerim yanıyor, gözlerim donmuş gibi, ölmüş gibi, durmadan kapanmak istiyordu. Yüzüm, gözlerimin etrafı çürük, dudakları kuru, yanakları ateş içinde hummalı bir bîçare yüzüydü. Saffet yüzüme bakınca sarardı:</p>
			<p>— Sen hastasın, seni imkânı yok götürmem, dedi.</p>
			<p>— Nasıl olur Saffet, gitmezsem Azize gücenir.</p>
			<p>— Akşama kadar yat, gece istasyona gidersin. Yani beraber gideriz. </p>
			<p>Güldüm:</p>
			<p>— Olmaz, sonra Azize’nin kendisinden evvel evlenmesini kıskandı, derler.</p>
			<p>Saffet’in gözleri tutuşmuş gibi parladı. Evvelâ ellerimi yakalayacak, hemen evlenmemizi tekrar teklif edecek zannettim. En garibi ise derhal muvafakat edecektim. Halbuki o, bu zaaf dakikasından istifade etmedi ve ben gittim.</p>
			<hr/>
			<p>— Hasan Bey’in zevcesi olmaya muvafakat ediyor musunuz?</p>
			<p>— Evet.</p>
			<p>Bu iki cümleden sonra boynuma giyotin düşmüş, her şey bitmişti. Hayatım ikiye bölünmüştü. Bu “evet”ten sonra eski hayatım, döndüğüm köşenin öbür tarafında kaldı.</p>
			<p>Saffet’in muhabbeti, vefalı yüzü, büyük dost elleri beni hiç bırakmadı.</p>
			<p>Nikâhtan sonra tebrik için Azize’nin yanına gelince Azize’ye dedi ki:</p>
			<p>— Zeyno’yu ben büyük hararetle getirdim. Bugün burası kalabalık olur zannındayım. Akşam sizi teşyi edebilmesi<a class="si-noteref epub-type_noteref" href="#f177" id="backlink-177">177</a> için mutlak şimdi götürüp yatıracağım.</p>
			<p>— Hasan’ı tebrik etmesine müsaade etmez misiniz?</p>
			<p>— Hasan şimdi bazı kâğıtları yaptırmak için kolorduya gitti. Binaenaleyh, akşam istasyonda tebrik eder.</p>
			<p>Merdivenden inerken Saffet’in yalan söylediğini, beni Azize ile Hasan’ı zevc ve zevce vaziyetinde görmek azabından kurtarmak istediğini anladım. Çünkü Hasan Bey pırıl pırıl, yeni üniformasıyla merdivenden çıkıyordu. Yüzü sarıydı. Fakat yeni bir şey bekleyen, istikbale bakan bir adam hali vardı. Son kudretimi topladım. Hayatımın bütün gururu bir cümle çıktı:</p>
			<p>— Tebrik ederim Hasan Bey.</p>
			<p>— Teşekkür ederim Zeyno Hanım!</p>
			<p>Sesim onu çok kuvvetli sarstı. Sebebini anlayamadığım bir kinle yüzüme baktı:</p>
			<p>— Bana göndermeyi vaat ettiğiniz eseri kânunuevvelin altısına kadar bekledim.</p>
			<p>— Akşam istasyona getireceğim.</p>
			<p>Otomobilde başımı arkaya dayadım. Gözlerimi kapadım. Akşam bir gayret daha lâzımdı.</p>
			<p>Gece elektrik ziyalarının altında istasyonda karşı karşıya geldik. Azize siyah bir kürke sarılmış, başında siyah bir tül vardı. Yüzü solgun, fakat sarışın bir çiçek gibiydi. Hasan Bey uzun kaputu ile, kül rengi, yeni kalpağı altında ince yüzü ile istasyon kalabalığı arasında dikkati çekiyordu. Karısını çok şefkatli bir tavırla kollarıyla kaldırdı, vagona koydu. Kendi, vagonun basamağında durdu, son kampanayı bekledi.</p>
			<p>Çiçekler, hediyeler, şekerler arasında Azize mütebessim, vagonun penceresinden bakıyordu. Ben Hasan Bey’e maroken ciltli bir <em>Battal Gazi</em> hediye ettim. Kımıldamayan yüzü biraz buruştu.</p>
			<p>Nihayet işte kampana! Tren hareket ediyor. Hasan Bey selâm vaziyetinde. Azize’nin gözlerinde yaş var. Tren küçüldü, küçüldü. Eli kalpağının üstünde, selâm vaziyetinde duran benim tunç askerim hayatımdan geçti.</p>
			<p>Şimdi yirmi dört saat oluyor. Ben gelince yatağa girdim, Saffet’e beni yalnız bırakmasını rica ettim. Yirmi dört saat gözlerim ölü gibi kapalı, yanaklarımdan yaşlar durmadan aktı. Artık kalbimi ağladım, aşkımı ağladım. Demek hepsi, bunlar bir avuç tuzlu sudan ibaretmiş. Gözyaşlarını eskiler niçin şişelere koyup ebediyen sevgililerinin mezarında saklarlarmış, anladım.</p>
			<p>Jurnalimi kapıyorum!</p>
			<p class="right">Zeyno</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f83"><a class="si-backref" href="#backlink-83">83</a><span class="si-footnote-text">. Kasım</span></div>
		<div class="si-footnote html5_aside epub-type_footnote" id="f84"><a class="si-backref" href="#backlink-84">84</a><span class="si-footnote-text">. Sürekli.</span></div>
		<div class="si-footnote html5_aside epub-type_footnote" id="f85"><a class="si-backref" href="#backlink-85">85</a><span class="si-footnote-text">. Bunaltıcı.</span></div>
		<div class="si-footnote html5_aside epub-type_footnote" id="f86"><a class="si-backref" href="#backlink-86">86</a><span class="si-footnote-text">. Israrlı. </span></div>
		<div class="si-footnote html5_aside epub-type_footnote" id="f87"><a class="si-backref" href="#backlink-87">87</a><span class="si-footnote-text">. Tek.</span></div>
		<div class="si-footnote html5_aside epub-type_footnote" id="f88"><a class="si-backref" href="#backlink-88">88</a><span class="si-footnote-text">. Benzetmeye.</span></div>
		<div class="si-footnote html5_aside epub-type_footnote" id="f89"><a class="si-backref" href="#backlink-89">89</a><span class="si-footnote-text">. Sakinleştirici.</span></div>
		<div class="si-footnote html5_aside epub-type_footnote" id="f90"><a class="si-backref" href="#backlink-90">90</a><span class="si-footnote-text">. Bitki.</span></div>
		<div class="si-footnote html5_aside epub-type_footnote" id="f91"><a class="si-backref" href="#backlink-91">91</a><span class="si-footnote-text">. Büyütüyor.</span></div>
		<div class="si-footnote html5_aside epub-type_footnote" id="f92"><a class="si-backref" href="#backlink-92">92</a><span class="si-footnote-text">. Burada “yüzünün” anlamında.</span></div>
		<div class="si-footnote html5_aside epub-type_footnote" id="f93"><a class="si-backref" href="#backlink-93">93</a><span class="si-footnote-text">. Karşı. </span></div>
		<div class="si-footnote html5_aside epub-type_footnote" id="f94"><a class="si-backref" href="#backlink-94">94</a><span class="si-footnote-text">. Evlilik.</span></div>
		<div class="si-footnote html5_aside epub-type_footnote" id="f95"><a class="si-backref" href="#backlink-95">95</a><span class="si-footnote-text">. Üzgün, tasalı.</span></div>
		<div class="si-footnote html5_aside epub-type_footnote" id="f96"><a class="si-backref" href="#backlink-96">96</a><span class="si-footnote-text">. Kudretli.</span></div>
		<div class="si-footnote html5_aside epub-type_footnote" id="f97"><a class="si-backref" href="#backlink-97">97</a><span class="si-footnote-text">. Yatıştırdı.</span></div>
		<div class="si-footnote html5_aside epub-type_footnote" id="f98"><a class="si-backref" href="#backlink-98">98</a><span class="si-footnote-text">. Yorar, bağlar.</span></div>
		<div class="si-footnote html5_aside epub-type_footnote" id="f99"><a class="si-backref" href="#backlink-99">99</a><span class="si-footnote-text">. İlişkimizin.</span></div>
		<div class="si-footnote html5_aside epub-type_footnote" id="f100"><a class="si-backref" href="#backlink-100">100</a><span class="si-footnote-text">. Battal Gazi’nin kahramanlıklarını anlatan hikâye kitaplarından biri. </span></div>
		<div class="si-footnote html5_aside epub-type_footnote" id="f101"><a class="si-backref" href="#backlink-101">101</a><span class="si-footnote-text">. Ebû Müslim El-Horasanî’nin (Abbasî devlet adamı, 719-755) kahramanlıklarını anlatan halk hikâyesi kitabı.</span></div>
		<div class="si-footnote html5_aside epub-type_footnote" id="f102"><a class="si-backref" href="#backlink-102">102</a><span class="si-footnote-text">. Işık yayıyorlar. </span></div>
		<div class="si-footnote html5_aside epub-type_footnote" id="f103"><a class="si-backref" href="#backlink-103">103</a><span class="si-footnote-text">. Sessiz.</span></div>
		<div class="si-footnote html5_aside epub-type_footnote" id="f104"><a class="si-backref" href="#backlink-104">104</a><span class="si-footnote-text">. Bağlılığında.</span></div>
		<div class="si-footnote html5_aside epub-type_footnote" id="f105"><a class="si-backref" href="#backlink-105">105</a><span class="si-footnote-text">. Kendinden geçmişlik.</span></div>
		<div class="si-footnote html5_aside epub-type_footnote" id="f106"><a class="si-backref" href="#backlink-106">106</a><span class="si-footnote-text">. Yorumlarım.</span></div>
		<div class="si-footnote html5_aside epub-type_footnote" id="f107"><a class="si-backref" href="#backlink-107">107</a><span class="si-footnote-text">. Kurmay.</span></div>
		<div class="si-footnote html5_aside epub-type_footnote" id="f108"><a class="si-backref" href="#backlink-108">108</a><span class="si-footnote-text">. Engel.</span></div>
		<div class="si-footnote html5_aside epub-type_footnote" id="f109"><a class="si-backref" href="#backlink-109">109</a><span class="si-footnote-text">. Saldırgan.</span></div>
		<div class="si-footnote html5_aside epub-type_footnote" id="f110"><a class="si-backref" href="#backlink-110">110</a><span class="si-footnote-text">. Soru.</span></div>
		<div class="si-footnote html5_aside epub-type_footnote" id="f111"><a class="si-backref" href="#backlink-111">111</a><span class="si-footnote-text">. İğnelemede.</span></div>
		<div class="si-footnote html5_aside epub-type_footnote" id="f112"><a class="si-backref" href="#backlink-112">112</a><span class="si-footnote-text">. Hayalî.</span></div>
		<div class="si-footnote html5_aside epub-type_footnote" id="f113"><a class="si-backref" href="#backlink-113">113</a><span class="si-footnote-text">. Üstünde.</span></div>
		<div class="si-footnote html5_aside epub-type_footnote" id="f114"><a class="si-backref" href="#backlink-114">114</a><span class="si-footnote-text">. Bilinen, yukarıda bahsi geçen.</span></div>
		<div class="si-footnote html5_aside epub-type_footnote" id="f115"><a class="si-backref" href="#backlink-115">115</a><span class="si-footnote-text">. Kederle.</span></div>
		<div class="si-footnote html5_aside epub-type_footnote" id="f116"><a class="si-backref" href="#backlink-116">116</a><span class="si-footnote-text">. Soğukkanlılıkla.</span></div>
		<div class="si-footnote html5_aside epub-type_footnote" id="f117"><a class="si-backref" href="#backlink-117">117</a><span class="si-footnote-text">. Sertlikle.</span></div>
		<div class="si-footnote html5_aside epub-type_footnote" id="f118"><a class="si-backref" href="#backlink-118">118</a><span class="si-footnote-text">. Serbest ve özgür.</span></div>
		<div class="si-footnote html5_aside epub-type_footnote" id="f119"><a class="si-backref" href="#backlink-119">119</a><span class="si-footnote-text">. İşleyen. </span></div>
		<div class="si-footnote html5_aside epub-type_footnote" id="f120"><a class="si-backref" href="#backlink-120">120</a><span class="si-footnote-text">. Yasak.</span></div>
		<div class="si-footnote html5_aside epub-type_footnote" id="f121"><a class="si-backref" href="#backlink-121">121</a><span class="si-footnote-text">. Açık.</span></div>
		<div class="si-footnote html5_aside epub-type_footnote" id="f122"><a class="si-backref" href="#backlink-122">122</a><span class="si-footnote-text">. Aceleden.</span></div>
		<div class="si-footnote html5_aside epub-type_footnote" id="f123"><a class="si-backref" href="#backlink-123">123</a><span class="si-footnote-text">. Fazlaydı.</span></div>
		<div class="si-footnote html5_aside epub-type_footnote" id="f124"><a class="si-backref" href="#backlink-124">124</a><span class="si-footnote-text">. Bilerek, isteyerek.</span></div>
		<div class="si-footnote html5_aside epub-type_footnote" id="f125"><a class="si-backref" href="#backlink-125">125</a><span class="si-footnote-text">. Meraklı.</span></div>
		<div class="si-footnote html5_aside epub-type_footnote" id="f126"><a class="si-backref" href="#backlink-126">126</a><span class="si-footnote-text">. Acı çeken.</span></div>
		<div class="si-footnote html5_aside epub-type_footnote" id="f127"><a class="si-backref" href="#backlink-127">127</a><span class="si-footnote-text">. Uğurlamaya.</span></div>
		<div class="si-footnote html5_aside epub-type_footnote" id="f128"><a class="si-backref" href="#backlink-128">128</a><span class="si-footnote-text">. (Fr.) <em>Au Revoir. </em>Görüşmek üzere.</span></div>
		<div class="si-footnote html5_aside epub-type_footnote" id="f129"><a class="si-backref" href="#backlink-129">129</a><span class="si-footnote-text">. Şeref duydum.</span></div>
		<div class="si-footnote html5_aside epub-type_footnote" id="f130"><a class="si-backref" href="#backlink-130">130</a><span class="si-footnote-text">. Gönül kırıklığı ile.</span></div>
		<div class="si-footnote html5_aside epub-type_footnote" id="f131"><a class="si-backref" href="#backlink-131">131</a><span class="si-footnote-text">. Alışkanlıklarını.</span></div>
		<div class="si-footnote html5_aside epub-type_footnote" id="f132"><a class="si-backref" href="#backlink-132">132</a><span class="si-footnote-text">. Direnç.</span></div>
		<div class="si-footnote html5_aside epub-type_footnote" id="f133"><a class="si-backref" href="#backlink-133">133</a><span class="si-footnote-text">. Şaşırttı.</span></div>
		<div class="si-footnote html5_aside epub-type_footnote" id="f134"><a class="si-backref" href="#backlink-134">134</a><span class="si-footnote-text">. Değişikliği.</span></div>
		<div class="si-footnote html5_aside epub-type_footnote" id="f135"><a class="si-backref" href="#backlink-135">135</a><span class="si-footnote-text">. Karakteri.</span></div>
		<div class="si-footnote html5_aside epub-type_footnote" id="f136"><a class="si-backref" href="#backlink-136">136</a><span class="si-footnote-text">. Sonsuz.</span></div>
		<div class="si-footnote html5_aside epub-type_footnote" id="f137"><a class="si-backref" href="#backlink-137">137</a><span class="si-footnote-text">. Günahlar.</span></div>
		<div class="si-footnote html5_aside epub-type_footnote" id="f138"><a class="si-backref" href="#backlink-138">138</a><span class="si-footnote-text">. Yaradılışlı.</span></div>
		<div class="si-footnote html5_aside epub-type_footnote" id="f139"><a class="si-backref" href="#backlink-139">139</a><span class="si-footnote-text">. Kendi seçimimizin.</span></div>
		<div class="si-footnote html5_aside epub-type_footnote" id="f140"><a class="si-backref" href="#backlink-140">140</a><span class="si-footnote-text">. Suçüstü.</span></div>
		<div class="si-footnote html5_aside epub-type_footnote" id="f141"><a class="si-backref" href="#backlink-141">141</a><span class="si-footnote-text">. Aralık.</span></div>
		<div class="si-footnote html5_aside epub-type_footnote" id="f142"><a class="si-backref" href="#backlink-142">142</a><span class="si-footnote-text">. Üzüldüm.</span></div>
		<div class="si-footnote html5_aside epub-type_footnote" id="f143"><a class="si-backref" href="#backlink-143">143</a><span class="si-footnote-text">. Suçluluk duygusuyla.</span></div>
		<div class="si-footnote html5_aside epub-type_footnote" id="f144"><a class="si-backref" href="#backlink-144">144</a><span class="si-footnote-text">. Döndüğünü.</span></div>
		<div class="si-footnote html5_aside epub-type_footnote" id="f145"><a class="si-backref" href="#backlink-145">145</a><span class="si-footnote-text">. Kabul etmeye. </span></div>
		<div class="si-footnote html5_aside epub-type_footnote" id="f146"><a class="si-backref" href="#backlink-146">146</a><span class="si-footnote-text">. İnce.</span></div>
		<div class="si-footnote html5_aside epub-type_footnote" id="f147"><a class="si-backref" href="#backlink-147">147</a><span class="si-footnote-text">. Kırgınlık, gücenme.</span></div>
		<div class="si-footnote html5_aside epub-type_footnote" id="f148"><a class="si-backref" href="#backlink-148">148</a><span class="si-footnote-text">. Özleyişinden.</span></div>
		<div class="si-footnote html5_aside epub-type_footnote" id="f149"><a class="si-backref" href="#backlink-149">149</a><span class="si-footnote-text">. Elinde olmadan.</span></div>
		<div class="si-footnote html5_aside epub-type_footnote" id="f150"><a class="si-backref" href="#backlink-150">150</a><span class="si-footnote-text">. İzni.</span></div>
		<div class="si-footnote html5_aside epub-type_footnote" id="f151"><a class="si-backref" href="#backlink-151">151</a><span class="si-footnote-text">. Önem. </span></div>
		<div class="si-footnote html5_aside epub-type_footnote" id="f152"><a class="si-backref" href="#backlink-152">152</a><span class="si-footnote-text">. Boş yere. </span></div>
		<div class="si-footnote html5_aside epub-type_footnote" id="f153"><a class="si-backref" href="#backlink-153">153</a><span class="si-footnote-text">. Üzgündü. </span></div>
		<div class="si-footnote html5_aside epub-type_footnote" id="f154"><a class="si-backref" href="#backlink-154">154</a><span class="si-footnote-text">. Kazanan.</span></div>
		<div class="si-footnote html5_aside epub-type_footnote" id="f155"><a class="si-backref" href="#backlink-155">155</a><span class="si-footnote-text">. Karşılık vermeden. </span></div>
		<div class="si-footnote html5_aside epub-type_footnote" id="f156"><a class="si-backref" href="#backlink-156">156</a><span class="si-footnote-text">. Hor görülme, alçalmalara. </span></div>
		<div class="si-footnote html5_aside epub-type_footnote" id="f157"><a class="si-backref" href="#backlink-157">157</a><span class="si-footnote-text">. (Fr.) Hekimlikte spazm giderici, ağrı kesici ve uyutucu olarak kullanılır.</span></div>
		<div class="si-footnote html5_aside epub-type_footnote" id="f158"><a class="si-backref" href="#backlink-158">158</a><span class="si-footnote-text">. İlgi, bağlılık.</span></div>
		<div class="si-footnote html5_aside epub-type_footnote" id="f159"><a class="si-backref" href="#backlink-159">159</a><span class="si-footnote-text">. Kuruntusu.</span></div>
		<div class="si-footnote html5_aside epub-type_footnote" id="f160"><a class="si-backref" href="#backlink-160">160</a><span class="si-footnote-text">. Dikdörtgen.</span></div>
		<div class="si-footnote html5_aside epub-type_footnote" id="f161"><a class="si-backref" href="#backlink-161">161</a><span class="si-footnote-text">. Kazımak.</span></div>
		<div class="si-footnote html5_aside epub-type_footnote" id="f162"><a class="si-backref" href="#backlink-162">162</a><span class="si-footnote-text">. Hayal gücümün. </span></div>
		<div class="si-footnote html5_aside epub-type_footnote" id="f163"><a class="si-backref" href="#backlink-163">163</a><span class="si-footnote-text">. Sesi.</span></div>
		<div class="si-footnote html5_aside epub-type_footnote" id="f164"><a class="si-backref" href="#backlink-164">164</a><span class="si-footnote-text">. Sayıklamaya.</span></div>
		<div class="si-footnote html5_aside epub-type_footnote" id="f165"><a class="si-backref" href="#backlink-165">165</a><span class="si-footnote-text">. Kendimden geçiş.</span></div>
		<div class="si-footnote html5_aside epub-type_footnote" id="f166"><a class="si-backref" href="#backlink-166">166</a><span class="si-footnote-text">. Çok isteyişi, can atışı.</span></div>
		<div class="si-footnote html5_aside epub-type_footnote" id="f167"><a class="si-backref" href="#backlink-167">167</a><span class="si-footnote-text">. Paralel.</span></div>
		<div class="si-footnote html5_aside epub-type_footnote" id="f168"><a class="si-backref" href="#backlink-168">168</a><span class="si-footnote-text">. Teğmendim.</span></div>
		<div class="si-footnote html5_aside epub-type_footnote" id="f169"><a class="si-backref" href="#backlink-169">169</a><span class="si-footnote-text">. Sully Prudhomme, Fransız şair, felsefe ve eleştiri yazarı (1839-1907). 1901’de Nobel Edebiyat Ödülü’nü kazanmıştır.</span></div>
		<div class="si-footnote html5_aside epub-type_footnote" id="f170"><a class="si-backref" href="#backlink-170">170</a><span class="si-footnote-text">. Ocak.</span></div>
		<div class="si-footnote html5_aside epub-type_footnote" id="f171"><a class="si-backref" href="#backlink-171">171</a><span class="si-footnote-text">. Çekingenlikle, tereddütle.</span></div>
		<div class="si-footnote html5_aside epub-type_footnote" id="f172"><a class="si-backref" href="#backlink-172">172</a><span class="si-footnote-text">. Dönüşüyordu. </span></div>
		<div class="si-footnote html5_aside epub-type_footnote" id="f173"><a class="si-backref" href="#backlink-173">173</a><span class="si-footnote-text">. Koltuğun.</span></div>
		<div class="si-footnote html5_aside epub-type_footnote" id="f174"><a class="si-backref" href="#backlink-174">174</a><span class="si-footnote-text">. Tepkisi.</span></div>
		<div class="si-footnote html5_aside epub-type_footnote" id="f175"><a class="si-backref" href="#backlink-175">175</a><span class="si-footnote-text">. Düzenli.</span></div>
		<div class="si-footnote html5_aside epub-type_footnote" id="f176"><a class="si-backref" href="#backlink-176">176</a><span class="si-footnote-text">. Uyku ilacı.</span></div>
		<div class="si-footnote html5_aside epub-type_footnote" id="f177"><a class="si-backref" href="#backlink-177">177</a><span class="si-footnote-text">. Uğurlayabilmesi.</span></div>
	</div>
</body>
</html>