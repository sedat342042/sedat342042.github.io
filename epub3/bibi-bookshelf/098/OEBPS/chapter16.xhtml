<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">16</h1>
			<h2>Hasan iznini nasıl geçirdi?</h2>
		</div>
		<p>Sirkeci İstasyonu’nun ışıkları altında bir akşam Zeyno kalbini alıp götüren Hasan’a nasıl baktıysa, Hasan da bu sefer uzun boylu kocasının yanında ayakta kendisini teşyi eden<a class="si-noteref epub-type_noteref" href="#f284" id="backlink-284">284</a> siyah çarşaflı kadına öyle baktı. İzdivaç, aşk, yabancı memleket, her şey Hasan’ın kalbinin kapalı bir köşesinde tahlil etmediği, hattâ beraber olmadığı bir ümit saklamıştı. Şimdi, o ümidi eski kumandanına bırakıp gidiyordu.</p>
		<p>Demek Zeyno, gizli bir hayat zembereği gibi neşesini de, ıstırabını da, bütün gençliğini de büyük bir haz ve kudretle Hasan’a yaşatmıştı. Şimdi içinde bütün zevk veren, elem veren şeylere kurşunî, yeknesak güzelliklere bakan iki çift göz uyanmıştı.</p>
		<p>Yanındaki kompartımanda bej tayyörleriyle Dora’ nın pencereden Miralay Muhsin’le karısını acı bir dikkatle takibini, istasyonda el arabalarıyla eşya taşıyan hamalların hareketlerini, bir vagon aşağıda öpüşen iki genç çifti aynı kayıtsızlıkla gördü. Bir kampana çalsa!..</p>
		<p>Zeyno kocasından ayrıldı, vagonun penceresine geldi, yukarıya kalkan yüzünün çenesini bıçak sırtı gibi incelten bir hareketi var ki, onu Hasan eski günlerden çok iyi hatırlıyor. Boğazındaki yumruyu yutmaya çalışarak başını vagondan çıkardı, ağzının yanındaki çizgiler biraz daha acı...</p>
		<p>— Bir emriniz mi var, Hanımefendi?</p>
		<p>— Azize’ye yazdım ama, siz de lütfen söyleyiniz, gelmediğim için bana darılmasın, hastalığının vahametine inanmadım. Hem... Hem de...</p>
		<p>— Evet, Efendim.</p>
		<p>— Evlenmek üzereydim; sonra hakikat Azize’nin bana ihtiyacından ziyade Saffet’le bizi tekrar... Anladınız, değil mi? </p>
		<p>— Evet, Hanımefendi.</p>
		<p>— Bebeğin çamaşırları arasına marka koydum: “S” ve “Z” cinsine göre diksin; kız olursa başka isim koymayacaksınız!</p>
		<p>Hasan’ın gözlerine kadar gelen yaş, gözlerinin ateşinde kurudu, içlerinde Zeyno’nun anlayamadığı bir pırıltı oldu:</p>
		<p>— Azize’ye söylerim...</p>
		<p>Bu, “Ben sizin isminizi koymaya taraftar değilim” demek oluyordu. Zeyno başını eğdi, fakat çekilmeden tren düdüğünü çaldı, istasyonun ışıkları arasında evvelâ Zeyno ile Muhsin Bey kayboldular, sonra ışıklar, sonra istasyon...</p>
		<p>— Yanında oturmam seni teselli eder mi, Hasan?</p>
		<p>— Eğlenme Dora, teselliye ihtiyacım yok ki...</p>
		<p>— Sigara içer misin?</p>
		<p>Viyana’ya sabah erken geldiler. İstasyonda Saffet miyop gözlerini gözlüklerinin arkasında küçülterek geçen vagonları süzüyordu.</p>
		<p>Hasan, Dora ile beraber indi. Zihninden bunun hem Saffet’e fena tesir edeceğini düşünüyor hem de Dora’yı ona takdim için bir vesile bulduğuna memnun oluyordu.</p>
		<p>Dora, erkek çocuk tavrıyla elini sıktığı vakit dikkatle yüzüne baktı. İnce yüzünde Zeyno’ya garip bir benzerlik vardı, yalnız ondaki sıcak yuvarlak hatlar bunda keskinleşiyor, çenesinde, burnunda iki sivri uç yapıyor; gülüşü ve gözleri, Zeyno’nun tatlı hassasiyeti ve biraz insanı gıcıklayan alayı yerine, oldukça kuru bir fikir tahlil kabiliyeti ve merhametsiz bir hiciv ifade ediyordu.</p>
		<p>Hasan otomobilde İstanbul’dan bahsetmeden Dora için Saffet’in zihnindeki ukdeyi çözmek istedi:</p>
		<p>— Dora kendi başına gitmek kararını aldı, gitti, geldi. Onunla bir yerde dolaşmadım.</p>
		<p>Sonra yalan söylemiş olmamak için:</p>
		<p>— Filhakika akşamları odasında konuştum, dedi.</p>
		<p>— İzin aldın mı?</p>
		<p>— Üç ay için... Muhsin Bey çok lütufkâr davrandı.</p>
		<p>— Zeyno nasıl?</p>
		<p>— İyi; Azize nasıl?</p>
		<p>— O da fena değil.</p>
		<p>Fena değildi, fakat değişmişti. Hasan’ı memnun etmek için kendisini şezlonga aldırtmıştı. Yanında sallanan sarı örgülerine kadar cansızlık sirayet etmişti. Beyaz geceliğinin içinde kurumuş bir başak gibi duran Azize’nin sarışın başı, içinde yağı biten, son pırıltılarını arada aksettiren şeffaf bir kandile benziyordu. Yüzünden bir şey, Azize’nin hüviyetini yapan şey sızıp gidiyor, yanakları, burnunun yanları, dudakları kısılıyor, gözleri soluyor, kenarlarındaki mor daire yüzünün yarısını kaplıyordu. Hasan’ı görünce yorgun tebessümü ve kedi yavrusu pençesi kadar küçülen mavi damarlı zavallı eli Hasan’ın kalbini ikiye ayırır gibi kesti. Dizlerinin üstüne çöktü. Kolları Azize’nin vücudunda, geceliğinin dantellerini öpüyordu.</p>
		<p>— Azize’ciğim, yavrum!</p>
		<p>Ayakta duran Saffet’e, Azize aynı yorgun tebessümle baktı, eliyle Hasan’ın başını okşuyordu: Hani bir gün görmediği zaman taşan sıcak kucaklayış, yahut hırçın, kıskanç gözyaşları!</p>
		<p>— Zeyno ne yapıyor?</p>
		<p>Hasan kalktı:</p>
		<p>— Zeyno iyi ve mesut, Azize’ciğim... Sana bir sandık gönderdi. Saffet, söylesene getirsinler...</p>
		<p>Yalnız kalınca, mavi gözleri biraz parlayarak fısıldadı:</p>
		<p>— Sen bozulmuşsun, Hasan!</p>
		<p>— Seni çok özledim, Azize’ciğim.</p>
		<p>Hasan, Azize’nin uyandırdığı acı rikkatle bütün ıstırabını Azize’nin hastalığına veriyor ve kendisini inandırıyordu. Fakat Azize’nin garip bir surette maddî ve manevî şeffaflaşan hissini veren başında insanları içinden gören bir hal, tatlı olduğu kadar korkunç ve ruhanî bir kudret hasıl olmuş gibiydi. Belki de bu yavaş yavaş kendisini söndüren hastalığın marazî ve tabiî olmayan esrarıydı.</p>
		<p>Saffet’le Hasan sandığı beraber açtılar, ikisinin de yüzünde hasıl olan neşeye, tebessüme Azize de katıldı, pembe beyaz ince muslinler<a class="si-noteref epub-type_noteref" href="#f285" id="backlink-285">285</a>, kurdeleler içinde el kadar çamaşırlar, takkeler, bezler vardı. Kapı mandalına benzeyen bir çift kırmızı patiği dizlerinin üzerine yığılan yumuşak çamaşırların arasından ayırdı. Saffet’e de, Hasan’a da başlarını çevirten hazin bir şefkatle yüzüne götürdü, yanaklarına sürdü. Sonra derin derin kokladı, öptü. Gözlerinde bu iki patiğe girecek mandal kadar pembe ayakları öpen, selâmlayan, fakat görememek korkusuyla titreyen, karışık bir endişe vardı.</p>
		<p>— Bak, Azize, çıngırak bile var; ha unutacaktım, hem “S”, hem “Z” markaları varmış, kız olursa Zeyno, oğlan olursa Saffet, değil mi?</p>
		<p>Saffet’le yalnız kalınca, Hasan’ın gözlerinden yaşlar akmaya başladı:</p>
		<p>— Bana bak, Saffet, karım ölüyor, değil mi?</p>
		<p>— Bir şey söyleyemem, gençtir ve gençlik daima mucize yapmaya kâdirdir.</p>
		<p>— Azize’yi mutlak yaşatmalısın, Saffet, böyle hep erir görürsem, dayanamam.</p>
		<p>— Niçin, Hasan, biraz da vicdan azabın mı var?</p>
		<p>— Hiçbir şeyim yok, Saffet, mutlak benim karımı yaşatmalısın, anladın mı?</p>
		<p>Saffet’in de gözlerinde yaş vardı. Fakat alaycı bir tavırla elini başına götürdü, Hasan’ı askerce selamladı:</p>
		<p>— Başüstüne, Binbaşı Bey!</p>
		<p>İki erkek gözyaşları arasında birbirine güldüler; şekli olmayan, kelimeyle ifade edilmeyen bir his cereyanı birinden ötekine geçmiş, ikisinin de ıstıraplarını bir yıldırım parıltısında birbirine göstermişti.</p>
		<p>Temmuzun sonu ve ağustosun tekmili uzun ve acı bir an gibi sürükledi. Azize’nin harareti düşmüştü; fakat kendi de, içinde Hasan’ı tanıdığından beri yanan hayat meşalesi de sönüyordu. İkisinin de kalbini parçalayan bir tatlılık ve sükûnet gelmişti. Her sabah yüzü daha şeffaf, gözleri daha yorgun uyanıyor, günün bitmez saatlerini nihayetsiz bir sabırla, sessizlikle yaşıyordu.</p>
		<p>Zayıf yüzü, tek hayat eseri Zeyno’nun gönderdiği eşya ile annesinin hazırladığı çamaşırları uzun uzun bir çocuk sevinciyle muayene ettiği zaman gösteriyordu. Sonra yavaş yavaş gözlerini kapıyor, ekseri elinde yumuşak bir zıbın, yahut bir tek minimini çorapla uyuyordu.</p>
		<p>Hasan, Azize’ye sarılırken, hattâ alnından öperken içinde kırılacak, kopacakmış gibi bir korku hissediyordu. Esasen Azize’nin, Hasan’ın okşayışlarına mukabele edecek maddî, manevî kuvveti yoktu. Sükûnla, dudaklarında yorgun bir gülümseme ile kocasının günden güne artan, sıklaşan okşayışlarına bakıyordu. Hasan umumiyetle yanında, yerde oturuyor, kalbini ikiye bölen küçük elini elinde tutuyor, okşuyordu. Bir gün birdenbire ince kollarını başına götürdü. Vaktiyle daima saçlarını çeken küçük parmakların ölü gibi durduğunu görünce acı bir sesle:</p>
		<p>— Saçlarımı çek, Azize, kopar, beni artık sevmiyor musun, diye haykırdı.</p>
		<p>Fakat Azize cevap vermeden Saffet omuzlarından tuttu, kaldırdı. Yapmacık bir gülüşle:</p>
		<p>— Tabiî nazlanacağız, çocuğumuzun adı Saffet, bilmiyor musun, dedi, sonra dışarıda darıldı:</p>
		<p>— Heyecanına galebe çal Hasan, çocukluk ediyorsun.</p>
		<p>— Dayanamayacak kadar eziyet çekiyorum.</p>
		<p>— Kalp yarası kurşun yarasına benzemez, asker bey!</p>
		<p>Dora, Baden’e taşınmıştı. Geceleri Azize uyuduktan sonra ekseri onun serin dostluğuna, sevimli ve müşfik arkadaşlığına sığınıyorlardı. Fakat Hasan, Dora ile Saffet konuşurken, gözleri bir yere dikilmiş, yüzünde sabit bir ıstırap maskesi, işitmiyor, görmüyordu. Kalbinin bir tarafı, kokainle hissini kaybetmiş, belki ölmüştü. Fakat bir tarafı, Azize tarafı onun şimdiye kadar bilmediği bir incelikle sızlıyor, kerpetenle çekildikten sonra bile sancısı devam eden bir diş gibi içini oyuyordu. İki erkek arkadaş sadeliğiyle ilim ve felsefe konuşan Saffet ve Dora’ya Hasan ekseri görmeden, tanımadan, sanki şeffaf iki mahlûk imişler gibi bakıyor, gözleri onları yarıp geçiyordu. Dora, Hasan’a söz söylerken daima müşfik bir ifade alan dudaklarıyla gülüyor:</p>
		<p>— Senin kalp ağrısı bu akşam kuvvetli değil mi, Hasan, diyordu.</p>
		<p>Hasan’da, ilk defa kadınlık cazibesine mukabele etmeyen bir hissizlik hâsıl olmuştu.</p>
		<p>Azize’yi öldüren Hasan’ın bu kadın zaafı değil miydi? Halbuki tek sevdiği kadın, bugün onu bir eşya, bir tahta parçası gibi telakki ediyor, vaktiyle kendisi için yanan kalbini yıl geçmeden başka bir adama bahşediyordu. Bu Hasan’a bir ceza idi. Azize’nin vefasını, münferiden kendine olan düşkünlüğünün kadrini bilmemişti. Hasan’ın hayatta yalnız Azize’yi istediği an, Azize ölüyordu. Bu, bir ceza ve yerinde bir ceza idi.</p>
		<p>Ağustosun son günleri gelmişti. Azize parmaklarıyla günleri sayıyor, küçük eşyaları yanından ayırmıyordu. Hasan’a Azize’nin sönen yüzünde parlak bir hâle hâsıl oldu, gibi geliyordu. Hasan bu değişmede ümit görmek, çocuğunun karısına yeniden can hediye edeceğine inanmak istiyordu. Oldukça mesut bir akşam geçirdiler. Çocuğun cinsi, yüzü, gözü hakkında bebek oynayan çocuklar gibi konuştuktan sonra Dora’ya gitmeden yattılar.</p>
		<p>Kapı vurulduğunu duymamıştı, sersem sersem gözlerini açtı, elektrik yanmış, hastabakıcı bir şeyler söylüyordu. Ne dediğini anlamadı, fakat Azize’ye ait bir tehlike hissiyle yataktan atladı. Sofadan beyaz gömleği, hasta yanında aldığı ciddî tavırla Saffet geçiyordu.</p>
		<p>Halası geceliğinin üstüne bir maşlah almış, romatizmalı dizini tutarak Azize’nin odasına gidiyordu. Azize’nin kapısına şahin gibi saldırdı. Azize ince, kısık bir sesle kedi yavrusu gibi inliyordu.</p>
		<p>— Nen var, Azize?</p>
		<p>Yatağının içinde dizlerinin üstünde toplanmış, elleriyle karnına basıyor, küçük yüzü kapana tutulmuş, imdat isteyen zavallı bir hayvana, çektiği acının şiddetinden ürken bir yavruya benziyordu. Gözleri büyümüş, dudakları kısılmış, gözkapaklarındaki kemiklere sarılacak kadar zayıflayan çukurlara yayılmıştı. Ne garip ne korkak ne iptidaî bir dehşet içinde Hasan’a bakıyordu. Yanına koştu, sarılmak, teselli etmek istedi, fakat o tırnakları moraran küçük elleriyle onu itti:</p>
		<p>— Dokunma Hasan, ölüyorum.</p>
		<p>— Bu ağrı değil mi, Azize?</p>
		<p>Azize başını salladı, sonra ellerini karnından çekti, morarmış, gerilmiş yüzü gevşedi, arkaüstü uzandı; anında, dudaklarının etrafında ter taneleri dizilmişti.</p>
		<p>— Geçti mi yavrum?</p>
		<p>Gözlerini yorgun yorgun kapadı, Hasan mendiliyle terlerini siliyor, alnını yavaş yavaş okşuyordu:</p>
		<p>— Çocuğumuz geliyor, değil mi Azize’ciğim?</p>
		<p>Azize onun sesinde birdenbire bayram yapan sevince iştirak etmedi. O kadar ağrıdan korkmuş, o kadar bir daha gelmesinden ürküyordu ki, bütün varlığını altüst eden bu iptidaî histen başka her şeye karşı kayıtsız ve ölü görünüyordu.</p>
		<p>İkinci ağrıda biraz evvelki gergin, iniltili ıstırabı yerine daha azgın, bir sarsıntıya tutuldu. Yumruklarını sıkıyor, dişlerini sıkıyor, küçük başı iki tarafa sallanıyor ve dişlerinin arasında boğuk ve gittikçe büyüyen bir feryat çıkıyor; gözleri daha dehşetli, daha kocaman dönüyordu.</p>
		<p>Hasan, Saffet’e koştu:</p>
		<p>— Azize ölüyor, Saffet.</p>
		<p>— Ağrıdan kadınlar ölmez, Hasan.</p>
		<p>— Ne olacak?</p>
		<p>— Doktora telefon ettim, hareket etti.</p>
		<p>Odaya beraber döndüler. Azize’nin başında hastabakıcı, ayak ucunda annesi bir ağrı sarsıntısı içinde titriyor, inliyordu. Yüzünün mor gölgeleriyle ölü gibi sararan çenesi ve yanakları, rengi uçan mavi gözleriyle, vahşileşen bakışı tamamen yabancı ve insandan başka bir mahlûka benzemişti.</p>
		<p>— Saffet, bir şey yapamaz mısın?</p>
		<p>Saffet sakin, ayakta nabzını saydı. Hasan’a cevap vermedi. Odada annesi de dâhil olduğu halde Hasan kadar kimse telâş etmiyordu.</p>
		<p>Azize, odada en sakin olan Saffet’e en yakın, en heyecanlı olan Hasan’a en uzak görünüyordu.</p>
		<p>— Hasan, sen odana git.</p>
		<p>Hasan başını salladı. Ne olduğunu bilmiyordu, fakat Azize’nin odasından ayrılamazdı.</p>
		<p>— Doktor gelinceye kadar oturursun, sonra derhal Hala Hanım’la bizi yalnız bırakacaksınız.</p>
		<p>Başka bir zaman, başka bir adamdan itiraz kabul etmeyen katiyetle emreden bu sese kızabilirdi. Şimdi deniz tutan ve denizden deli gibi korkan bir adamın deniz tutmayan ve korkmayan bir adama karşı uyuşu, hattâ kuvvetine dayanabileceği bir insan olduğu için minnetini hissediyordu.</p>
		<p>Saffet filhakika, birdenbire tehlikede olan bir geminin kaptanı mevkiini alıvermişti. Etrafında herkes ona zarurî bir teslimiyetle, her dediğini hemen yapıverecek bir itaatla bağlanmışlardı.</p>
		<p>Azize, Saffet’in eline cankurtaran simidine sarılır gibi sarılmış, her sarsılışta başını onun koluna koyuyor, dişlerinin gittikçe artan çatırtısı, vücudunun her defasında biraz daha sarsan sıpazmoza<a class="si-noteref epub-type_noteref" href="#f286" id="backlink-286">286</a> benzer bir titreyişle haykırıyordu.</p>
		<p>Uzun süren sarsılışların birinden sonra, Azize başını yastığa bırakır bırakmaz, dudakları kımıldamış, eliyle Saffet’i çekmiş, kulağına bir şeyler söylemişti. Saffet derhal hastabakıcıya bir şeyler mırıldandı, sonra:</p>
		<p>— Sen hemen çık, Hasan, dedi.</p>
		<p>Odasında yalnız kalınca, içeriden duvarı yırtar gibi fırlayan çığlığa kulaklarını kapadı. Bu ne kadar sürecekti? Fakat her halde tehlike olsa ona söyleyeceklerdi. Ne kadar zaman geçti bilmiyordu. Her halde doktor geleli çok olmuştu. Azize’nin sesi artık gelmiyor, yalnız gezintiler artıyordu. İçini parça parça etmekle beraber Azize’nin feryadı ona tabiî gelmeye başlamıştı. Şimdi niçin susmuştu? İçini endişe, sıkıntı aldı.</p>
		<p>Saffet kapıyı vurmadan girdi. Elektrik ışığında yüzü her zamandan fazla sarı görünüyor, fakat hâlâ gözlerinde, o tabiî olmayan mütehakkim sükûn vardı. Yolunu kaybeden bir gemide pusulayı tetkik eden bir gemici gibi Saffet’in yüzünü muayene eden Hasan, bütün bu sükûnun arkasında kime ve niçin olduğunu anlayamadığı bir acıma okudu.</p>
		<p>— Hasan, sana sormaya mecburiyet hâsıl oldu. Merak etme, ümitsiz değiliz, fakat kloroform<a class="si-noteref epub-type_noteref" href="#f287" id="backlink-287">287</a> vermek ve alet kullanmak lâzım geldi. Ne dersin?</p>
		<p>— Azize ölecek mi?</p>
		<p>— Onu bırak, çabuk cevap ver. Böyle devam ederse çocuk boğulabilir. Azize’ye de çirkin bir titreme geliyor. Her halde ikisini de kurtarmak lâzım, fakat Azize’nin ölmek ihtimali var.</p>
		<p>— Böyle devam ederse ölmez mi?</p>
		<p>— Böyle de ölebilir.</p>
		<p>— O halde hemen ameliyatı yapınız, Saffet.</p>
		<p>Hasan arkasını çevirdiği için Saffet’in odadan çıktığını görmedi. Artık mücadelenin ölüm safhasına girmişlerdi. Katî netice yaklaşmıştı. Beklemekten başka yapılacak bir şey yoktu. </p>
		<p>Azize benliğinin her tarafını kaplayan, yüzlerce kilo ağırlıkla onu olduğu yerde tutan garip şeyin içinde çabalıyordu. Geçmiş, gelecek bir şey bilmiyor, bir şey hissetmiyordu. Karışık hisler ve hatıralarla yaşayan bir ruh değil, iptidaî bir can, yalnız bu ağırlık içinde kımıldamaya çalışan şuursuz bir hayat parçası gibiydi. Odadaki sesler binlerce kilometre ötesinde, derin suları yararak gelen manâsız şeylerdi. Durmadan kudretli zincirlerle onu bu ağırlık içinden koparmak için çekiyorlardı. Niçin çekiyorlardı, bilmiyordu. Kurtulmak isteyip istemediğini bile bilmiyordu. Sesler yaklaşıp ne olduklarını anladığı zaman hâlâ gözlerini sımsıkı kapalı tutuyordu.</p>
		<p>— Gözlerini aç Azize, kurban olayım, gözlerini aç! Bu da kimdi? Ne münasebetsiz ve ne kadar kuvvetli çekiyordu. Bu Hasan’dı, Azize’yi çağırıyordu. Hatırlıyordu. Çocuk doğuran Azize’yi çağırıyordu. Nihayetsiz ıstırap ve acı çeken Azize, doğuracağı çocuk, Hasan, annesi, Saffet, hastabakıcı, sonra binbir sima, hareket, ıstırap, neşe, bütün vakalar, bunlar varlığı olmayan, bir şeye bağlanmayan, bir şey duymayan billurî, ayrı ve münferit bir can gibi bunlara uzaktan bakan şeyle hiç münasebetleri yoktu. Gözlerini mahsus kapalı tutmuyordu, açmak için gayret de etmiyordu. Renkleri ne kadar zamandan beri mor olduğunu hatırladığı Azize’nin gözkapakları arkasında bütün iplerini kesmiş gibi duran göz ve insanî şiarını<a class="si-noteref epub-type_noteref" href="#f288" id="backlink-288">288</a> kaybeden hayat orada, dalgalar üstünde delip giden en iptidaî şeffaf bir deniz mahlûku gibi latif dalgalar içinde sallanıyordu. Yavaş yavaş bu dalgaların donacağını, her şeyin birden söneceğini, bu etrafındaki sesleri, geçmiş şeyleri görmeyeceğini, işitmeyeceğini, tamamen yok olacağını biliyordu. Uzun bir yokluk daha ne ağır, ne lütufkâr, ne hissizliği, hareketsizliği içinde heyecansız, şuursuz nihayetsizlik!</p>
		<p>Niçin bu kadar kuvvetle çekiyorlar, bir his pırıltısı, belirsiz bir can titremesi bu mevceler<a class="si-noteref epub-type_noteref" href="#f289" id="backlink-289">289</a> üstünde sallanan şeyi acıtır gibi oldu. Bu yeni doğmuş bir çocuğun sesine benziyordu.</p>
		<p>Azize’nin gözleri açıldı, içinden o yabancı, o başka bir âlemin uzak şeyi kendine eğilen ıstıraplı insan yüzlerine baktı: Yumuşak, pembe, kol bacak dedikleri birtakım et sarkıntılarıyla sarı tüylü, ağız, burun, göz, hep birbiri üzerine yığılmış acayip başlı çocuğunu göğsünün üzerine koyuyorlar.</p>
		<p>— Azize’ciğim, çocuğum, çocuğumuz, bakmaz mısın?</p>
		<p>İki boş mavi, uçuruma benzer gözlerin derinliğinde belirsiz bir can titremesi, daha sonra morarmış gözkapakları, kumral saçlarıyla yavaş yavaş iniyor.</p>
		<p>— Yavrucak kandil gibi sönüyor!</p>
		<p>Bunu galiba Saffet söyledi. Beyaz geceliğinin yumuşak katları üstünde pembe, yumuşak et yığını kımıldıyor, birbirine karışan küçük yüz daha çok buruşuyor; ince havayı delen bir ses ağlıyor: Viyak!</p>
		<p>— Şvester, çocuğu al!</p>
		<p>Evvelâ Saffet, mor kapaklı gözlerin gömüldüğü Azize’nin sakin ve mesut alnını öperek veda etti.</p>
		<p>Hasan, ayakta, gözleri büyümüş, dudaklarının yanındaki çizgiler hafif, bıçak yarası kadar derinleşmişti. Saffet onu omzundan tutup şezlonga itti. Birdenbire dizlerinin üstünde yaralı bir deve gibi çöken Hasan, kolları Azize’nin henüz soğumayan dizlerine sarılmış, dudakları tutulmayan ay parıltıları gibi soluk ve güzel sarı örgünün üstünde, Azize’nin ölüsüyle yapayalnız kaldı.</p>
		<p class="date margin-top">Tarabya, 26 Haziran 1924</p>
		<p class="end">SON</p>
		<p class="right">Devamı <em>Zeyno’nun Oğlu</em> adlı eserimizdedir.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f284"><a class="si-backref" href="#backlink-284">284</a><span class="si-footnote-text">. Uğurlayan.</span></div>
		<div class="si-footnote html5_aside epub-type_footnote" id="f285"><a class="si-backref" href="#backlink-285">285</a><span class="si-footnote-text">. (Fr.) <em>Mousseline. </em>Sık dokunmuş parlak, ince, yumuşak bir tür kumaş.</span></div>
		<div class="si-footnote html5_aside epub-type_footnote" id="f286"><a class="si-backref" href="#backlink-286">286</a><span class="si-footnote-text">. (Yun.) <em>Spasmos.</em> Aşırı titreme, kasılma.</span></div>
		<div class="si-footnote html5_aside epub-type_footnote" id="f287"><a class="si-backref" href="#backlink-287">287</a><span class="si-footnote-text">. (Fr.) <em>Chloroforme</em>. Uyuşturucu.</span></div>
		<div class="si-footnote html5_aside epub-type_footnote" id="f288"><a class="si-backref" href="#backlink-288">288</a><span class="si-footnote-text">. Varlığını.</span></div>
		<div class="si-footnote html5_aside epub-type_footnote" id="f289"><a class="si-backref" href="#backlink-289">289</a><span class="si-footnote-text">. Dalgalar.</span></div>
	</div>
</body>
</html>