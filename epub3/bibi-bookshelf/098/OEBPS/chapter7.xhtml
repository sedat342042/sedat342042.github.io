<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">7</h1>
			<h2>Per Günt<a class="si-noteref epub-type_noteref" href="#f191" id="backlink-191">191</a> ve Hasan Bey</h2>
		</div>
		<p>Vestiyere Dora’nın kürkünü verirken bir hatıra ürperişiyle titredi. Temiz ve bol bir kolonya kokusu ile belli belirsiz bir menekşe! Bu, koyu, uzun tüylü kurşunî tilki kürk esasen süsten ziyade ısınmak için yapıldığı belli olan kibar basitliği içinde ona geçmiş bir dünyayı canlandırmıştı. Bu, deniz kenarında ayakta duran ince bir kız gölgesi, sonsuz ve yalnız bir elemle denize bakan bir kız! Şimdi şu saatte ne yapıyordu? Döndü, Dora kalabalığın içinde kendine yer açarak yavaş yavaş ilerliyordu. Bu, ne garip bir hatıra akşamıydı. Düz, kurşunî akşam robu üzerinde dalgalı koyu saçlarıyla duran güzel baş, bu başın döndüğünü hiç istemiyordu. Bu başın yüzünü nasıl en ince çizgileriyle ezberden bilirdi. Çenesine doğru incelen nefis hatlarıyla geniş alnı altında siyah kirpikli koyu tatlı gözlerinden, yumuşak, büyük kızıl dudaklı ateş gibi ağzına kadar onu ne iyi tecessüm ettirdi<a class="si-noteref epub-type_noteref" href="#f192" id="backlink-192">192</a>. İşte önünde kurşunî bir robla yürüyordu. Ayastefanos’un karlı sahrasında onun nefesi Serendib’in<a class="si-noteref epub-type_noteref" href="#f193" id="backlink-193">193</a> cehennemî güneşi altında tutuşan sıcak ülke çiçekleri gibi kokuyor ve yakıyordu.</p>
		<p>Uzun boylu, boyalı muhteşem bir kadın, mutaarrız<a class="si-noteref epub-type_noteref" href="#f194" id="backlink-194">194</a> gözlerle yüzüne bakıyordu. Dora’ya doğru giderken iki taraftan kokulu tül ve kürk içinde bebekten güzel kadınlar kendisine sürünerek geçiyorlardı, o, siyah smokinler ve renkli tuvaletlerle kaynaşan, kımıldayan bir insan denizine benziyordu. Nihayet Dora’ya yetişti, tüller içinde daha ince görünen genç kolu tuttu.</p>
		<p>— Matmazel Dora...</p>
		<p>Genç kız çok mahrem ve sokulgan bir sevinçle Hasan’ın elini yakaladı, sonra koluna kolunu geçirdi. Yavaşça:</p>
		<p>— Ne yazık, kalpağınızı çıkardınız...</p>
		<p>— Tiyatroya nasıl kalpaklı gireyim?</p>
		<p>— Hakkınız var, bunu kendi gözlerimin zevki için söylüyorum.</p>
		<p>— Teşekkür ederim. Bu acayip Ibsen<a class="si-noteref epub-type_noteref" href="#f195" id="backlink-195">195</a> oyununun adı neydi Matmazel Dora? Anlayamayacağım diye biraz korkuyorum.</p>
		<p>— Korkmayınız, anlayacaksınız. Ben size anlatacağım. Yalnız bu akşam sizden bir şey rica edeceğim.</p>
		<p>— Nedir, Matmazel?</p>
		<p>— Bu akşam birbirimizi küçük ismimizle çağırsak...</p>
		<p>— Yani Hasan, Dora, öyle mi?</p>
		<p>— Evet, Hasan...</p>
		<p>— Peki, Dora.</p>
		<p>İki genç mektepli gibi birbirlerine baktılar ve güldüler. Dora, Hasan’a yine oyuna benzeyen saadet hatıralarını uyandırıyordu. Ne garipti, kalabalıktı. Birbirlerine bakarken yüzlerinin yalnız yukarı kısmını görüyorlardı.</p>
		<p>Hasan’ın karşısında iki koyu, ateşli kadın gözü, Dora’nın karşısında geçen bir aşk hulyasıyla tutuşmuş iki erkek gözü vardı. Birbirlerine sımsıkı sokulmuş olarak girdiler. Üçüncü sıradaki koltuklarına gidebilmek için, tuhaf bir tesadüf olarak el ele, göz göze oturan bir zabitle bir genç kıza sürtünerek geçtiler. Oturur oturmaz elektrikler söndü. Grieg’in<a class="si-noteref epub-type_noteref" href="#f196" id="backlink-196">196</a> kalbi karıştıran musikisi başladı, Dora’nın yüzü gölgeler içinde eğilmiş, Hasan’ın yüzüne yaklaşmış, yarı eğlenen, yarı rikkatle titreyen bir fısıltı ile soruyordu:</p>
		<p>— Yanımızdakileri görüyor musun, Hasan?</p>
		<p>Hasan gecenin bütün güzellik tesirleri altında, biraz hatıralarının heyecanı sahnelerine, kendinden geçmiş, kendisine eğilen genç yüze ateşli gözlerle baktı. Sonra elini uzattı. Dora’nın pek hazır duran elini elinin içinde hapsetti. Dora bu kelimesiz cevaptan memnun, ikisi birden yavaş yavaş kalkan perdenin biraz loş, biraz efsanevî hayatına daldılar.</p>
		<p>Fiyortlar<a class="si-noteref epub-type_noteref" href="#f197" id="backlink-197">197</a>, dağlar, mağaralar, sonra bütün bu yerlere ve oturanlarına hâkim olan Per Günt; bazan zebun ve rakik, bazan kavî ve zalim, fakat her zaman dâhî, her zaman zebun erkek Hasan’ın gözlerini, dimağını uzun müddet işgal etti. Zihnine bulutlu ve esrarlı bir şekil gibi görünen İsveç’in bu garip ve yabancı insan örneği onun olanca merakını tahrik etti. Per Günt hırçındı, istediğini bilmiyordu. İnsanlar, periler, cinler ve fevkalâde hayaller arasında çırpınıyor, zevkten zevke, şöhretten şöhrete, kudretten kudrete koşuyordu. Sonra hepsinin ortasında ruhunda yavan ve yorgun bir hisle etrafına bakınıyor, başka bir âleme ve hayata kaçıyordu.</p>
		<p>Hayatta şimdiye kadar bir örneğine tesadüf etmediği bu Per Günt Hasan’ın basit asker zihninde bir muamma, bir divane gibi tecessüm ediyordu. Hasan bilmiyordu ki en harikulâde görünen bu acayip ve uzak sanat tiplerinde dahi insanların ezelî ve iptidaî ihtirasları sanatlarıyla bir iştirak vardır. Nihayet birkaç kere tekerrür eden bir sahne Hasan’la Per Günt arasındaki benzeyen noktayı meydana çıkardı.</p>
		<p>Per Günt’ü ilâhî bir hasretle çağıran nişanlısının sesi ve hayali Hasan’ın kalbini tanıdık bir hatıra ile sarstı, bu uzak ve acı kadın sesine en parlak ve yüksek şöhret dakikalarında yahut ihtiyarlığın, terk edilmiş anlarında cevap veren Per Günt, bu hassasiyetiyle Hasan’a kendini alelâde, gündelik bir erkek gibi bildiriyordu. Sanat ve dehâ, hattâ milliyet insanları ne kadar birbirlerinden ayırırsa ayırsın hepsinin birbirini tanıyacağı, hepsinin müşterek bir sıfatla birleşeceği nokta kalpleri ve iptilâlarıydı.</p>
		<p>Hasan, Per Günt’ün kalbinde, dimağında saplanmış bir çivi acılığıyla duran hayali tanıdı. Her sahne değiştiği zaman, Solveg’in sarışın ve hasretli sesi hicranını terennüm ettiği zaman, Hasan gözlerini kapıyor, kalbinde kızıl güllü, kızıl perdeli mütevazı bir oda canlanıyor, odada kısa saçları, yağmurdan ıslanmış, ince yanaklarına yapışmış bir genç baş kendine bakıyordu. Etrafı çürümüş koyu ve tatlı gözlerinde şimdiye kadar bir kör gibi görmediği ıstırap ve hasret vardı. Bazan alay, bazan acıma, fakat çok zaman zulümle titreyen ateş dudakların şimdi tek bir manâsı vardı: O kendisi terk etse bile kalbiyle unutamayan müstesna kadınların ebedî olarak bükülen dudaklarındaki şifa bulmayan acılardı.</p>
		<p>Hasan, Solveg’in dudaklarında Grieg’in koyduğu tatlı, fakat ağlayan ve çağıran tazallumunu<a class="si-noteref epub-type_noteref" href="#f198" id="backlink-198">198</a> işitinceye kadar Zeyno’nun ıstırabını anlamamıştı. Zeyno onun için ihtirasla kudretten meydana gelmiş biraz zalim, fakat her zaman arkasından koşulan ve sevilen bir kadındı. Zeyno’nun ulvî feragatinin ruhunda tesbit ettiği elemin, mazlumlara; şehitlerin uyandırdığı merhamet ve perestişi<a class="si-noteref epub-type_noteref" href="#f199" id="backlink-199">199</a> uyandıracağını henüz anlamamıştı. Şimdi onu, birdenbire canını kızıl odada bırakan, ebedî olarak aşkının arkasında elleri boş ağlayan haliyle gördü.</p>
		<p>Zeyno’nun ıstırabı, olanca fecaatiyle kendi kalbine birdenbire girmişti. Eli, Dora’nın elinde, gözleri kapalı, çelik yanaklarından mütemadi yaşlar akıyor, akıyordu.</p>
		<p>Hasan bu musiki ve sahnenin tesiriyle keşfettiği Zeyno’nun bu yeni siması karşısında kendisini çok çirkin buluyordu. Zeyno ile aşklarını düşünürken beraber atıldıkları tehlikenin en feci noktasında arkadaşını bırakıp kaçmış bir askerin utancını duyuyordu. Aşkının tatlı hatırası, kalbin bir köşesinde biraz şiir ve hayal halinde kalacak kısmını Hasan almıştı. Kendisini seven güzel bir kadının kolları arasında hayatın sükûn, emniyet tarafına geçmişti ve Hasan’ın bütün istikbalini bu limana bağlayan Zeyno, ebedî bir hicran ve hüsran dalgasında, yüzünde gülümseyen bir maske ile aşklarının meşakkat<a class="si-noteref epub-type_noteref" href="#f200" id="backlink-200">200</a> ve yarasını taşıyordu. Hasan her şeye rağmen çok tatlı dakikalar veren evlilik hayatını Zeyno’nun feragat ve ezelî ıstırabının bir sadakası diye telakki etmeye mecburdu.</p>
		<p>Zeyno’nun bu yeni hayali ne tatlı, ne ezelî bir aşk, ne beşerî bir güzellik ifade ediyordu. Azize ona, geçen hafta Zeyno’ya uzun mektuplar yazmış olduğunu söylemişti. Şimdi bu cümlenin olanca acılığı ile görüyordu. Zeyno’nun kalbini açmışlar, ellerini arkasına bağlamışlar, Hasan ve Azize durmadan kör bir bıçağı, seven kalbine batırıp çıkarıyorlardı. Nihayet bütün cesur insanlarda, zayıflarla dövüşenlere karşı mevcut olan iğrenmenin en şiddetli şekli Hasan’ın kendi kalbine girmişti. Zavallı güzel gözler, yaşlarını hep içine akıtmak için neler çekmişlerdi. Zavallı sevgili dudaklar, ancak yüksek gururların yapabileceği kayıtsızlık maskesini takınmak için ne kadar azapla kıvrılmışlardı.</p>
		<p>Kendisi bir zalim, bir cellâttı. Dünyanın en masum ve temiz kalbini mütemadiyen parçalıyordu. Solveg’in hayali, terennüm ederken artık sessiz akan yaşlarına şimdi boğazlarında hasıl olan kuru hıçkırıklar da karışmak istiyorlardı. Birdenbire, Dora’nın elini bırakmış, yüzünü iki eli içine hapsetmişti. Artık ne bakabilir ne de işitebilirdi; yavaş, çok yavaş bir fısıltı ile:</p>
		<p>— Dora, mutlak çıkalım, tahammülüm kalmadı, dedi.</p>
		<p>Perde kapanırken herkesten evvel fırladılar, önlerinden sürünerek geçtikleri genç zabitle sevgilisi genç kız, anlayan bir tebessüm ve şefkatle ikisine de baktılar.</p>
		<p>Vestiyerin ışıkları altında gözlerinde henüz kurumayan yaşlara rağmen, Hasan’ın esmer ve sert yanakları çelik hissizliğini almıştı. Dora’nın kürkünü giydirirken kollarının kızın ince endamı etrafında fazla kaldığının farkında değildi. Kalbinde ilk defa olarak kadının himaye isteyen, daima hafif, daima çocuk hassasiyetini, olanca inceliğiyle anlamış gibiydi. İhtiyarsız, Zeyno’nun mustarip hayalinin uyandırdığı incelik kasırgası Dora’nın Zeyno’yu hatırlatan narin ve uzun vücudu etrafında dolaşıyordu. Otomobile binerlerken, Dora:</p>
		<p>— Senin otele kadar geleceğim, bana bir çay içirirsin, dedi.</p>
		<p>Hasan otelin yemek salonunda çay masasını Dora’ nın bırakıp gittiğini, uzun bir kayboluştan sonra geldiğini fark etmedi. O, sade kalbinin deşilen yarasıyla yalnız kalacağı dakikayı bekliyordu. Zeyno’ya bu gece mutlak mektup yazacaktı. Ne korkak, ne adî adam olduğunu itiraf edecek; onu, ıstırabıyla yalnız bıraktığı için ondan af dileyecekti.</p>
		<p>— Gute naht<a class="si-noteref epub-type_noteref" href="#f201" id="backlink-201">201</a>, Hasan!</p>
		<p>— Gute naht, Dora!</p>
		<p>Hasan odasına merdivenlerden yürüyerek, düşünerek çıktı. Hatıra kasırgasıyla altüst olan kalbinin içinden çıkamayacağını bildiği bu vaziyette nihayetsiz bir elem vardı.</p>
		<p>Solveg’in teranesiyle Zeyno’nun ıstırabının derecesini hissettiği an yalnız Zeyno ile kalbi dolmuş, Zeyno’ya, “Senin ıstırabını ben de çekiyorum, istersen Azize’yi de, evlilik bağımı da, dünyayı da bırakayım, yalnız senin olayım!” diye haykırmak istemişti. Şimdi zihninde Zeyno’ya yazacağı ateşli cümleleri hazırlamak için girdiği odada Azize ile evlenmelerinin ilk akşamları nasıl geçtiğini düşündü. Azize sarı örgüleriyle yatağının yanındaki boş yataktan başını kaldırarak, “Hasan geldin mi?” diyecek, gibi geliyordu.</p>
		<p>Pijamasını, terliklerini giydi, otelin şehre bakan penceresini açtı, başını gecenin serin, loş havasına bıraktı. Düşünmeye çalıştı. Ne düşünecekti? Bir deli gibi Zeyno’yu seviyor, divane gibi onun derdini kalbinde taşıyordu. Fakat zavallı, şefkatli ve basit Azize için de kalbinde şefkat ve rikkat noktaları vardı; çocukluk arkadaşının saadeti için aşkını feda eden Zeyno’nun ıstırabıyla hem içi parçalanıyor, hem de Zeyno’da bu ıstırabın bir gün dinmesi ihtimaliyle çıldırıyordu. Kendisi, Zeyno gibi karışık, daimî ve gizli acıları kalbinde taşımak istemiyordu. Fakat kendi, sükûn ve teselli ararken, Zeyno’ya daimî bir kalp ağrısı temenni etmesi çok zalimce bir şeydi. Cepheden döndükten beri ne kadar değişmişti. Her şeyi ortasından keserek “Gordiyon düğümü”<a class="si-noteref epub-type_noteref" href="#f202" id="backlink-202">202</a> gibi bir hale alışan bu sert ve basit asker şimdi binbir türlü dert içinde çabalıyordu.</p>
		<p>Otelin üstündeki yeşil ağaçların arasındaki geç kalmış çift gölgeler fısıldayarak geçiyor, sağda kocaman mürekkeple çizilmiş gibi duran keskin ve siyah kilise şehrin ışıkları önünde bir facia dekoru gibi görünüyordu.</p>
		<p>Hasan birdenbire döndü, yazı masasının üstündeki elektrik lambasını yaktı, oturdu. Zeyno’ya bir mektup yazmaya başladı ve <em>Prens Hamlet</em>’teki<a class="si-noteref epub-type_noteref" href="#f203" id="backlink-203">203</a> divane zihninden Ofelya’ya giden aşk teraneleri kadar karışık ve insicamsızdı<a class="si-noteref epub-type_noteref" href="#f204" id="backlink-204">204</a>. Zeyno’ya söylemek istediği meseleden bütün bütün başka şeyler yazıyordu:</p>
		<div class="letter html5_article">
			<p>Zeyno’cuğum,</p>
			<p>Seni bir deli gibi, divane gibi seviyorum. Ne vazife, ne izdivaç, ne seyahat, bir şeyin şifa vermeyeceğine kaniyim. Senin beni unutman ihtimaliyle, bir gün Saffet’le evlenmen ihtimaliyle çıldırıyorum. Gül kokan, ateş tenini benden başka kimsenin içtiğini, temas etmeden sıcak ve yumuşak titreyişini bildiğim dudaklarına başkasının temasını duyarsam, yaşamak ihtimalim yoktur, Zeyno. Bir saat evvel senin ıstırabını, feragatini düşündüm ve kendimi, arkadaşını tehlike ve meşekkatte yalnız bırakan bir askerin utancı ve sefil vaziyetinde gördüm. Fakat, şimdi sana yazarken bu feragatten, bensizlikten kalbin yansın, ıstırabın hiç dinmesin, istiyorum. Birbirimizi istemenin acı ve koparıcı zulmü altında, müşterek azap çekelim, istiyorum. Ayastefanos’un ıssız kırlarında bana dudaklarında zulüm ettiğin dakikayı muhayyilem şimdi canlandırıyor. Kollarımın arasında, kalbimin içinde, canımın en derin yerindesin Zeyno! Dünyanın binbir bağı bizi zâhiren ayırabilir, Zeyno; fakat bil ki, bizim için birbirimizden kurtuluş yoktur, kollarımız başka vücuda dolanabilir, fakat kafamız ve kalbimiz, hattâ gözümüzü kapadığımız an, benliğimiz maddî ve manevî birbirimizle dolu, birbirimizin esiridir, Zeyno. Onun için, artık kaçma Zeyno, bir ay, beş ay, her neyse, sensiz olduğu için manâsı ve ehemmiyeti olmayan bu boş günler geçtikten sonra yine eskisi gibi...</p>
		</div>
		<p>Hasan mektubun satırları arasında kapının yavaş yavaş vurulduğunu evvelâ duymamıştı, kapıyı vuran el sabırsızlana sabırsızlana nihayet kuvvetli vuruşlarla kapıyı itmeye başladı.</p>
		<p>Hasan hiddetle kapıya gitti. Anahtarı çevirip açınca karşısına çıkan hayalden ürkmüş gibi geri çekildi.</p>
		<p>— Sevgiline mektup yazıyordun galiba, Hasan?</p>
		<p>— ...</p>
		<p>— Hayal görmüş gibi ürktün, niçin?</p>
		<p>— Senin otelde olduğunu bilmiyordum, Dora.</p>
		<p>— Bu akşam için bir oda aldım. Seni eski hatıralarla üzüntülü gördüm. Yanında kalacağım ve konuşacağız.</p>
		<p>Hasan, kendini garip ve karışık bir vaziyette hissediyordu. Dora mor, düşük ipek pijamasının içinde, ince vücudu, dümdüz göğsü, kesik saçları ve rugan terlikleriyle herhangi bir genç erkek arkadaşın tabiî ve samimî tavrını almıştı. Fakat odanın koyu yeşil duvarları ve perdelerinden renk alan ziyanın içinde, bir genç erkekten çok fazla, çok yeni ve acayip zarafeti; keskin yüzünün, büyük gözlerinin kıyafetine ve tavrına rağmen kadınca bir ifadesi vardı. Tiyatroda Hasan’ın acı teessürü uyanmadan Dora’nın Zeyno’ya benzeyişiyle tefsir ettiği sıcak bir incizap<a class="si-noteref epub-type_noteref" href="#f205" id="backlink-205">205</a> ve heyecan uyandırdığını da hatırlıyordu. Halbuki bu mor, ipek pijama içinde, bu uzun ve ince kızın ruhunun ifadesi, başı hiç Zeyno’ya benzemiyordu. Hasan’ın odasına niçin gelmişti? Alelâde sergüzeşt peşinde koşan, genç erkeklerin odasına giden, ahlâksız bir kız mıydı? Hasan’ı seviyor muydu? Yoksa sırf Hasan’a şefkat ve dostluğundan dolayı onun derdini dinlemeye gelmiş iyi bir arkadaş, merhametli bir kadın mıydı?</p>
		<p>Hasan evvelâ üçüncü ihtimali kabule karar verdi. Bu facia ve elem akşamında, bir kadının onun derdiyle alâkası ona biraz da çocuk sükûn ve tesellisi veriyordu.</p>
		<p>— Teşekkür ederim Dora, nereye oturmak istersin?</p>
		<p>— Sen mektubunu yazarken ben şezlonga uzanır, sigara içerim.</p>
		<p>— Mektup yazdığımı nereden biliyorsun?</p>
		<p>— Masanın üstündeki elektrik lambası yanıyor, kâğıtlar perişan, sen de dalgınsın.</p>
		<p>— Peki, Dora, otur, ben de mektubumu bitirir, sana gelirim. Hayır, biraz konuşalım, başının altına yastık koyayım mı? Ben şuracıkta fotöyde otururum, seni dinlerim.</p>
		<p>— Benim dinletecek bir şeyim yok Hasan, seni dinlemeye geldim.</p>
		<p>— Ne söylememi istiyorsun, Dora?</p>
		<p>— Bu, bana benzeyen Zeyno’dan, karının dostundan bahset.</p>
		<p>— ...</p>
		<p>— Zeyno’yu seviyorsun, değil mi?</p>
		<p>Hasan alâka ile, tahassüsle<a class="si-noteref epub-type_noteref" href="#f206" id="backlink-206">206</a> kendisine bakan, yüzü heyecanla, daha ince, ince dudakları titreyen, gözleri de ateşle dolu gördü. Dora’nın zayıf elini tuttu, okşadı, biraz alaycı, fakat çok katî bir sesle sordu:</p>
		<p>— Niçin bu kadar merak ediyorsun, Dora?</p>
		<p>— Seni seviyorum da onun için, Hasan.</p>
		<p>— Nasıl seviyorsun, Dora?</p>
		<p>— Biraz Karl’ı sevdiğim gibi; fakat biraz da başka!</p>
		<p>— Bu Karl kim oluyor?</p>
		<p>— Bir talebe arkadaşım.</p>
		<p>— Karl’la nasıl seviştiniz, Dora?</p>
		<p>— Üç ay beraber seyahate çıktık, beraber yaşadık, sonra ayrıldık.</p>
		<p>— Benimle üç ay yaşamak pek kabil olmaz, Dora.</p>
		<p>— Telâş etme, Hasan; seninle hiç de bu tarzda yaşamak istemiyorum. Senin sadece dostun olmak istiyorum; çünkü kalbinde benim kiralayacağım yer kalmadığını gördüm.</p>
		<p>— Niçin “kiralayacak” tabirini kullanıyorsun?</p>
		<p>— Çünkü insanların kalbinde ev sahibi olmak mümkün değildir. Kısa, uzun, muayyen bir müddet için, insan bir kalbe girer, sonra yerini yeni kiracılara, daha çok bedel veren kiracılara bırakır, gider.</p>
		<p>— Kalbin bedeli nedir, Dora?</p>
		<p>— Heyecan, Hasan.</p>
		<p>— O halde sen daha çok heyecan ver, ben de kalbimdeki kiracıları çıkarır, seni korum!</p>
		<p>— Şimdi Zeyno hikâyesine başlayalım.</p>
		<p>— Zeyno, Azize’nin arkadaşıdır.</p>
		<p>— Hangisini evvel sevdin?</p>
		<p>— Yalnız ve daima Zeyno’yu sevdim.</p>
		<p>— Çok rica ederim, Hasan, beni bir müstantiğe<a class="si-noteref epub-type_noteref" href="#f207" id="backlink-207">207</a> benzetme. Zeyno nasıldır, nasıl sevdin? Niçin Azize ile evlendin?</p>
		<p>— Zeyno, boyu ve başı sana benzeyen, hattâ düşünceleri de biraz sana benzeyen bir kızdır. Bir doktor kızıdır, mütefekkirdir<a class="si-noteref epub-type_noteref" href="#f208" id="backlink-208">208</a>, akıllıdır. Muhiti kalbinden ziyade kafasını yetiştirmek istemiştir. Fakat kalbi kendi kendisine fışkıran bir nevi volkandır. Kafasıyla nişanlısı Doktor Saffet’i sever, kalbiyle...</p>
		<p>— Daha ziyade sinir sistemi ile...</p>
		<p>— Peki, Dora, sinir sistemi ile beni sever. Fakat muhiti bir nevi fikir asaleti, mütefekkirler sınıfı ihdas ettiğinden<a class="si-noteref epub-type_noteref" href="#f209" id="backlink-209">209</a>, sinir sisteminin yahut kalbin temayülleri o sınıf arasında bayağı addettiğinden, sevmek istememiştir. Arzusuna rağmen kendimi sevdirmeme kırıldı. Bunun intikamını hem kendinden hem benden aldı.</p>
		<p>— Nasıl?</p>
		<p>— Azize de beni seviyordu, hattâ benim için bir kış gecesi Boğaz’ın soğuk sularında tehlikeli bir deniz banyosu yaptı.</p>
		<p>— Sonra?</p>
		<p>— Sonra, Zeyno bu hadiseyi sebep sayarak beni Azize ile evlenmeye mecbur etti.</p>
		<p>— Evlenmekten memnun değil misin?</p>
		<p>— Çok memnunum, Azize’yi de kendime göre seviyorum. Fakat Zeyno kalbime saplanmış, kendi kendine dönen bir bıçak gibi... Hem bu akşam bana Zeyno için düşündüğüm ve söylediğim zalim şeylerin doğru olmadığını zannediyorum. Zeyno’nun çok mustarip, fazla mustarip olduğunu düşündüm. Belki de birdenbire göreceğim geldi. O, yalnız başına hasretle inlerken benim tıpkı o Per Günt’teki gibi hayatın verebileceği zevkler ve lezzetler arkasında koşmamı acı ve sefil buldum, ondan af dilemek istedim. Fakat mektup yazmaya başlayınca aftan başka şey istedim: Aşk istedim, daha fazla ıstırap, benim için daha fazla fedakârlık, hattâ haysiyetini feda etmesini istedim.</p>
		<p>— Mektubu gönderecek misin, Hasan?</p>
		<p>— Hayır, Dora.</p>
		<p>— Zeyno’nun ne yapacağını düşünüyorsun?</p>
		<p>— Belki Saffet’le evleneceğini...</p>
		<p>— Sonra?</p>
		<p>— Sonra ikimizin de bütün ömrümüzde birbirimiz için müzmin bir kalp ağrısı olacağımızı düşünüyorum.</p>
		<p>— Adam sen de, Hasan! Buna kalp ağrısı deme, birbiriniz için hayatta bir nevi kedi balığı olacaksınız.</p>
		<p>— Bu ne demek, Dora?</p>
		<p>— Şimal denizinde büyük balıklar vardır. Bunları tutarlar, diri diri nakletmek için deniz suyu dolu büyük fıçılara koyarlar. Uzun müddet büyük fıçılar içinde kalan balıklara bir nevi sıkıntı, tazeliğini, lezzetini kaybettiren ölüme yakın bir gevşeklikle pörsüten bir hal gelir. Bu vaziyetten kurtarmak için fıçılarda kedi balığı denilen küçük balıklar bulundururlar, bu küçük balıklar o kadar mütemadiyen büyük balıkları tazip ederler<a class="si-noteref epub-type_noteref" href="#f210" id="backlink-210">210</a> ki büyük balıklar da daimî tahrik altında taze ve canlı kalırlar.</p>
		<p>— Bunun kıssadan hissesi nedir, Dora?</p>
		<p>— Hayatta her istediğini elde eden insanlar, bu fıçıdaki balıklar gibi pörsür, hayat tazeliğini kaybeder. Bu küçük balıklar bazı insanların elde edemediği, arzular ve temasla, belki de, Zeyno gibi âşıklara benzerler. Bunların daimî arzusu, işkencesi insanı genç, insanı heyecan halinde tutar; insanı hayata fazla doymuş olmak felâketinden muhafaza eder. Bunun için bu mektubu gönderme, bırak kalbinde böyle tatlı ve elde edilmez bir hayal kalsın. Bunu, temin ederim ki sana dostluğumdan söylüyorum Hasan, yoksa sen Zeyno’ya Azize gibi sahip olsaydın meydan benim için boş kalacaktı.</p>
		<p>— Saçların ne güzel, menekşe kokuyor, ne kadar yumuşak, Dora!</p>
		<p>— Bu söylediklerime cevap mı?</p>
		<p>— Biraz evet... Çünkü ben senin dediğini kabul etmiyorum. Zeyno her zaman bir kalp ağrısı, hayata bağlayan değil, belki insana ölüm arzusu veren bir hastalık. Buna mukabil daima dimağımı, bazan da kalbimi ve arzularımı tahrik eden başka bir garip kız var ki...</p>
		<p>— Yani ben, Hasan.</p>
		<p>— Evet, Dora, kedi balığı Zeyno değil sensin. Saçlarını, hayır dudaklarını öpmemi ister misin?</p>
		<p>.............</p>
		<p>Şafak pancurların aralığından sızarken, Dora’nın menekşe kokan saçlarını tekrar tekrar öpen Hasan, kafasında Solveg’in teranesinin<a class="si-noteref epub-type_noteref" href="#f211" id="backlink-211">211</a> akislerini duyuyor, hafızasında bir şimendifer istasyonunda elektrik lambaları altında Zeyno’nun Hasan’ı götüren trenle, bütün hayatını, gençliğini götürdüğünü, gözlerinin solduğunu, kalbinin boşaldığını görüyordu. Yorgun fakat mesut uyuyan genç kızı sarstı, uyandırdı.</p>
		<p>— Eski zaman kâhinleri gibi her şeyi halleden kızlar uyumazlar. Bir şey soracağım, cevap ver.</p>
		<p>Dora esnedi, gözlerini açtı, ince kollarıyla Hasan’ın başını çekti:</p>
		<p>— Ne bilmek istiyorsun, Hasan?</p>
		<p>— Solveg teranesi beni muazzep ediyor<a class="si-noteref epub-type_noteref" href="#f212" id="backlink-212">212</a>, bunun manâsı nedir? Solveg kimdir, Dora?</p>
		<p>— Solveg yanında olmayan, senin olmayan, fakat seni çağıran kadındır, Hasan. Bugün o Zeyno’dur. Fakat yarın kim bilir kimdir? Belki ben, belki Azize’dir.</p>
		<div class="double html5_section">
			<p class="date">Dizvalt</p>
			<p>Zeyno’cuğum, o kadar büyük bir ıstırap içindeyim ki yalnız sana yazmakla teselli buluyorum. Bu seferki kıskançlık kurdu İstanbul’daki gibi bir hayal değil, hakikat. Bu hafta o kadar çok ağladım ve üzüldüm ki nihayet hararet geldi. Şimdi doktor beni arkaüstü yatırıyor, korkarım bu hafta Hasan’ın da gelmesine muvafakat etmeyecek, onun için mümkün olduğu kadar sakin olmaya çalışıyorum.</p>
			<p>Bu Dora beni öldürecek; inanır mısın, Hasan onu seviyor. Sevmiyorsa da her halde Dora, Hasan’ın metresi. Bak, nasıl anladım, anlatayım.</p>
			<p>Geçen hafta Hasan beni görmeye geldiği gün mutadın haricinde Dora beraber gelmedi. Buna evvelâ sevindim, fakat sebebini bilmek için de meraktan ölüyordum.</p>
			<p>— Dora niçin gelmedi?</p>
			<p>— Bavyera’dan bir dostu geldi.</p>
			<p>— Kadın mı?</p>
			<p>— Dora’nın hiç kadın dostu olur mu? Karl isminde bir genç tıp talebesi.</p>
			<p>— Dora’nın nişanlısı mı?</p>
			<p>— Değil, fakat galiba birbirlerini seviyorlar.</p>
			<p>— Birbirlerini seviyorlarsa niçin nişanlanmıyorlar?</p>
			<p>— Hayat o kadar basit değil, Azize.</p>
			<p>— Görüyorum, Hasan, sana Dora çok şeyler öğretiyor, İstanbul’da Zeyno’nun herkesten başka fikirlerine kızardım, halbuki bu Dora onu fersah fersah geçti.</p>
			<p>— Ben Dora kadar akıllı insan görmedim.</p>
			<p>— Ben de o kadar soğuk, o kadar ukalâsını görmedim.</p>
			<p>— Kıskanıyor musun, Azize?</p>
			<p>— Maymunun neresini kıskanayım, çalı süpürgesi gibi bir kız!</p>
			<p>O gece bilmem neden, soğuk geçti. Hasan dalgındı, geçen haftaların hararetli buselerinden birini tekrar etmedi. Sıhhatimle birdenbire fazla alâkadar göründü, beni zorla erken yatırdı, kendi odasına çekildi. Gece sabaha kadar uyumadım, bu hareketi tevile kalkıştım. “Belki doktordan talimat aldı,” diyordum.</p>
			<p>Ertesi sabah yine çok dalgındı, biraz Ayastefanos’tan döndükten sonra aldığı tavrı almıştı. Kendi kendime o felâketli günleri hatırladım, içim parça parça oluyordu. Fakat o felâketin bir hayalden ibaret olduğunu düşünüyor, belki bunun da öyle esası olmayan bir vesvese olduğuna inanıyordum.</p>
			<p>İkinci akşamı Viyana’ya döneceğini söyleyince isyan ettim, beni artık sevmediğini, Dora’ya âşık olduğunu söyledim, ağladım, titizlendim. O, sadece güldü. Dora ile Karl ile beraber Avusturya şehirlerini otomobille dolaşacaklarmış. Buna bütün bütün kızdım, eğer bu seyahati yaparsa İstanbul’a telgraf çekeceğimi, kendisini bırakıp kaçacağımı söyledim. Bu tehdidimi çocukça buldu, fakat anlıyordum ki, çok hiddet etmişti çünkü dudakları titriyordu. Bununla beraber akşam dönmedi. Telefonla Dora’ya gelemeyeceğini söyledi.</p>
			<p>Gece ikimiz de somurtkandık, fakat ben sözümü yaptırdığıma içimden seviniyordum. Yatıncaya kadar masanın üstündeki albümlere baktı. Bir aralık bunların birisinin arasında sana yazdığım bir mektup müsveddesi eline geçti, bunu bütün ısrarıma rağmen okudu ve okur okumaz ilk defa olarak hiddetten kudurmuş gibi bir şey oldu; gözleri çelik gibi parlıyor, yanakları âdeta yemyeşil, titriyordu. İtiraf edeyim, biraz korktum ve ilk defa asker kocanın hayli tehlikeli bir şey olduğunu düşündüm.</p>
			<p>— Bu mektubu gönderdin mi?</p>
			<p>Derhal yalan söyledim:</p>
			<p>— Göndermedim, fakat göndereceğim.</p>
			<p>— Göndermeyeceksin!</p>
			<p>— Göndereceğim.</p>
			<p>Ayağa kalktı, üzerime doğru geldi, kollarımdan yakaladı, yüzüme vahşî vahşî baktı.</p>
			<p>Dudakları titriyordu, yüzünü yüzüme yaklaştırdı, yılan ıslığı gibi hain bir fısıltı ile:</p>
			<p>— Bu mektubu göndermeyeceksin!</p>
			<p>— Peki Hasan, dedim.</p>
			<p>Kuvvetim ve mukavemetim derhal kesildi. Bir dakika sonra dizlerinin dibinde kabahatli bir çocuk gibi, sürünüyor, ağlıyor, kabahatimi affetmesi için yalvarıyordum; fakat hiç kabahatim yoktu, değil mi Zeyno’cuğum?</p>
			<p>Neyse nihayet yumuşadı, beni dizlerinin üstüne aldı, pek garip olarak ikimiz de çocuk gibi beraber ağladık.</p>
			<p>Sabahleyin giderken bütün cesaretimi topladım, niçin sana hayatımda geçenleri yazmama muteriz olduğunu<a class="si-noteref epub-type_noteref" href="#f213" id="backlink-213">213</a> sordum.</p>
			<p>— Hususî hayatını benden başka kimseye söyleyemezsin.</p>
			<p>— Zaten hususî hayatım seninle geçiyor, bunu nasıl sana söyleyeyim?</p>
			<p>— Kimseye anlatma, evli bir kadın için mahrem şeyleri anlatmak en ayıp bir şeydir. Hele şu Dora kıskançlığını ne hakla herkese söylüyorsun? Zeyno, beni önüne gelen kadının arkasından koşan adî bir çapkın addedecek.</p>
			<p>— Adî değil ama; her halde çapkınsın, Hasan’cığım.</p>
			<p>— Ne ile ispat edersin?</p>
			<p>— Hele Zeyno yüz verse ona da kur edeceğine eminim.</p>
			<p>Yüzüme tekrar vahşî gibi haykırdı:</p>
			<p>— Artık bu kıskançlık davalarından bıktım, usandım. Böyle giderse beni evlendiğime pişman edeceksin!</p>
			<p>İçimde öyle bir şey kırıldı ki, ihtiyarsızca:</p>
			<p>— Zeyno sana “kışla askeri” derdi, hakkı varmış; ne olsa kadınlara karşı terbiyeli olamıyorsun, dedim.</p>
			<p>Cevap vermedi, fakat çok derin yaraladığımı anladım. Giderken oldukça sakin ve zâhirî muhabbetini muhafaza etti, fakat kalbi kinle dolu gitti.</p>
			<p>O gittikten sonra tamir edemeyeceğim bir şeyi kırdığıma emin oldum. Üç gün kendimi zaptettim. Üçüncü günü bir gün Viyana’ya inmek için izin istedim. Binbir vesile buldum. Nihayet yumuşattım. Bir otomobil getirdiler, Viyana’ya indim.</p>
			<p>Viyana’ya inerken kıskançlık, hırçınlık, bir şey kalmamıştı. Yalnız bir şey istiyordum, o da Hasan’la aramızdaki bu gölgeyi, kırgınlığı kaldırmak, o kadar. Onun kalbinde bana karşı en küçük bir kırgınlıktan bile mustarip oluyordum ki, benimle daima tatlı ve muhabbetli olması şartıyla kendi kendime bir daha kıskançlık kavgası yapmayacağıma yemin ediyordum.</p>
			<p>Asansörden çıkar çıkmaz koridorda toz alan hizmetçi kızın gözleri önünde Hasan’ın odasına koşarak gittim, kapıyı vurmadan açtım, içeri daldım, Hasan’ın yatağı açık, havluları oraya buraya atılmıştı, fakat henüz giyinmediğini kanepenin üstüne çıkardığı esvaplardan anladım. Kalbim deli gibi mesuttu. Hasan şüphesiz banyoya gitmişti, şimdi gelecek, beni görünce bütün kini geçecekti.</p>
			<p>Bütün ısrarıma rağmen değiştiremediği kuvvetli ve kokulu kolonyasını yastığında koklarken, bu odada geçen tatlı ve çılgın geceleri tekrar yaşıyordum. Sonra dolabını, çekmecelerini, her şeyini yarı muhabbetle, yarı da kendi kendime itiraf edemediğim kıskançlıkla karıştırıyordum.</p>
			<p>Yarım saat geçtiği halde hâlâ Hasan’ın gelmediğini hissedince azıcık başım bulutlandı. Ne uzun banyo yapıyordu? Acaba otelde tanıdığı bir adamın odasına mı gitmişti? Belki Dora’nın dostu Bavyeralı Karl burada idi. Muhafazasına zorla çalıştığım ilk heyecanım artık kara hulyalara esir oluyordu. Masanın başında oturdum, dalgın dalgın kâğıtları karıştırıyordum. Almanca vazifeler, karalamalar bana Dora’yı yine hatırlattı. Hasan gelinceye kadar ona mektup yazmak, bu acı hissi avutmak istedim. Sünger kâğıdının üstünde Türkçe bir sürü yazılar vardı. Eğildim, dikkatle baktım, Türkçe idi. “Gül kokan ateş nefesini... içtiğini... râ’şesini<a class="si-noteref epub-type_noteref" href="#f214" id="backlink-214">214</a> bildiğim... yaşamak ihtimalin... kalbimin içinde...”</p>
			<p>Bu ne demekti? Buz gibi terlemiş, aklımı kaybetmiştim. Almanca yazıların acaba bir tercümesi mi? Buna inanmaya çalışıyordum. Fakat bu ne biçim vazife idi? Acaba Alman şairlerinden birinin mısralarından mı?</p>
			<p>Ayağa kalktım, odayı tekrar aramaya başladım. Dolapları, çekmeceleri, her yeri itina ile, âdeta Şerlok Holmes gibi arıyordum, nihayet yastığın altından küçük, beyaz bir kadın mendilini çıkarınca ellerim titremeye başladı. Yatağın yanındaki fotöye oturdum, bunu tetkik ettim. Kenarı ajurlu “D” markalı bir kadın mendiliydi. Kuvvetli bir menekşe kokuyordu. Artık şüphem kalmamıştı; bu Dora’nın mendiliydi ve bu mendilin sahibi bu yatakta yatmıştı. Çünkü yatağı itina ile koklaya koklaya aynı menekşe kokusunun yorgana sinmiş olduğuna emin oldum. Ellerim titriyor, başım dönüyordu. Derhal zili çaldım, yarım yamalak Almancamla hizmetçiye:</p>
			<p>— Hasan Bey nerede, dedim.</p>
			<p>Hizmetçinin yüzünde biraz alay, biraz da tereddüt var gibiydi:</p>
			<p>— 31 numarada olacak, Madam.</p>
			<p>— Bu 31 numarada kim oturuyor?</p>
			<p>— Frölayn<a class="si-noteref epub-type_noteref" href="#f215" id="backlink-215">215</a> Goldşmit oturuyor, efendiyi çağırayım mı, Madam?</p>
			<p>— Hayır, hayır, ben giderim, sen bana odayı göster.</p>
			<p>— Bu odanın sırasında, Madam.</p>
			<p>Dora’nın mendilini çantama koydum, dizlerim titreyerek 31 numaralı odaya gittim.</p>
			<p>Beni evvelâ hizmetçi zannettiler. Hasan’ın arkası kapıya dönük çay masasının önünde, pijamasının üstünde robdöşambrıyla oturuyor, Dora masanın öbür tarafındaki şezlonga mor, ipek bir pijama ile uzanmıştı. O kadar tabiî, o kadar lâubali görünüyordu ki, onları iki evli insan diye telakki etmek çok kabildi. Ben boğazımda bir yumru ile odanın ortasına kadar sessiz geldim.</p>
			<p>— A! Madam Hasan Bey, ne zaman geldiniz? Oturunuz, çay içer misiniz? Yorgun görünüyorsunuz.</p>
			<p>Ah, hınzır Yahudi! Dalgalı saçları, pembeleşmiş mesut yüzü, süslü pijaması ile beraber onu otel penceresinden atabilmek için çıldırıyorum.</p>
			<p>Hasan birdenbire ayağa kalktı. Türkçe ve yavaşça:</p>
			<p>— Rica ederim Azize, burada bir mesele çıkarma, bir şey belli etme, odamıza gidelim, izahat veririm.</p>
			<p>Ben kısık bir sesle:</p>
			<p>— Mesele çıkaracağımı nereden bildin? Sizi sadece ziyarete geldim, güzel güzel oturacağız, dedim.</p>
			<p>Dora, yüzümün bozulmasından müteessir görünüyordu. O beni doğrudan doğruya yanlarına geldim zannediyor, belki de pijama ile erkek kabul etmesini ayıp gördüm zannediyordu.</p>
			<p>— Madam Hasan Bey, pijama artık resmî kıyafet gibi bir şey... O kadar eski fikirli olmak lâzım değil, rica ederim oturunuz, çay vereyim.</p>
			<p>Hasan elimden tuttu, çekti:</p>
			<p>— Bize müsaade edin, Matmazel Dora, odamıza gidelim, Azize biraz dinlensin, sonra görüşürüz.</p>
			<p>Beni Dora’nın odasından sürükledi, götürdü.</p>
			<p>Hasan’ın odasında yatağın yanındaki fotöye düştüm, çocuk gibi hıçkıra hıçkıra ağlamaya başladım. Hasan sakin, fakat şefkatli:</p>
			<p>— Canım, bu teessüre ne lüzum var? Dora’nın ailesi Avusturya’da değil, o da otelde bir oda aldı, bana akşamları ders veriyor.</p>
			<p>— Yatağın içinde mi?</p>
			<p>— Çıldırdın mı Azize?</p>
			<p>Çantamdan mendili çıkardım, yüzüne fırlattım, sonra yine deli gibi ağlamaya devam ettim.</p>
			<p>— Bunda ne var, Azize? Dora mendilini benim odamda unutamaz mı?</p>
			<p>— Yatağında mı unutur?</p>
			<p>— Sen bunu yatakta mı buldun?</p>
			<p>— Yastığın altında...</p>
			<p>— Dora, bana ders verirken burada bırakmış olacak, hizmetçi de belki aldı, yastığın altına koydu, bunda bu kadar üzülecek ne var, yavrum?</p>
			<p>İnanmadım; fakat onun kavî kollarını vücudumun etrafında hissetmek, başımı omzuna koymak için cevap vermedim.</p>
			<p>Hasan’ı bir divane gibi eskisinden bin defa fazla seviyordum. Yalnız yaşlarım dinmiyor, bir türlü sükûnet gelmiyordu.</p>
			<p>— Peki Hasan, ne dersen öyle olsun, fakat o Yahudi karısını bir daha gözüm görmesin, sen de bu otelden bugün çık, e mi?</p>
			<p>— Deli misin, Azize? Kıza ayıp değil mi, hem senin haysiyetini bu kadar kıskanç görünmek alçaltmaz mı?</p>
			<p>— Olsun, görmek istemiyorum. Bu otelden mutlak çıkmalısın, çıkmazsan...</p>
			<p>Hasan birdenbire beni bıraktı, yine bir kaya gibi sert oldu:</p>
			<p>— Beni bir daha tehdit etmeyeceksin Azize, anladın mı? Geçen defaki tehdidini henüz hazmetmedim. Seyahate mâni oldun, hem de çirkin bir surette... Hastasın diye peki dedim. Fakat otelimi değiştirmeyeceğim; Dora’nın istediği otelde oturmasına nasıl mâni oluruz? Hem emin ol ki onunla görüşmemek için hiçbir sebep yok.</p>
			<p>— Görüşmeyeceksin, hınzırı tahkir edeceğim<a class="si-noteref epub-type_noteref" href="#f216" id="backlink-216">216</a>.</p>
			<p>— Etmeyeceksin Azize, anladın mı? Böyle hırçınlıkla, hoppa yaşamakla evli bir kadın aklına geleni yapamaz. Benim mezuniyetim<a class="si-noteref epub-type_noteref" href="#f217" id="backlink-217">217</a> zaten bir ay sonra bitecek, İstanbul’dan mektup aldım, Şark’a tayin edeceklermiş, anneni İstanbul’dan getirteyim, senin yanında kalsın, ben de taburuma giderim, sen de rahat edersin.</p>
			<p>— Ben de seninle Şark’a gelirim.</p>
			<p>— İmkânı yok, Azize. Sen Avrupa’da, İstanbul’da bu kadar şımarıklık edersen ben Allah’ın çölünde seninle ne yaparım!</p>
			<p>— Zaten sen beni sevmiyorsun ki, nerede kadın görsen peşindesin, orada köylü kadınlara dalacaksın...</p>
			<p>Hasan’a çok acı şeyler söyledim. Sünger kâğıdının üstündeki yazıları gösterdim. İstanbul’da da kimseye âşık olup olmadığını sordum. Sapsarı oldu, kâğıtları aldı, parçaladı. Sonra ben ne yaptım bilmiyorum, yalnız saçlarımı yolduğumu, bağıra bağıra ağladığımı, Hasan’ın beni teskin için aklının yarısını kaybettiğini hissediyordum. Nihayet beni akşamüstü bir otomobille sanatoryuma götürdü. Hararetim otuz dokuzu buldu. Doktor derhal arkaüstü yatırdı. Belki bu hafta Hasan gelmeyecek. Ben de ölmek, ne kadar çabuk olursa, o kadar çabuk ölmek istiyorum. Ah, şu hınzır Viyana’dan bir gitsek, Zeyno’cuğum, eminim, İstanbul’a dönsem iyi olacağım.</p>
			<p class="right">Azize’n</p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f191"><a class="si-backref" href="#backlink-191">191</a><span class="si-footnote-text">. Peer Gynt. Henrik Ibsen’in eserinin adı ve kahramanı.</span></div>
		<div class="si-footnote html5_aside epub-type_footnote" id="f192"><a class="si-backref" href="#backlink-192">192</a><span class="si-footnote-text">. Belirtti, canlandırdı.</span></div>
		<div class="si-footnote html5_aside epub-type_footnote" id="f193"><a class="si-backref" href="#backlink-193">193</a><span class="si-footnote-text">. (Ar.) Sarandib. Arap coğrafyacılarının söz ettiği az çok efsanevî ada, Madagaskar, Seylan veya Sumatra olduğu sanılır. </span></div>
		<div class="si-footnote html5_aside epub-type_footnote" id="f194"><a class="si-backref" href="#backlink-194">194</a><span class="si-footnote-text">. Saldırgan.</span></div>
		<div class="si-footnote html5_aside epub-type_footnote" id="f195"><a class="si-backref" href="#backlink-195">195</a><span class="si-footnote-text">. Henrik Ibsen (Skien 1828-Oslo 1906): Norveçli oyun yazarı. </span></div>
		<div class="si-footnote html5_aside epub-type_footnote" id="f196"><a class="si-backref" href="#backlink-196">196</a><span class="si-footnote-text">. Edvard Grieg (Bergen 1843-1907): Norveçli besteci.</span></div>
		<div class="si-footnote html5_aside epub-type_footnote" id="f197"><a class="si-backref" href="#backlink-197">197</a><span class="si-footnote-text">. (Fr.) <em>Fjord. </em>(Norveç dilinden) <em>Coğ. </em>Norveç, İskoçya ve Kuzey Amerika kıyılarında buzulların oluşturdukları dik yamaçlı, derin körfez. </span></div>
		<div class="si-footnote html5_aside epub-type_footnote" id="f198"><a class="si-backref" href="#backlink-198">198</a><span class="si-footnote-text">. Sızlanmasını.</span></div>
		<div class="si-footnote html5_aside epub-type_footnote" id="f199"><a class="si-backref" href="#backlink-199">199</a><span class="si-footnote-text">. Taparcasına sevmeyi.</span></div>
		<div class="si-footnote html5_aside epub-type_footnote" id="f200"><a class="si-backref" href="#backlink-200">200</a><span class="si-footnote-text">. Zorluk.</span></div>
		<div class="si-footnote html5_aside epub-type_footnote" id="f201"><a class="si-backref" href="#backlink-201">201</a><span class="si-footnote-text">. (Alm.) <em>Gute Nacht.</em> İyi geceler.</span></div>
		<div class="si-footnote html5_aside epub-type_footnote" id="f202"><a class="si-backref" href="#backlink-202">202</a><span class="si-footnote-text">. Büyük İskender’in kördüğümü çözme hikâyesi Gordiyon’da geçmiş, gerçek bir olaydır. Ve Gordiyon adının “kördüğüm”den türediği halk arasında rivayet edilmiştir.</span></div>
		<div class="si-footnote html5_aside epub-type_footnote" id="f203"><a class="si-backref" href="#backlink-203">203</a><span class="si-footnote-text">. William Shakespeare’in eseri. </span></div>
		<div class="si-footnote html5_aside epub-type_footnote" id="f204"><a class="si-backref" href="#backlink-204">204</a><span class="si-footnote-text">. Tutarsızdı.</span></div>
		<div class="si-footnote html5_aside epub-type_footnote" id="f205"><a class="si-backref" href="#backlink-205">205</a><span class="si-footnote-text">. Duygu. </span></div>
		<div class="si-footnote html5_aside epub-type_footnote" id="f206"><a class="si-backref" href="#backlink-206">206</a><span class="si-footnote-text">. Duygulanmayla.</span></div>
		<div class="si-footnote html5_aside epub-type_footnote" id="f207"><a class="si-backref" href="#backlink-207">207</a><span class="si-footnote-text">. Sorgucuya.</span></div>
		<div class="si-footnote html5_aside epub-type_footnote" id="f208"><a class="si-backref" href="#backlink-208">208</a><span class="si-footnote-text">. Düşünürdür. </span></div>
		<div class="si-footnote html5_aside epub-type_footnote" id="f209"><a class="si-backref" href="#backlink-209">209</a><span class="si-footnote-text">. Meydana getirdiğinden.</span></div>
		<div class="si-footnote html5_aside epub-type_footnote" id="f210"><a class="si-backref" href="#backlink-210">210</a><span class="si-footnote-text">. Rahatsız ederler.</span></div>
		<div class="si-footnote html5_aside epub-type_footnote" id="f211"><a class="si-backref" href="#backlink-211">211</a><span class="si-footnote-text">. Melodilerinin.</span></div>
		<div class="si-footnote html5_aside epub-type_footnote" id="f212"><a class="si-backref" href="#backlink-212">212</a><span class="si-footnote-text">. Acı çektiriyor.</span></div>
		<div class="si-footnote html5_aside epub-type_footnote" id="f213"><a class="si-backref" href="#backlink-213">213</a><span class="si-footnote-text">. İtiraz ettiğini.</span></div>
		<div class="si-footnote html5_aside epub-type_footnote" id="f214"><a class="si-backref" href="#backlink-214">214</a><span class="si-footnote-text">. Titremesini.</span></div>
		<div class="si-footnote html5_aside epub-type_footnote" id="f215"><a class="si-backref" href="#backlink-215">215</a><span class="si-footnote-text">. (Alm.) <em>Fräulein. </em>Küçükhanım.</span></div>
		<div class="si-footnote html5_aside epub-type_footnote" id="f216"><a class="si-backref" href="#backlink-216">216</a><span class="si-footnote-text">. Aşağılayacağım.</span></div>
		<div class="si-footnote html5_aside epub-type_footnote" id="f217"><a class="si-backref" href="#backlink-217">217</a><span class="si-footnote-text">. İznim.</span></div>
	</div>
</body>
</html>