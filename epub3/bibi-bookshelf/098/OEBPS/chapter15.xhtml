<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">15</h1>
			<h2>Azize’nin kocası</h2>
		</div>
		<p>İkisi de Semplon<a class="si-noteref epub-type_noteref" href="#f281" id="backlink-281">281</a> ile geldiler. Trende ancak uzaktan selâmlaştılar. Dora bir hafta İstanbul’u görmek için aynı zamanda seyahat edeceğini söylediği zaman, Hasan bir erkek arkadaşına söyler gibi katî bir dille, İstanbul’da beraber gezemeyeceklerini, ancak otelde ihtiyatla konuşabileceklerini anlattı. Dora işitmemiş gibi elindekine baktı. Fakat her halde işitmiş olacaktı ki otele gelmek için ikisi de başka araba tuttular. Yalnız belki tesadüf, belki de biraz hüsniniyet<a class="si-noteref epub-type_noteref" href="#f282" id="backlink-282">282</a>, Hasan’ın odasını Dora’nın salonunun yanına düşürdü.</p>
		<p>Hasan, istasyona kendisini almaya gelen kayınbiraderine işlerini her gün yakından takip edebilmek için otelde kalacağını, bir akşam gitmeden yalıya geleceğini söyledi ve doğruca telgrafhaneye Azize’ye telgraf çekmeye gitti. Her gün bir telgraf çekeceğini, bir de mektup yazacağını vaat etmişti. Çünkü Azize teması kaybederse Hasan’ın eski uzak ve kapalı ruhlu adama inkılâp etmesinden korkuyordu.</p>
		<p>Hasan Merkez Komutanlığı’ndan dönerken Dora’ nın İstanbul’da olmasını minnetle hatırladı. Muhsin Bey’in sesi hücum borusu gibi kanını kaynatmıştı. Hasan’ın Azize’ye son derece düşkünlüğü, Dora’ya cazip, fakat çok ateşi olmayan arkadaş sevgisi, kalbinin tamamıyla dinmeyen ağrısına birer müsekkin olamazdı. Fakat Dora’nın serin ve kuvvetli varlığı her halde bir teselli, içindeki fırtınadan sığınacağı beşerî bir limandı. Zeyno’nun biraz son mektubunun lisanından, biraz da Muhsin Bey’i olanca kudretiyle canlandıran muhayyilesinden, Zeyno’nun yeni bir aşk kasırgasında kendisini unuttuğunu, kendisinin onun gözlerinde basit ve cahil alaylı bir zabit derecesine indiğini mübalağa ile canlandırıyordu. Zeyno’nun ince yüzünde pek iyi hatırladığı yarı alakasız, yarı alaycı gülüşle vaktiyle sevmiş olduğu Hasan’ı içinden, “Ne tuhaf, bu kaba askeri ben vaktiyle nasıl sevdim?” diye süzecekti. Belki de hiç yanına çıkmayacaktı. Bunları içindeki sızıyı örten bir izzetinefis galeyanıyla düşünüyordu. Her ne pahasına olursa olsun, Zeyno’ya hatırasında eski günlerden en küçük bir iz olduğunu bile göstermeyecekti. Her şeyi unutmuş ve alakasız görünecekti; ne zaman olsa İstanbul’da içinde şiddetlenen eski kalp ağrısından kurtulacaktı. Fakat bütün bu iç mücadelesi ve işkenceden farz-ı muhal olarak Zeyno haberdar olsa ne olacak? Hiç, değil mi? Hasan eziyet çekmiş çekmemiş, unutmuş unutmamış, bunlara karşı Zeyno bir taş gibi kayıtsız kalacaktı; işte Hasan’ı Zeyno’ya karşı sıcak bir aşktan kine, kinden nefrete götüren şey, çıldırtan şey bu idi. Azize’den başka hayatında bir alaka, bir muhabbet olmadığını Zeyno’nun anlaması lâzımdı. Hattâ ileride Diyarbakır’da her gün, aynı yerde yaşamaya mahkûm olsalar da her saat, her an Azize ile dolu, Azize’den başka her şeye, Zeyno’nun kalbinin hıyanetine, Muhsin Bey’e, aşkına, lâkayt olduğunu gösterecekti.</p>
		<p>Zeyno evlendikten sonra değişmiş miydi? Sıcak gözlerine daha olgun ve kadınca bir bakış gelmiş miydi? Dudakları Hasan’a yaptığı işkenceyi Muhsin Bey’e yapıyor muydu?</p>
		<p>Nefesinin ateşi büyük bir alev gibi Hasan’ın kalbini yaladı, arkasından eski temasın eriten ürpertisi, dizlerinden pişmiş paçaya döndüren, kesiklik veren, sadmesi<a class="si-noteref epub-type_noteref" href="#f283" id="backlink-283">283</a> geçti.</p>
		<p>Zeyno’dan ayrıldığından beri onu bu kadar yakın ve maddî bir hatıra ile düşünmemişti. Muhsin Bey’in karısıyla mahrem temaslarını acaba ne zamana kadar muhayyilesinde tekrara mahkûmdu?</p>
		<p>Vapurdan nasıl çıktı, şimendifer ne kadar sürdü, pek farkında olmadı. İstasyonda mavi gözleri solmuş, kulakları incelmiş, sarı yüzüne baştan başa sıtma yazılmış bir nefer, Muhsin Bey’in briki ile Hasan’ı karşıladı. İşte Zeyno’nun Muhsin Bey’le vücutları birbirine yapışık gibi yan yana oturup seviştikleri brik bu olacaktı. Nihayet Muhsin Bey’in güzel bahçesi, yer yer güneşin beyaz ışığını, tamamen dökülmemiş ağaçların yollara inen gölgesini çiğneyerek geçti. Menekşe güllerinden kuytu bir geçitten girdi, kapı açıktı ve ortada kimse görünmüyordu. Koridorda bir adım atınca durdu. Biraz ötede, karşısında, kapısı açık, aydınlık bir yazı odası, akseden aynaya baktı. Kendisinin akis sahasından hariç kaldığı bu aynanın içindeki saraya benzeyen aydınlık odanın ortasında, beyazlı bir kadın ayakta duruyordu. Demek Zeyno’yu hep aynada görmek mukadderdi; “Hey Zeyno, Zeyno...” Nasıl bu narin hayali kaba esvaplı bir askerle el ele aynada görüyordu.</p>
		<p>Ah, işte sevgili yüz, ne kadar yanakları incelmişti, fakat etrafı morarmış büyük gözleri, olmuş meyva gibi açılan, renkleri koyulaşan güzel dudakları, yanmış çıplak kollarının yumuşak ifadesi! Kollarına sarılacak gibi aynanın görüş sahasına giren bir üniformaya uzanıyor. Yıldırım gibi döndü, kapının üstünde zili aradı, buldu ve üç defa çaldı.</p>
		<p>Istırap çektiğinin farkında olmadı. İçinden “Muhsin Bey’e beyaz saç çok yaraşmış. Zeyno kararmış, değişmiş; beni çaya alıkoyacaklar, kalmak lâzım!” diyordu.</p>
		<p>Zeyno da, “Yüzü eskisinden daha sert, her halde beni görünce heyecanlanmadı; ne tuhaf, alelâde yakışıklı bir zabit, kadınları zaaf dakikasında yakalayıp öpen, kafa ile, kalp alâkası olmayan pratik bir asker; fakat ağzının yanında ne garip yeni iki çizgi var, gözleriyle nafile gülümsemek istiyor, yanımızdan bir ayak evvel kaçmak için içinden yanıyor. Yalnız bu iki çizgiyi anlayamadım, iki taraftan iki bıçak yarası gibi... Çocukken resimli bir kitapta, asılan bir adam resmi görmüştüm; niçin hatırladım? Bu iki çizgi hatırlattı. Yüzünde iki çizgili böyle korkunç bir sırıtma vardı. Halbuki Hasan sırıtmıyor, tebessüm bile etmiyor.”</p>
		<p>— Azize’nin hastalığı durmadı mı, Hasan Bey?</p>
		<p>Hayır, durmamış. Tabanca ateşi gibi kısa kısa cümlelerle sert sert Azize’nin hastalığını anlatıyor. Çok müteessir olacak ki, bu, dudaklarının yanındaki iki bıçak yarası gibi derinleşip kaybolan çizgiler, kalbini içinden kesen bir ıstıraba benziyor. Zeyno çok tabiî, kayıtsız değil, alaycı değil! Kocasının arkadaşı ve kendisinin eski bir arkadaşı gibi alâkadar. Eski hatıralar onu acıtmıyor ki, bu kadar serbest, bu kadar heyecansız bahsediyor. Boğaziçi, Pera Palas, Göksu, berabere kaldıkları yarışları! Sinirli sinirli gülüyor, yalnız Ayastefanos’un lakırdısı yok. Ondan da Hasan bahsetse, fakat o hiç kendilerine taalluk eden bir şeyden bahsetmiyor. Azize, Azize’nin sıhhati ve mutlak suretle almak istediği izin!</p>
		<p>Muhsin Bey, Diyarbakır hatıralarını açınca ilk defa gülüyor, fakat iki çizgi Zeyno’nun kalbini de biraz kesecek kadar keskinleşiyor, canlanıyor.</p>
		<p>Muhsin Bey eski yâverine, kaç defa ölüme beraber girdikleri genç arkadaşına hakikî bir şefkat ve alâka ile bakıyor. O da genç zabitin hasta karısı için mesleğini fedaya kadar giden bağlılığını, onun hastalığından dolayı çektiği ıstırabı tamamıyla anlıyor. İzin aldırmak için her şeyi yapacak. Hasan’ın içinde bu kuru ve katı şey olmasa daha evvel tasavvur ettiği ıstırabı çekmiyor. Zeyno bir yabancı gibi... Akşam olsa da Dora’nın odasında ele ele otursalar ve içinde sıka sıka kuruttuğu bu katı kalp, insan kalbi gibi yumuşasa, göğsünün ortasında bir taş gibi durmasa... Her halde yüzünden bir şey anlamaları ihtimali yok. Yüzü de kalbi kadar sert, âdeta onun da gerilen, katılaşan etlerini gevşetmek, yüzünü de kalbi gibi dinlendirmek için akşamı ve Dora’nın odasının geniş geniş koltuklarını bekliyor.</p>
		<p>Çayı bahçede, gölgeli bir kameriyede içiyorlar ve Muhsin Bey, kameriyeden biraz ayrılınca Hasan hiç memnun olmuyor. Karşısında keten bir bahçe sandalyesinde oturan bu yabancı Zeyno’nun sıkıldığını anlıyor, içinden, “Aptal kız, belki benim sitem etmemden, belki de boynuna atılmamdan korkuyor. Sakin ve lâkayt olduğumu anlatmak için ne yapmalı, yüzüne bakmalı mı, konuşmalı mı, susmalı mı?”</p>
		<p>— Akşamları nerede kalıyorsunuz, Hasan Bey?</p>
		<p>— Pera Palas’ta, Hanımefendi.</p>
		<p>Tabiî artık Zeyno Hanım demek doğru olmaz, Kumandan’ın karısı Zeyno’nun yüzünde bu hanımefendi bir tesir yaptı mı? Hasan’ın nesine lâzım; o, sadece kameriyenin yeşil kapısı arasından görünen mavi denize bakıyor.</p>
		<p>Muhsin Bey ne kadar geç kaldı, gelse... Artık lâkırdı edemiyorlar da, işlerinin çokluğundan gece davetlerini reddediyor.</p>
		<p>— Azize’ye göndereceğim mektup ve paketler var, onları otele göndereyim mi?</p>
		<p>— Lütfedersiniz, Hanımefendi...</p>
		<p>— Telefonla arz-ı malumat eder, emrinizi beklerim Beyefendi.</p>
		<p>Hasan brikin içinde dimdik, sarı tarlalar arasında kaybolurken, Muhsin Bey’in karısı ince kollarını olanca kuvvetiyle kocasının boynuna doladı, dudakları yaklaşırken nefesi alev gibi Muhsin Bey’in dudaklarını kavuruyordu. Azize’nin kocası, araba yamrı yumru yolların içinde yalpa vururken Azize’ye içinden yavaş yavaş anlatıyor: “Zeyno çok mesut, Azize’ciğim, bir de kibirlenmiş görsen... Saffet’in ıstırabı ona vız geliyor, yavrum, hele arkadaş markadaş tanıdığı yok, nafile kendini üzüp durma, yolladığı pakete de bakmadım bile yavrum... Sakın ölme Azize, ha... Anladın mı küçük ana... Çocuğun adını Zeyno koymam, kız olursa Azize, erkek olursa Saffet...”</p>
		<p>Zeyno’nun hayaline zihninde yer vermeyecekti, bu kararını tutacağına emindi, fakat bu kadar gündür Zeyno’nun dikkat ettiği dudaklarının yanındaki bıçak yarasına benzeyen iki çizgiyi daha derin, daha keskin yaptı.</p>
		<p>Akşam, Dora’nın odasında, her zamanki gibi konuşmadı. Onun odasında olmaktan hazin bir teselli buluyordu; fakat kalbinin uzun konuşmaya, eski günlerdeki gibi Dora’nın garip tahayyüllerine ne ihtiyacı ne arzusu kalmıştı. Dora:</p>
		<p>— Nen var, Hasan, dediği zaman:</p>
		<p>— Azize ölürse yaşayamayacağımı düşünüyorum, dedi.</p>
		<p>Geceyi Dora’nın odasında soyunmadan geçirdi, ilk ışık panjurların arasından kayarken Dora’ya sıkı sıkı sarıldı, saçlarını kokladı, bir şey söylemeden odasına geçti.</p>
		<p>Dora, Hasan’ın arkasından bakarken bu sükûn ve kayıtsızlığın Per Günt gecesinin canlı ıstırabından daha tehlikeli olduğunu, Hasan’ın kalbinin ağrısı nihayet dindiğini, fakat kalbinin suyu sıkılmış bir posa gibi heyecanlanma kabiliyetini kaybettiğini düşündü. Bu, Hasan’la aşklarının belki sonuydu. Fakat Dora, bu sessiz, sert Türk askerini ucu kalbine batmış bir hançer gibi uzun müddet hissettiğini, alaycı bir gülüşle kendi kendisine tekrar etti.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f281"><a class="si-backref" href="#backlink-281">281</a><span class="si-footnote-text">. (Fr.) <em>Simplon. </em>İsviçre’de uzun bir demiryolu tüneli.</span></div>
		<div class="si-footnote html5_aside epub-type_footnote" id="f282"><a class="si-backref" href="#backlink-282">282</a><span class="si-footnote-text">. İyi niyet.</span></div>
		<div class="si-footnote html5_aside epub-type_footnote" id="f283"><a class="si-backref" href="#backlink-283">283</a><span class="si-footnote-text">. Çarpışı, sarsıntısı.</span></div>
	</div>
</body>
</html>