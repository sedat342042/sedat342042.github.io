<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">8</h1>
			<h2>Gene doktorun odasında</h2>
		</div>
		<p>— Mektupların hepsini okudum, Zeyno.</p>
		<p>— Gülünç noktayı nihayet gördün mü, baba?</p>
		<p>— Hayır, Zeyno, gülünç olan bir tek nokta görmedim.</p>
		<p>— Dora’ya ne dersin?</p>
		<p>— Çok zeki bir kız, derim.</p>
		<p>— Orası malûm; fakat böyle kadından kadına koşan, hepsine âşık olan Hasan Bey tuhaf değil mi?</p>
		<p>— Hayır.</p>
		<p>— Yahut Hasan Bey’e âşık olan, onun arkasından iştihasını<a class="si-noteref epub-type_noteref" href="#f218" id="backlink-218">218</a>, uykusunu kaybeden, Saffet’le evlenmekten sarfınazar eden<a class="si-noteref epub-type_noteref" href="#f219" id="backlink-219">219</a> Zeyno, bir maskara değil mi?</p>
		<p>— Hayır değil, Zeyno sadece ateşli, hayatı henüz olduğu gibi görmemiş, fakat kendisinin bildiğine emin bir kızcağız.</p>
		<p>— Sana bir şey soracağım, baba.</p>
		<p>— Sor, Zeyno.</p>
		<p>— Hasan’ın beni sevmiş olduğuna emin misin?</p>
		<p>— Tamamen, hattâ acıyorum bile; fakat müsterih ol, küçük Azize ile hayatını kuracak, ufak tefek çapkınlıklarına Azize göz yumarsa mesut olacaklar.</p>
		<p>— Benim hareketimi doğru buldun mu?</p>
		<p>— Tamamen Zeyno’cuğum, farzımuhal olarak<a class="si-noteref epub-type_noteref" href="#f220" id="backlink-220">220</a>, Azize ortada olmasa, sen Hasan Bey’le evlensen, bunun mesut bir netice vermeyeceğine kaniyim. İki iradeli, inatçı insan birbirinizi yerdiniz.</p>
		<p>— Ben iradeli insanları nasıl severim bilsen, babacığım!</p>
		<p>— Gençsin, öyle zannediyorsun, daha kendi iraden başkasıyla kuvvetle çarpışmadı. Hasan’la maceranızda Azize vardı, başka türlü yapamazdınız. Fakat şahsiyetinin serbest inkişafına<a class="si-noteref epub-type_noteref" href="#f221" id="backlink-221">221</a> mâni olacak, seni, hattâ günlük hayatta istediği gibi elinin içinde tutacak bir adama kabil değil tahammül edemezsin.</p>
		<p>— Artık bunları konuşmayalım, babacığım. Yalnız bana söyle, içimdeki bu daimî rahatsızlıktan, beni bırakmayan Hasan’dan ve Azize’den nasıl kurtulayım?</p>
		<p>— Kurtulmak için çırpınma, muhayyileni serbest bırak, bir gün kendi kendine aynı şeyi düşünmekten zihnin yorulacak, aynı şeyi hissetmekten kalbin yıpranacak, haberin olmadan gençliğin seni başka bir maceraya götürecektir. Temenni ederim ki bu macera Saffet olsun.</p>
		<p>— O ihtimal geldi, geçti, babacığım. Saffet’le konuştuk, anlaştık; evlenmeyeceğiz. Daima dostum ve arkadaşım kalacak. Bilir misin, dost ve arkadaşın insana hiç bahsetmediği bir aşkı olması da bir nevi gerici tarafı. İtiraf etmeli ki devam ettiği müddetçe aşk her halde dostluktan çok kuvvetli.</p>
		<p>— Sen Azize için fedakârlıkla bunun aksini ispat etmedin mi, Zeyno?</p>
		<p>— Hiçbir şey ispat etmedim. Bir de kalbime sor. Ne ise... Şimdi bunları bırakalım; ben seyahat etmek istiyorum, baba.</p>
		<p>— Nereye Zeyno?</p>
		<p>— Her halde Avrupa’ya değil, İstanbul’dan ve Avrupa’dan haber gelmeyecek bir yere.</p>
		<p>— Bu şimdi kabil değil, Zeyno’cuğum. Kışa kadar sabredersen, belki seni Mısır’a götürürüm.</p>
		<p>— Kleopatra’nın diyarına mı? Gidelim babacığım!</p>
		<p>— Evet, Zeyno.</p>
		<p>— Kleopatra’nın kirpikleri hâlâ kalbinde gölge yapıyor mu, baba?</p>
		<p>— Belki, Zeyno. Kalbin bir köşesinde biraz gölge yahut güneşe, gündelik ziyanın dışında bir şeye insanın ihtiyacı var, Zeyno. İnsan gençliğinde kalbine ne kadar çok his ve hatıra biriktirirse o kadar geç ihtiyar olur. İnsana ekmekten, sudan fazla his lâzım, yavrum.</p>
		<p>— Nasıl, hatıralarının acılığı erimiş olduğu belli, baba. Ben bu kadar pahalı hatıra, bu kadar acı duygu istemiyorum. </p>
		<p>Zeyno’nun kirpiklerinin arasında babasının görmezliğe geldiği yaş parıltıları vardı, yanakları daha ince, çenesi daha sivri, ince kıvrıntılı dudakları, kalbi acıtan bir kuruluk, bir acılıkla kısılmış görünüyordu. Zeyno’nun biraz alaycı, biraz tatlı güzelliği üzerinde bir yas havası esmiş, vaktinden evvel kurutmuş, soldurmuştu. Doktor bunu elîm<a class="si-noteref epub-type_noteref" href="#f222" id="backlink-222">222</a> bir çaresizlik içinde görüyordu. Fakat onun güzel gururunu incitmek istemediği için teessürünü fazla göstermekten çekiniyor, tabiatı kavî bir erkek arkadaşın alacağı yarı alâkasız ve tabiî tavrı alıyordu. İşte bu tavrı, belki Zeyno’nun babasına her şeyi anlatmaya sevk ediyordu. Ekseri kirpikleri arasında dışarı akmadan parıldayan yaşlarla beraber kendisiyle eğlenen, gülen kuru dudakları ıstırabını, canlı bir kurbağa teşrîhi<a class="si-noteref epub-type_noteref" href="#f223" id="backlink-223">223</a> yapan âlimin gadrı ile didik didik ediyordu. Bu, samimî bir kafanın hayatın karşısında kayıtsız, şartsız taşıdığı ve âlim babasından gelen ırsî bir cesaretin neticesi idi. Fakat kanında, kalbinde kaynayan ateş ve ihtiras, dünyanın bütün felsefe ve fenninin izah edemeyeceği işkence ve hasret altında onu kıvrandırıyordu.</p>
		<p>Babasıyla konuşurken bahçede çiçek açan eriklerin taze yeşil yaprakları arasından tozlu sokağı görüyordu. Akşam satıcıları ve mektepten dönen çocukların yanında ince, uzun bir asker geçerken bir türlü kapanamayan bir yaranın şiddetle acıdığını duyuyordu. Aynı dekor arasında kış sabahları bu boyda bir asker, bu sokaktan kaç defa gelip geçmişti. Zeyno’da Hasan’ı tanıdığından beri üniformaya karşı garip bir zaaf uyanmıştı. Nefer, zabit hepsi onda bazan tatlı, bazan acı, fakat her zaman çarpıntılı bir his uyandırıyordu.</p>
		<p>— Baba, ben parka kadar yürüyeceğim.</p>
		<p>— Yalnız mı, Zeyno?</p>
		<p>Hizmetçi kapıyı açtı:</p>
		<p>— Miralay Muhsin Beyefendi geliyor, dedi.</p>
		<p>Doktor güldü, bu saatte geleceğini bildiği bir eski arkadaşın gelir gelmez odasına çıkarılmasını hizmetçiye tembih etmişti.</p>
		<p>Açık kapının eşiğinde Miralay Muhsin Bey’in uzun ve dik vücudu teressüm eder etmez<a class="si-noteref epub-type_noteref" href="#f224" id="backlink-224">224</a>, baba-kız birbirine benzemeyen hislerle ona baktılar. Doktor, Zeyno’da üniformanın uyandırdığı acı hatıraları pek iyi tahmin ettiğinden biraz askerlere husumet<a class="si-noteref epub-type_noteref" href="#f225" id="backlink-225">225</a> besliyordu. Zeyno, bilakis bu zarif erkek hayaline hakikî bir göz zevki ile baktı. İtinalı ve dar üniforması içinde çok kudretli bir vücudu vardı ve enli omuzları üzerindeki başı büyük ressamların asker tablolarına benziyordu. Kumral kalpağı altında şakaklarında görünen, fazla kır saçlı, sıhhatli, genç yüzüyle garip bir tezat yapıyordu. Siyah kirpikleri arasından iki koyu mavi göz kudretle, tahakkümle bakıyor, düzgün burnu, kırpık, kır bıyıklar, hemen kumanda vermek için açılacak zannedilen dudaklarıyla sert, âmir, fakat çok erkek bir çehre gösteriyordu.</p>
		<p>— Kızım Zeyno, eski arkadaşım Miralay Muhsin. Sen gidebilirsin Zeyno.</p>
		<p>Muhsin Bey kendisine açık bir takdirle bakan keskin, biraz erkek çocuğa benzeyen sevimli başa mütehakkim, gözlerini yumuşatan tatlı uysallıkla baktı. Genç kızın elini elinin içinde tutarken:</p>
		<p>— Bu, Boğaziçi’nde doğduğu zaman seni tebriğe geldiğim, hediye çıngırak getirdiğim kız değil mi?</p>
		<p>— Evet Muhsin, yirmi beş sene oluyor. O zamandan beri seni yalnız Çanakkale Harbi’nden sonra hastanede gördüm. Bir de İsviçre’deki felâketini gazetelerde okudum.</p>
		<p>Zeyno biraz dalgın, biraz eski ince alayla parlayan gözlerle:</p>
		<p>— Yirmi beş sene evvel kaç yaşında idiniz, Muhsin Bey, dedi.</p>
		<p>— Bakınız bunu söyleyemem. Evlenecek bir adam yaşını nasıl söyler?</p>
		<p>— Ben de evlenecek bir kızım, isterseniz size tenzilât yapmadan yaşımı söyleyeyim.</p>
		<p>— Hayır, söylemeyiniz, bunu bilmek belki kendi yaşımı söylemek kadar feci olur. Ben esasen Doktor’u bizim Erenköy’deki yere davete geldim. Siz de beraber gelir, birkaç gün benim boş evimi şenlendirirseniz hem yaşımı hem de daha çok meraklı esrarımı anlatırım.</p>
		<p>Zeyno, çok zamandan beri bir şeyin tesir yapamadığı kayıtsız tavrı bırakmış gibiydi. Babasına döndü, gülerek:</p>
		<p>— Muhsin Bey’in davetini kabul edecek misiniz, dedi.</p>
		<p>— Sen ne dersin?</p>
		<p>— Teşekkür edelim ve hemen gidelim, derim. Sizi yalnız bırakmam lâzım, anlıyorum babacığım. Orövuar, Muhsin Bey!</p>
		<p>Zeyno odadan çıkarken iki adam da aynı hayran ve sıcak gözlerle arkasından baktılar. Doktor hafif bir alayla sordu:</p>
		<p>— Beni davete geleceğini bilmiyordum, Muhsin, bu nereden çıktı?</p>
		<p>— Bunu senin kızının sevimli ve cazip gözleri çıkardı. Sahiden benim zavallı evime biraz gelir misiniz? Yazın burada oturamıyorsun, değil mi?</p>
		<p>— Ayastefanos’ta bir yerimiz var, fakat bu sene gitmek istemedik...</p>
		<p>— Beğenirseniz benim evimde kalırsınız çünkü ben bir buçuk ay sonra gidiyorum.</p>
		<p>— Nereye, Muhsin?</p>
		<p>— Şark’a, fırkama.</p>
		<p>— Nihayet orduya döndün, öyle mi?</p>
		<p>— Ordudan hiç ayrılmadım ki, Doktor. Yalnız zavallı karımı İsviçre’de gömünceye kadar kaldım. Sonra yine çizme, nefer, boru, ne bileyim, ordunun dinç ve sert havasını özledim. İstiklâl Mücadelesi’nin başında zaten Şark’ta çalışmıştım, yalnız hasta karımın afiyeti için uzun bir izinle gitmiştim.</p>
		<p>— Peki, bana söyleyeceğin mühim şey neydi, Muhsin?</p>
		<p>— Çok garip bir şey, şimdi pek söylemek istemiyorum.</p>
		<p>— Neden?</p>
		<p>— Merak etme, söyleyeceğim. Karımı çok severdim, kaybedeli bir sene oluyor. Daima onun hatırasına sadık kalacağım zannediyordum, fakat tekrar Şark’a giderken içime bir yalnızlık çöktü. Benimle alâkadar, benim olan bir insana şiddetle ihtiyaç hissettim.</p>
		<p>— Yani evlenmek istiyorsun?</p>
		<p>— Evet, İstanbul’da akrabam filan bir şey kalmadı. Seni düşündüm, hemen hemen senden eski arkadaşım yok. Doktorsun da... Her halde aile kızlarını iyi bileceksin.</p>
		<p>— Sen bir kızla değil, yaşlı bir dulla evlenmelisin, ellisine geldin, değil mi?</p>
		<p>— Bundan bahsetme, azizim. Hatıraları olan somurtkan yahut hassas, geçkin kadınlar istemiyorum. Evimi şenlendirecek, genç, neşeli, hatırasız, çok seveceğim bir mahlûk istiyorum.</p>
		<p>— Hatırasız insan yoktur, Muhsin, hattâ kızların bile bazı kadınlardan fazla hatıraları olur.</p>
		<p>— Her halde sevimli bir insan olsun da genç dul da olsa olur. Bana evlenmek arzusunu en ziyade kim verdi, bilir misin?</p>
		<p>— Nasıl bileyim?</p>
		<p>— Sana çok yakın birisi, senin kızın. Onu isteyeceğim zannetme, o kimseden istenir bir mahlûk değil, o babasının izniyle değil, kendi arzusuyla sevecek, evlenecek bir kız. Bunu biliyorum. Birkaç ay evvel, İsviçre’den yeni geldiğim günlerde bir gün, Pera Palas’ın salonunda dört genç yemek yiyorlardı. Birisini tanırım, Çanakkale’de yâverimdi. Binbaşı Hasan. Öteki şişman, gözlüklü bir gençti. Sarışın küçük, hoppa bir kızla senin kızın da partiyi itmam ediyorlardı<a class="si-noteref epub-type_noteref" href="#f226" id="backlink-226">226</a>. Sarışın kız şişman gençle birçok dans etti. Senin kız Hasan’la köşede oturdu, hep konuştu. Pera Palas’ın salonunda dolaşan boyalı kadınlar arasında senin ağırbaşlı, uzun ve güzel kızın öyle başka, öyle samimî ve tatlı görünüyordu ki, birdenbire kendi yalnız soframda, yalnız evimde böyle bir baş otururken, dolaşırken tahayyül ettim. Bilmem, neden, onu Binbaşı Hasan’ın nişanlısı, sevgilisi zannettim.</p>
		<p>— Hayır, Binbaşı Hasan o sarışın kızın, kızımın arkadaşının kocasıdır.</p>
		<p>— Anlıyorum, keşke Zeyno’nun kocası olsaydı, o kadar cesur, o kadar demir gibi, namuslu ve yakışıklı bir çocuktur ki...</p>
		<p>— Doğru, fakat esasen Zeyno bir askerle evlenemez, daha ziyade kendisi gibi mütefekkir ve kitaplara düşkün bir kocası olmalıdır.</p>
		<p>— Amma yaptın ha, asker düşünmez, kitap okumaz mı?</p>
		<p>— Sen bir istisnasın, Muhsin! Sen çocukluğundan beri kitaba düşkün bir insandın, sonra erkânıharpler, tabiî daha düşünceli olur.</p>
		<p>— Neyse, kızın bizi uzaklara götürdü. Perşembe günü gelirsiniz, uzun uzun konuşuruz. Belki Zeyno da evlenecek kızlar tanır, ihtiyar amcasına yardım eder.</p>
		<p>Doktor’un bulutlanan yüzü açıldı:</p>
		<p>— Ha şöyle, az daha benim kızımı istediğine zahip olacaktım<a class="si-noteref epub-type_noteref" href="#f227" id="backlink-227">227</a>, dedi.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f218"><a class="si-backref" href="#backlink-218">218</a><span class="si-footnote-text">. İsteğini, arzusunu.</span></div>
		<div class="si-footnote html5_aside epub-type_footnote" id="f219"><a class="si-backref" href="#backlink-219">219</a><span class="si-footnote-text">. Vazgeçen.</span></div>
		<div class="si-footnote html5_aside epub-type_footnote" id="f220"><a class="si-backref" href="#backlink-220">220</a><span class="si-footnote-text">. Diyelim ki.</span></div>
		<div class="si-footnote html5_aside epub-type_footnote" id="f221"><a class="si-backref" href="#backlink-221">221</a><span class="si-footnote-text">. Gelişmesine.</span></div>
		<div class="si-footnote html5_aside epub-type_footnote" id="f222"><a class="si-backref" href="#backlink-222">222</a><span class="si-footnote-text">. Üzüntülü.</span></div>
		<div class="si-footnote html5_aside epub-type_footnote" id="f223"><a class="si-backref" href="#backlink-223">223</a><span class="si-footnote-text">. Ameliyatı.</span></div>
		<div class="si-footnote html5_aside epub-type_footnote" id="f224"><a class="si-backref" href="#backlink-224">224</a><span class="si-footnote-text">. Görünür görünmez.</span></div>
		<div class="si-footnote html5_aside epub-type_footnote" id="f225"><a class="si-backref" href="#backlink-225">225</a><span class="si-footnote-text">. Düşmanlık. </span></div>
		<div class="si-footnote html5_aside epub-type_footnote" id="f226"><a class="si-backref" href="#backlink-226">226</a><span class="si-footnote-text">. Tamamlıyorlardı.</span></div>
		<div class="si-footnote html5_aside epub-type_footnote" id="f227"><a class="si-backref" href="#backlink-227">227</a><span class="si-footnote-text">. İnanacaktım.</span></div>
	</div>
</body>
</html>