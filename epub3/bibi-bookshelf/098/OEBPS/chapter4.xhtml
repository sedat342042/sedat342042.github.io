<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Kalp Ağrısı</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1 class="ch">4</h1>
			<h2>Karara doğru</h2>
		</div>
		<p>Akşam evde odama çekilir çekilmez sobamı yaktırdım, elektrikleri yaktım, ateşin karşısındaki koltuğa oturdum, sabaha kadar düşündüm, düşündüm. Bir karar, katî bir karar vermem, bir hareket tarzı kararlaştırmam lâzımdı. Hasan Bey’in Azize’yi sevdiğine hiç şüphe yoktu. Fakat ben de istersem onu uzaklara, tehlikeye sürükleyebilecektim. Her halde karşılıklı birbirimizi çekiyorduk ve karşılıklı her tesadüfte birbirimize karşı kuvvetli kalabilmek için derûnî bir gayret sarf etmeye mecbur oluyorduk.</p>
		<p>Hayatta belli bir istikamet almış, hattâ arkadaşını seçmiş, apaçık mesut ve sakin bir kızdım. Bütün mazim ve itiyatlarım daha çok fikrî ve ilmî idi. Şüphe yok ki bundan sonra da böyle olacaktı. Olmayacak şey ama, Hasan Bey ve ben tamamıyla Azize’siz ve Saffet’siz tesadüf etseydik ve evlenseydik her halde çok kuvvetli ve maddî bir incizâba rağmen ben, şiddetle bedbaht olacaktım, o, her süslü kadının, heyacan ve arzu veren kadının arkasından belki gidecekti. Bir zaman sonra ben, onu tatsız ve alelâde bulacaktım. O, benden, belki fazla erkeğe benzediğim ve basit olduğum için çarçabuk bıkacaktı.</p>
		<p>Felâketli bir yola girecektik. O halde bütün bu noktaları düşündükten sonra bu zaafa yeniden galebe çalmak lâzımdı. Eğer cins münasebetlerinde ahlâk kayıtları kabul etmeyen bir kadın olsaydım Hasan Bey hayatımda kısa bir müddet için devam eden bir âşık olabilirdi. Fakat hiç de öyle değildim. Bu zaafı kırıp atmak kolay olmadığına kaildim<a class="si-noteref epub-type_noteref" href="#f68" id="backlink-68">68</a>. O halde, irademin olanca kuvvetiyle ondan içtinap edecek<a class="si-noteref epub-type_noteref" href="#f69" id="backlink-69">69</a>, kafamı onun bana uymayan hususiyetlerini düşünmeye sevk edecek, yavaş yavaş bu heyecan ve tehlike bağını, geçmiş bir roman diye telâkki edecektim; ve zaman zaman bu zaafı duyarsam içimden bunu insanların vücuduyla doğan seyyiattan<a class="si-noteref epub-type_noteref" href="#f70" id="backlink-70">70</a> addedecek muhakeme ve mantıkla, hattâ kalbimin temiz ve rahat bağlarıyla öldürecektim. Bu nihayetsiz gece sabahın dokuzuna kadar uzadı ve ben kapım kilitli, hâlâ elektrikler önünde, içimde yaptığım ameliyattan ağzım tatsız, bütün kalbim bomboş kaldım. Elektrikleri söndürdüm, perdeleri açtım. Sokaktaki sisleri genç bir güneş kovuyor, sütçüler, gazeteciler geçiyordu. Sıcak bir şey içmek için çıngırağı çalmaya karar verdiğim zaman sokaktan, mektebe giden iki küçük oğlanın arkasından uzun [boylu] bir zabit geçti, Hasan Bey’di. Bizim sokaktan geçmesini bir manâya atfetmeyecek kadar kendimi, gece terbiye etmiştim. Döndüm, çay istemek için zili çaldım.</p>
		<p>Sen ertesi günü, beyin ameliyatında bulunmak için Viyana’ya gittin ve ben seni sabah trenine götürdüm. Döndüğüm zaman saat yine dokuzdu ve ben kapıdan girerken aynı saatte yine Hasan Bey geçti. Yine bunu bir tesadüf gibi telâkkiye çalıştım. Fakat yedi gün her sabah aynı saatte pencereden baktım, hemen aynı saatte hiç pencereye bakmadan, oradan geldi, geçti. Belki evimin yerini bile bilmiyordu. Mutlak sabahları gittiği bir yer vardı.</p>
		<p>O hafta her gün Saffet beni görmeye geldi. Hasan Bey’in Gülhane’ye onu ziyarete gelmiş olduğunu söyledi. Ben artık sakin ve kayıtsızdım. Hasan Bey’in ismi bana geçmiş bir çılgınlığın mezarı gibi geliyordu. Öylece dinliyor geçiyordum.</p>
		<p>Benim kalp ağrısının müşkül devresi başladığı bu günlerde senin seyahatte olman ve bu seyahati uzatman bana Allah’ın bir lütfu, inayeti gibi geldi. Tabiî olmaya, hayatımı bozmamaya büyük bir azimle karar vermiş olduğum halde bile, yine tasavvur ettiğimden fazla ıstırap çekiyordum. Yemek yemiyor, uyumuyordum. Hayat bomboş olmuştu. O zaman psikoloji okuduğumuz zaman “his” bahsinin bütün kısımlarını tekrar düşündüm. Hayatın nâzımı<a class="si-noteref epub-type_noteref" href="#f71" id="backlink-71">71</a>, fiillerin hâkimi, kim ne derse desin, yüzde doksan histi.</p>
		<p>Kendimle mücadele yavaş yavaş bana gözlerimden yaş getirecek kadar müşkül bir ruh idmanı gibi geliyordu. Bazan sokaklardan geçerken herhangi küçük bir mahalle camiinin yıpranmış çuha perdeli kapısından dalmak, karanlık, rutubetli bir köşede, kalbimdeki bu zaafı silmesi için Allah’a yalvarmak isterdim. Bir gün sabaha kadar geçirdiğim kötü bir buhrandan sonra mahalleye yeni gelen bir müezzinin çok sıcak ve ilâhî bir sesle okuduğu sabah ezanı gözlerimden yaşlar akıtarak içimdeki zehri eritti. Sıra ile birkaç zaman sabah ezanıyla uyanıyor, müezzini dinliyordum; ve her defasında gözlerimden boşanan yaşlarla sükûn buluyordum. Bir gün müezzin sustuktan sonra, bu sessiz, uykulu İstanbul üstünde titreyen güzel ve biraz çekingen sesi niçin bu kadar sevdiğimi düşündüm, yavaş yavaş irademin zulmü, tahakkümü ile kıskıvrak kapadığım hafızamda bir menfez<a class="si-noteref epub-type_noteref" href="#f72" id="backlink-72">72</a> açıldı, arada kısılan biraz mahzun, biraz hasretli bir erkek sesi, beyabanlarda yalnız giden bir tek atın nal sesi gibi ısrarla tekrar eden piyanoda tek parmakla çalınan perdelerini duydum.</p>
		<p>— Hey Zeyno, Zeyno, Zeyno!</p>
		<p>Bir daha artık sabahları müezzinin sesine kulaklarımı tıkamaya karar verdim.</p>
		<p>Bu sıkıntılı haftayı, hiç olmazsa kendi başıma geçirmeye muvaffak olamadım. Artık havalar epeyce soğuktu ve ben hep soba başında oturuyordum. Bir gün birdenbire kapı çalındı, sonra hizmetçinin haber vermesine vakit kalmadan şımarık ve genç bir ses evi doldurdu. Oda kapısı bir kasırga inmiş gibi arkasına devrildi. Azize siyah çarşafı içinde biraz nümayişli<a class="si-noteref epub-type_noteref" href="#f73" id="backlink-73">73</a> bir neşe ile odaya atıldı.</p>
		<p>— Kaç gündür telefon ediyorum seni bulamıyorum, bugün kendimizi sana çaya davet ettik. Haydi çabuk, çabuk çay ısmarla!</p>
		<p>Başımı kaldırdım, kapının önünde Hasan Bey bana çok zayıflamış görünen biraz mahcup, biraz çekingen bir sima ile kendisine selâm sırası gelmesini bekliyordu. Azize’nin iki yanaklarını öptüm. Hasan Bey’e elimi uzattım, ikisine de yanımdaki koltuklarda yer gösterdim. Azize birdenbire:</p>
		<p>— Ne kadar sararmışsın Zeyno’cuğum, ne var, dedi.</p>
		<p>— Babam gitti, azıcık üzüldüm galiba.</p>
		<p>Hasan Bey, Azize’nin bile dikkatini çekecek bir ısrarla yüzümü tetkik ediyordu.</p>
		<p>— Sen de Zeyno’yu çok zayıf bulmadın mı, Hasan?</p>
		<p>— Azıcık yorgun görünüyorlar.</p>
		<p>Ne yapsam neşeli olamayacağımı bildiğim için, olduğum gibi suratsız görünmeye karar verdim.</p>
		<p>— İşte çayınızı ısmarlıyorum, telefonla Saffet’i de çağıracağım, siz kendinizi eğlendiriniz, dedim.</p>
		<p>Azize pencereye koştu:</p>
		<p>— Sen bu tarafları bilir misin Hasan?</p>
		<p>— Nuruosmaniye’yi bilmemek kabil mi Azize?</p>
		<p>— Sanki kaç senedir İstanbul’da değildin de, bir fark görüyor musun, diye sormak istedim.</p>
		<p>Ben birdenbire:</p>
		<p>— Hasan Bey her sabah buradan saat dokuzda geçiyor, dedim.</p>
		<p>— Hani sen, her gün Zeyno’ya gidelim, diyordun. Hasan, her gün geçiyor da niçin uğramıyorsun?</p>
		<p>Ben yine atıldım:</p>
		<p>— Belki bizim evin burada olduğunu bilmez.</p>
		<p>— Nasıl bilmez. Geçen hafta kâğıdın üzerine haritasını bana çizdirdi.</p>
		<p>Ben evvela bunu söylediğime pişman oldum. Fakat aynı zamanda kapıdan geçmesini gizli ve hususî bir şey telâkki etmemiş olmak da her halde istediğim bir tesiri yapacaktı. Hasan Bey’in canı sıkılmış gibiydi:</p>
		<p>— Saffet Bey acaba hemen gelir mi?</p>
		<p>— Saffet Bey gelsin gelmesin, Zeyno bizi yemeğe alıkoyacak, gece Majik Sineması’na* gideceğiz.</p>
		<p>O hafta hep böyle geçti. Hasan Bey’le Azize hemen her gün geliyorlardı. Ve her gece bir yere gidiyor ve çok neşeli bir genç topluluğu gibi görünüyorduk. Ömrümde bu kadar zaman kederli, hüzünlü, sıkıntılı ve asî olduğum günler geçmemişti. Yalnız kalacak bir arşın yer bulabilsem, hattâ mezar olsa sükûnla uzanacak ve onu nihayet ödeyecektim. Fakat daimî bir misafir, gezinti, eğlence vardı. Kitaplarda okuduğum ve ihtiyarlardan işittiğim gençliğin saadet, gençliğin hayat mazhariyetini düşündüm, ne gülünç şeydi.</p>
		<p>Kalbin tırnağı olsa acıdan kendi kendine sökülecek kadar ıstırap veren bu derdin ne manâsı ve ne hazzı vardır! Maddî, manevî duygular üzerine keçe perdeler inmiş gibi zayıf ve sessiz hisler içinde nebat gibi yaşayan bu ihtiyarlar ne mesut adamlardı! Ben bu azabı niçin çekiyordum? Hasan Bey’i sevdiğim için mi? Hayır, Hasan Bey’i tam ve mutlak manâsıyla sevmiyordum. Çünkü hayatta bana elzem<a class="si-noteref epub-type_noteref" href="#f74" id="backlink-74">74</a> olan başka birisi de vardı. Daha gündelik manâ ile, fakat her gün muhtaç olduğum; heyecan ve ihtiras köşelerimin haricinde, bana sahip olan aziz ve sevgili Saffet vardı. Hayatımda ilk defa ondan uzak olduğum dakikalar, onu tamamıyla unuttuğum kısa anlar oluyordu. Fakat bu kısa zamanların aylara, senelere fâik<a class="si-noteref epub-type_noteref" href="#f75" id="backlink-75">75</a> bir şiddetle beni kavradığını hissediyordum. Acaba vücudumda doğan seyyiat dakikalarının kahramanı Hasan Bey mi, yoksa hayatımın ve her günün arkadaşı Saffet mi bu mücadelede galebe çalacaktı?</p>
		<p>Ötekilerin de mesut olmadıklarını görüyordum. Azize’nin çılgın neşesine “Hasan Bey beni öptü,” dediği akşamdan beri artan samimi düşkünlüklerine rağmen henüz Hasan Bey evlenme, hattâ nişan teklifini bile yapmamıştı. Azize bende kaldığı akşamlarda, işte en çok bunları konuşuyordu. Bazan bu ciddî teklifin gecikmesini kendisinin Hasan Bey’e kâfi yüz vermediğine atfediyor; bazı da, fazla bağlı göründüğü için Hasan Bey’de “Ne gün olsa alırım” gibi bir zihniyet hâsıl olduğunu zannediyordu. Çok müstesna dakikalarda da Hasan Bey’in kalbinde başka bir zaaf olması, başka, daha güzel, daha zengin bir kızın Hasan Bey’in arkasında koşması ihtimalini düşünüyor, o zaman küçük yüzü çok garip ve çok buruşuk bir kocakarı gerilmesi ile çirkin, mustarip bir manâ alıyordu. Yalnız o zaman Azize’ye birdenbire acıyor, küçük yanaklarını en samimi bir büyük kardeş tesellisiyle öpüyor, Hasan Bey’in kendisine bağlı göründüğünü, hiçbir namuslu adamın bu kadar ileri giden bir flörtten sonra bilhassa yeğenini terk edemeyeceğini söylüyordum. Bu onda bir zaman için iyi tesir yapıyor, fakat herhangi bir vesileyle, meselâ, tiyatroda karşısındaki bir locaya Hasan Bey’i dalgınca bakar görse, baktığı kadını görmek için türlü çılgınlıklar yapıyor, gördükten sonra da mutlak çirkin, kaba, giyinmesini bilmiyor, diye tenkit ediyordu.</p>
		<p>Buna mukabil Hasan Bey de hakikat, tam manâsıyla mesut görünmüyordu, her zamandan fazla Azize ile meşgul ve neşeli idi, bilhassa dansa merak etmiş görünüyor, bize gelince beni piyanoya oturtuyor, Azize ile durmadan dans ediyordu. Fakat bütün bunlara rağmen mesut değildi ve kendi içimde, her gün daha derin oyan burgunun altında sabırlı, sakin dudaklar ve gözlerle hayatı yaşarken başkalarının da mesut olmamalarından hodgâm<a class="si-noteref epub-type_noteref" href="#f76" id="backlink-76">76</a> bir zevk alırdım.</p>
		<p>Bu üç mustarip ve oldukça hodgâm ve biraz hilekâr insan arasında en iyi sima yalnız Saffet’ti. Ondan beklemediğim bir incelikle benimle meşguldü; geceleri uyumadığımı yüzümden anlıyor, hiçbir şey sormaksızın en basit bir sıhhat meselesi imiş gibi gündüzleri hava aldırmak için hastalarından her gün bir saat çalıyor, beni alıp gezdiriyor; ekseri Hasan Bey’le Azize bizde oldukları zaman, geç yatmama itiraz ediyor; iştahımı kontrol etmek için sık sık benimle akşam yemeği yiyordu. Bilsen o günlerde takayyüdü<a class="si-noteref epub-type_noteref" href="#f77" id="backlink-77">77</a> ve şefkatiyle ne kadar seni hatırlatıyordu. O, bir genç baba, bir doktor, bir kardeş, bir arkadaş; hulâsa, hayata tahammül için insana destek olan her temiz rabıtayı<a class="si-noteref epub-type_noteref" href="#f78" id="backlink-78">78</a> şahsında topluyordu.</p>
		<p>Bununla beraber belki Hasan Bey’in Azize ile çok bariz bir surette yaşadıkları aşk hayatı onda sakin kalan bu ateş köşesini de alevlendiriyordu. Fakat ona beni bağlayan zaman zaman gözlerinde tutuşan aşk temayülleri değildi. Onda hayatın her eksikliği dolduran ve her insanda geçici ve fanî olan rabıta ve sadakatin ebedî olması hissi idi. Hiçbir insan bu kadar güvenilir, bu kadar hiç değişmez görünmemişti. Bunun için belki ona karşı kalbimde heyecan unsuru eksikti. Fakat daha ne kadar heyecanın üstünde bir düşkünlük ve ihtiyaçla ona bağlı idim.</p>
		<p>Bütün bunlara rağmen çok boş, çok sıkıntılı ve bedbahttım. Kendi irademin demir çerçevesi içinde kendimi öyle bir bağlamıştım ki tehlikeli ve ilerisi için zararlı telakki ettiğim bu taşan, kaynayan kalbimdeki yeni hayat menfezini sımsıkı tıkamıştım. Yavaş yavaş yaşamaktan lezzet almıyor, sararıyor, sırf maddî olan hayat vazifeleri bana yavan ve çekilmez bir yük gibi geliyordu. Eğer vaziyet böyle devam etse, belki az bir zamanda çökecek, belki manevî manâsıyla ölecektim. Esasen intihar etmemek, beni affet baba, hiçbir bağdan gelmiyordu. Sadece gururumu bu günahkâr ve faydasız ıstırabın öldürememesi, yenememesinden ileri geliyordu.</p>
		<p>Nevrasteninin<a class="si-noteref epub-type_noteref" href="#f79" id="backlink-79">79</a> son haddine geldiğim bir akşam Saffet’le sofrada yemek yemek için bile gayret sarf edemeyecek kadar canımdan bıkmış; bütün kalp kuvvetim tükenmişti. O gün senin seyahatini marta kadar uzatmaya mecbur olduğunu haber veren telgraf da gelmişti. Seninle, bilirsin, hiç bu kadar uzun ayrılmamıştık. Saffet belki bu sıkıntımı ona atfetti. Bana senin yanına gitmemi teklif etti. Başımı salladım, bu kabil değildi. Hiç, o günlerdeki kadar senden kaçmak istediğim olmamıştı.</p>
		<p>— Bir otomobil getirtelim; Azize’ye gidelim mi Zeyno, dedi.</p>
		<p>Buna başımı salladım.</p>
		<p>— Çok için sıkılıyor Zeyno!</p>
		<p>Hep başımı sallıyordum. İçimde bir şeyin yırtamayacağı ağır, kesif, elle tutulacak kadar katı bir sıkıntı vardı. Gözlerim kupkuru, dudaklarım gergindi.</p>
		<p>— Galiba hastayım Saffet, dedim; kalkalım.</p>
		<p>Soba karşısında sigara bile içmediğimi görünce Saffet daha fazla endişelendi:</p>
		<p>— Seni mutlaka bu akşam uyutmak lazım; uyumuyorsun. Yarın mutlak seni hava tebdiline götürmek lazım.</p>
		<p>Ertesi gün Saffet hakikat karar verdi. Ayastefanos’taki<span class="dipnot-rakami" xml:lang="tr-TR"><a class="si-noteref epub-type_noteref" href="#f80" id="backlink-80">80</a> </span>evimize muvakkat<a class="si-noteref epub-type_noteref" href="#f81" id="backlink-81">81</a> bir zaman için gidecektik. Saffet akşamları geleceği için ihtiyar halayı da götürmeyi düşünmüş; hemen o gün kendisini görmüş, evi hazırlamak için hizmetçisiyle Ayastefanos’a göndermişti. O günleri konuşurken tekrar sıkıntı ağırlığı üstüme çöktü. Ayastefanos’ta ve ondan sonraki günler için bir jurnal<span class="dipnot-rakami" xml:lang="tr-TR"><a class="si-noteref epub-type_noteref" href="#f82" id="backlink-82">82</a> </span>tuttum. Sana anlattığım şeylerin senin geldiğin güne kadar devamını bu jurnalde okuyabilirsin, babacığım. Esasen jurnali senin yatak odana bıraktım. Asıl fırtına ondadır. Allah rahatlık versin babacığım.</p>
		<p>İhtiyar Doktor, kızının ince yüzünü iki elleri içine aldı, biraz bulutlanan tatlı gözlerine muhabbetle, endişe ile baktı. Kızın gözleri berraktı. Yalnız, içinde, akmayan yaşları hatırlatan bir parlaklık, yaşlı bir parıltı vardı. Kızının genç alnını sükûnla öptü:</p>
		<p>— Allah rahatlık versin, Zeyno, dedi.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f68"><a class="si-backref" href="#backlink-68">68</a><span class="si-footnote-text">. İnanıyordum.</span></div>
		<div class="si-footnote html5_aside epub-type_footnote" id="f69"><a class="si-backref" href="#backlink-69">69</a><span class="si-footnote-text">. Çekinecek.</span></div>
		<div class="si-footnote html5_aside epub-type_footnote" id="f70"><a class="si-backref" href="#backlink-70">70</a><span class="si-footnote-text">. Günahlardan.</span></div>
		<div class="si-footnote html5_aside epub-type_footnote" id="f71"><a class="si-backref" href="#backlink-71">71</a><span class="si-footnote-text">. Düzenleyicisi.</span></div>
		<div class="si-footnote html5_aside epub-type_footnote" id="f72"><a class="si-backref" href="#backlink-72">72</a><span class="si-footnote-text">. Tünel.</span></div>
		<div class="si-footnote html5_aside epub-type_footnote" id="f73"><a class="si-backref" href="#backlink-73">73</a><span class="si-footnote-text">. Gösterişli.</span></div>
		<div class="si-footnote html5_aside epub-type_footnote" id="f74"><a class="si-backref" href="#backlink-74">74</a><span class="si-footnote-text">. Çok lazım.</span></div>
		<div class="si-footnote html5_aside epub-type_footnote" id="f75"><a class="si-backref" href="#backlink-75">75</a><span class="si-footnote-text">. Üstün gelen.</span></div>
		<div class="si-footnote html5_aside epub-type_footnote" id="f76"><a class="si-backref" href="#backlink-76">76</a><span class="si-footnote-text">. Bencil.</span></div>
		<div class="si-footnote html5_aside epub-type_footnote" id="f77"><a class="si-backref" href="#backlink-77">77</a><span class="si-footnote-text">. Bağlılığı, özen göstermesi.</span></div>
		<div class="si-footnote html5_aside epub-type_footnote" id="f78"><a class="si-backref" href="#backlink-78">78</a><span class="si-footnote-text">. Bağı.</span></div>
		<div class="si-footnote html5_aside epub-type_footnote" id="f79"><a class="si-backref" href="#backlink-79">79</a><span class="si-footnote-text">. (Fr.) <em>Neurasthénie:</em> Yun.<em> neuron </em>(sinir),<em> astheneia </em>(güçsüzlük); sinirsel güçlerin zayıflamasından doğan nevroz.</span></div>
		<div class="si-footnote html5_aside epub-type_footnote" id="f80"><a class="si-backref" href="#backlink-80">80</a><span class="si-footnote-text">. Yeşilköy’ün eski ismi. (Yazarın notu.)</span></div>
		<div class="si-footnote html5_aside epub-type_footnote" id="f81"><a class="si-backref" href="#backlink-81">81</a><span class="si-footnote-text">. Geçici.</span></div>
		<div class="si-footnote html5_aside epub-type_footnote" id="f82"><a class="si-backref" href="#backlink-82">82</a><span class="si-footnote-text">. Günlük. </span></div>
	</div>
</body>
</html>