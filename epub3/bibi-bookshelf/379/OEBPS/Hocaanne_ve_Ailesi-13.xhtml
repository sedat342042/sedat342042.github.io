<html xmlns="http://www.w3.org/1999/xhtml">
	<head>
		<title>Hocaanne_ve_Ailesi-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Hocaanne_ve_Ailesi-13" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-38">Alvar’a Göç </p>
			<p class="ilk_harf"><span class="_idGenDropcap-1">R</span>amiz Hoca 1948 yılına kadar kendi köyü Korucuk’ta imamlık yaptı. Son dönemlerinde köy halkı arasında ‘imamlık’ konusunda görüş ayrılıkları baş gösterdi. Bazı kişiler Ramiz Hoca yerine başka imam tutulmasını istiyor, bazıları da Ramiz Hoca’nın devam etmesini arzu ediyordu. Sıkıntıların çözümü yine Alvarlı Efe Hazretleri’nden geldi. Ramiz Hoca’ya, yıllarca kendi imamlık yaptığı Alvar’da vazife yapmasını tavsiye etti. Alvarlılar buna zaten razıydı. Ramiz Hoca, Efe’nin sözünü tuttu ve Korucuk’tan ayrılıp Alvar Köyü’nde imamlık yapmayı kafasına koydu. </p>
			<p class="a_Paragraf">Bu mevzu ortaya çıktığında mevsim kıştı, taşınmak için baharı beklediler. Ancak o kış herkes için bir hüzün havasında geçmişti. Sanki çok uzak bir memlekete gidiyormuş gibiydiler; oysa Korucuk ile Alvar’ın arası yaklaşık 7-8 km idi. Karar açıktan konuşulmadığı için çocuklar olup bitenin farkında değildi. Ramiz Hoca annesi Munise Hanım ile eşine Alvar İmamı’nın tavsiyesini iletmişti. Refia Hanım’ın kızı Nurhayat Hanım o günleri şöyle anlatıyor: “O evden ayrılık kimsenin aklına gelmiyordu. Bahara kadar babaannem ile annem ağladı. Biz korkumuzdan soramadık niye ağlıyorsunuz diye. Diyecekler size ne? Meğer ayrılacaklar diye ağlarlarmış. Alvarlı gibi bir zatın sözü yere düşürülmezdi.” </p>
			<p class="a_Paragraf">Beş oğlu olan Şamil Ağa, Ramiz Hoca’ya sahip olduğu mallardan bir miktarını vererek onun payını ayırmış oldu. Beş altı inek, otuz koyun, ona göre otu samanı, ambardaki zahradan (buğday, arpa) 240 teneke (120 kile) gibi… Munise Hanım da gelinine mutfak eşyası, yatak benzeri ev eşyaları ayırdı. Alvar’dan gelen iki kağnıya eşyalar yüklendi. Ayrılmak, gidenler için de geride kalanlar için de çok zordu. Ramiz Hoca’nın iki kardeşi evden ayrılışı görmemek için buğday satma bahanesiyle o gün Erzurum’a gitmişlerdi. Geri döndüklerinde odaları boş, sessiz, ıssız bulmuşlar, hele bir yaşındaki yeğenleri Salih’in beşiğini boş görünce dayanamamış oturup hüngür hüngür ağlamışlardı. Kendi aileleri, çocukları vardı ama ailelerin hep bir arada yaşadığı o yıllarda evden bir bölümünün çıkması ölüm gibi ağır gelmişti onlara. </p>
			<p class="a_Paragraf">Munise Hanım da gelini ve torunlarıyla beraber arabaya binmişti o gün. Evlerine yerleştirecek, alışana kadar bir hafta kalacak, sonra torunu Nurhayat Hanım’ı da alıp dönecekti. Ayrılığa dayanamadığı için herkes birden gitmesin diye torununu yanında alıkoymak istemişti. Kağnılar yola çıktığında Ramiz Hoca’nın kardeşi Enver Bey yola oturup kalmış, ellerini dizlerine vurarak ağlıyor, “Bari bir tanesini indirin, ayaklarımın feri gelsin.” diyordu. Bunun üzerine 6-7 yaşlarındaki Sıbgatullah Efendi’yi indirip bıraktılar. </p>
			<p class="a_Paragraf">Alvar’da caminin hemen karşısındaki imam evine yerleştiler. İki odadan ibaret küçük bir evdi burası. Zaten fazla eşyaları da yoktu. Refia Hanım’ın burada yükü daha da artmıştı. Hoca hanımı olduğu için köylünün kendisinden beklentileri vardı. İlmi de olduğundan hiçbir şeyden geri kalmıyor, yetişebildiği her türlü hizmete koşturuyordu. Cenaze yıkıyor, cenaze veya hasta evlerinde Kur’an okuyor, cemiyetlerde Mevlid, ramazanlarda mukabele okuyordu. Bununla birlikte misafiri de eksik olmuyordu. Kur’an öğretme işine burada da devam ediyordu. Köye gider gitmez 150’ye yakın talebe toplayan Ramiz Hoca, camide küçük çocukları ve erkekleri okutuyor; Refia Hanım da genç kız ve kadınlara evinde ders veriyordu. Ezber yaptırıyor, ilmihal bilgilerini öğretiyor, Kur’an okumayı öğrenen herkesi hatim ettirmeye çalışıyordu. Bir taraftan evin işini yaparken talebeleri de takip ediyordu. Bu arada eli iş tutan kızlar süpürme, etrafı toparlama gibi işlerde hocalarına yardım ediyordu. Küçük çocuklarına, misafirlerine ve onca ev işine rağmen kendilerine vakit ayırmaya çalışan Refia Hanım’a sürekli dua ediyorlardı. Alvar’ın yaşlı hanımlarının bugün hala onu anması, evlatlarını gördükçe dua etmesi boşuna değildir. Böyle bir hatırasını anlatan Sıbgatullah Bey “Alvar’da bir hanım var, çok yaşlanmış. Beni gördükçe ‘beni annen okuttu yarım hafız etti.’ diyerek anama dua eder.” diyor. </p>
			<p class="a_Paragraf">Her ne kadar Korucuk’tan ayrılmış olsalar da akrabalarıyla sürekli görüşmeye, gidip gelmeye çalışıyorlardı. Şamil Ağa ve Munise Hanım haftada bir Nurhayat Hanım’ı da yanına alıp kağnı ile Alvar’a ziyarete gidiyorlardı. Hatta Şamil Ağa bu gidiş gelişlerin kolay olması için “Bundan sonra bir tane tırtır (motor) alacağız.” diyordu. 6-7 yaşlarındaki Sıbgatullah Bey ile Mesih Bey de iki ev arasında yürüyerek gidip geliyor, birkaç gün kalıyorlardı. Hatta bir gün Alvar’dan tek başına çıkıp Korucuk’a gitmeye çalışan Mesih Bey, dereden geçerken baharda yükselen sulara kapılır. Civarda bulunan köylüler tutup çıkarırlar küçük çocuğu. O vakitler iki köyün arasını koşar adımla 25 dakikada aldıklarını söyleyen Mesih Bey, “Dünya böyle değildi, gurbet sayılıyordu bir köyden öbürüne gitmiş olmak.” diyor o günleri anlatırken. Bazen amcaları ziyarete gelince çocukları alıp, Korucuk’a götürüyordu. Enver Bey, yanında büyüdüğü amcası Zakir Efendi’nin eşi Feride Hanım’ı da istediği zaman Alvar’a götürüp Refia Hanım ve çocuklarla hasret gidermesini sağlıyordu.</p>
			<p class="a_Paragraf">Munise Hanım kendi gidemediği zamanlar küçük oğlu Seyfettin Bey’i yolluyordu Alvar’a. O günleri anlatırken “Sönük kovan gibi kaldı evimiz.” diyor Seyfettin Bey:</p>
			<p class="alinti_E">Ayrılık bana da zor geldi. Kalabalık içinde yaşamaya alışmıştık. Hep söndü evimiz, kovan söner de arılar vızıldamaz ya, öyle bir sessizlik oldu. Çocuklarla beraber oynuyorduk, her işe beraber gidiyorduk, arkadaşız. Çalışıyoruz, araziye gidiyoruz. Onlar gidince yalnız kaldım. Anam devamlı ağlardı. Mektup, telefon yok haber almaya. Hafta başı beni gönderirdi Alvar’a. İki köyün arası 7-8 km var yürüyerek gidip gelirdim. Ablamı, ağabeyimi çocukları görürdüm. Dönerken ablam elime bir şeyler verirdi. ‘Hanıma ekmek koyuyorum, şunu bunu koyuyorum vs.’ derdi. Gelirdim eve. Ablam iyi, ağabeyim iyi, uşaklar iyi derdim. Anam beni dinlerken biraz daha ağlar, sonra birkaç gün sakin durur, hafta sonu yine gönderirdi beni.</p>
			<p class="Baslik_2" id="_idParaDest-39">“Gitti gül, gitti bülbül…”</p>
			<p class="a_Paragraf">Fethullah Gülen Hocaefendi’nin Alvar’a göçtükten sonra yaşadığı bir hatırası, büyüğünden küçüğüne kadar birbirine tutku derecesinde bağlı bu aileye ayrılığın ne kadar zor geldiğini ifade etmesi bakımından önemlidir. <span class="italik_E">Küçük Dünyam</span>’da şöyle anlatır: </p>
			<p class="alinti_E">Babam Alvar Köyü’ne imam olunca ailece biz de yanında gittik. Ben sekiz dokuz yaşlarındaydım. Aradan bir hafta kadar bir müddet geçmişti ki, babam beni köye gönderdi. “Git bizim bahçedeki kavaklardan getir de evin önüne dikelim.” dedi. Köy burnumda tütüyordu. Uçarak gittim. Öyle sevinçliydim. Bahçede dedemi gördüm. O da beni görmüştü. Yanıma geldi. Beni bağrına bastı. Sonra da hıçkıra hıçkıra ağlamaya başladı. Bana bu ağlayış bir dağın ırgalanması gibi gelmişti. Hayret etmiştim. Demek ki, Şamil dedem de ağlıyordu. Hayretim geçince ben de ağlamaya başladım. Bu arada dedemin dudaklarından dökülen şu mısraları da hayatım boyunca hiç unutmadım. Hem ağlıyor hem de: “Gitti gül gitti bülbül / İster ağla ister gül.” diyordu.<span class="Footnote_E _idGenCharOverride-3"><span id="footnote-025-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-025">17</a></span></span></p>
			<p class="a_Paragraf">Refia Hanım da Korucuk’tan ayağını kesmiyor, 2-3 haftada bir fırsat buldukça Munise Hanım’ı, Şamil Ağa’yı ve diğer aile fertlerini ziyaret ediyordu. Eski evine geldiği zaman sanki hiç gitmemiş gibi evde görülecek ne iş varsa yapıyor, ortalığı toparlıyor, tandırda ekmek pişiriyordu. Ancak Alvar’a gittikten bir süre sonra ellerinde ve vücudunun farklı yerlerinde egzama oluştu.<span class="Footnote_E _idGenCharOverride-1"><span id="footnote-024-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-024">18</a></span></span> O sıralarda küçük çocuklarıyla evdeyken olan bir depremde dışarı çıkamadığı için korktuğu, bundan sonra hastalığın ortaya çıktığı ifade ediliyor. Sürekli kaşıntı ve sulu yaraların olduğu bu hastalık yüzünden ev işlerinde zorlanmaya başladı. Özellikle hamur yoğurması, tandırda ekmek pişirmesi imkansız hale gelmişti. Ev işlerinde Hocaefendi ve Sıbgatullah Bey çok yardımcı oluyorlardı. Hocaefendi bir taraftan hafızlık çalışıyor, diğer yandan da koyun sağıyor, hamur yoğuruyor, bulaşık-çamaşır yıkıyor, annesinin tarif ettiği şekilde yemek yapıyordu. Bu sayede börek, kadayıf dolması, tel helva gibi zor yapılan yemeklerde bile ustalaşmıştı. Küçük kardeşlerine de bakan Hocaefendi, yıllar sonra en küçükleri Fazilet Hanım’ı çocukları, torunları içinde otururken görünce “Ben Fazilet’i daha dün sırtımda taşırdım bugün anneanne olmuş.” diyerek o günleri anmıştı. Evde kendi işlerine yardımcı olduğu için Refia Hanım’ın nezdinde Hocaefendi’nin ayrı bir yeri vardı. Kendisi bunu şöyle anlatır: “Anneme yardım ettim. Onun için bana bakışı hususi idi. Ben de yanında çok durmadım ama hem oğlu, hem kızı, hem arkadaşıydım.” </p>
			<p class="a_Paragraf">Tabii ki yine de koyun ve ineklerin sağımı gibi birçok iş kalıyordu Refia Hanım’a. Çileli bir hayatı vardı. Ancak bütün bunlara rağmen çocuklarının yetişmesi için de mücadele ediyordu. Hocaefendi annesinin bu gayretinin kendisine çok tesir ettiğini, hayatının bazı dönemlerinde yapması gereken işlerde kendisini yönlendirdiğini ifade eder. Refia Hanım, kendisine yardımcı olabilecek yaşta bir kızı olmasına rağmen yaşadığı sıkıntıları dile getirmiyor, Munise Hanım’dan onu kendisine göndermesini istemiyordu. Ancak o gelininin zor durumunu fark etti ve çok sevmesine rağmen torunu Nurhayat Hanım’ı Alvar’a gönderdi. </p>
			<p class="a_Paragraf">Bu döneme ait bir de süpürge meselesi vardır ki, Hocaefendi’nin kul hakkı mevzusunda daha o yaşlarda ne kadar hassas olduğunu gözler önüne serer. Hocaefendi Alvar’dan Korucuk’a büyüklerini ziyarete gelmiştir. Munise Hanım yanında kalan torunu Nurhayat’a avlunun bir kenarında dağlardan yeni getirilen çalı süpürgelerini işaret eder. “O süpürgelerden yarısını böl bağla ver hafıza götürsün, annesine lazım olur.” der. Nurhayat Hanım süpürge bağlarını hazırlar ancak Hocaefendi süpürgeleri alıp eve gitmek yerine öylece beklemektedir. Nurhayat Hanım birkaç kere hatırlatınca ‘tamam götüreceğim’ der ancak yine oturmaya devam eder. Bu sefer Munise Hanım sorar “Niye götürmüyor?” diye. Israrlar karşısında daha fazla dayanamayan Hocaefendi ablasına şöyle der: “Amcamları bekliyorum. Bu evde onlar da yaşıyor, hakları vardır. Rızalarını alayım, öyle götüreceğim.” Bu cevabı duyan Munise Hanım “Ben gönderiyorum, onlar ne karışıyormuş.” diyerek çok kızar... ama ancak onlar eve gelip izin verdikten sonra süpürgeleri alıp Alvar’a götürür. </p>
			<p class="Baslik_2" id="_idParaDest-40">Lebbeyk Ya Resulallah!</p>
			<p class="a_Paragraf">Hocaefendi’nin içerisinde yaşadığı aile ortamında sürekli Kur’an ve sünnet soluklanıyor, Hz. Peygamber (s.a.v) sevgisi aşılanıyordu. Böylesi bir atmosferde yetişen Hocaefendi, 7-8 yaşlarında henüz Korucuk’ta iken gece uykusunda değişik haller yaşamaya başlamıştı. Uyur halde birden fırlayıp ayağa kalkıyor, elini bağlayıp ‘lebbeyk ya Resulallah’ diyor, salavat getiriyordu. Onun sesini duyunca yanına gelen Refia Hanım ‘korkma, hadi yat Hafız yok bir şey’ diyerek yatağına geri yatırıyordu. Evladının bu hali birkaç kere tekrar edince endişelenen Refia Hanım, sabah kalkınca rüyasında bir şey görüp görmediğini soruyor, her defasında ‘görmedim’ cevabını alıyordu. Bu hal günlerce devam edince meseleyi Ramiz Hoca’ya anlattı. İkisi beraber uyurken başında beklemeye başladılar. Bu arada uykusunda konuşmaya da başlamıştı fakat bu daha önce duydukları bir dil değildi. Ne söylediğini anlamıyorlardı. ‘lebbeyk ya Resulallah’ diyerek kalkması da devam ediyordu. </p>
			<p class="a_Paragraf">Bir gün yine rüyasında bir şey görüp görmediğini sorunca Hocaefendi annesine “Sen gördün mü?” diye karşılık verdi. Refia Hanım da onu konuşturmak için bir rüyasını anlattı: “Gökyüzünde baştan sona Kur’an-ı Kerim yazılı gördüm. En başta da Lailahe illallah Muhammed’ür-Rasulullah yazılıydı.” “Sen de böyle bir rüya gördün mü?” diye soran annesine cevabı “Yok, ana ben bunu görmedim.” şeklindeydi. </p>
			<p class="a_Paragraf">Refia Hanım, başka bir gün yine Hocaefendi’ye bir rüyasını nakletti: “Rüyamda çok şiddetli susadım. Kendi kendime ‘Bir su olsa da içsem’ diyordum. O sırada bir ses bana: ‘İşte rızık deryası, gel buradan iç’ diyordu. Elimde, kahve fincanı kadar çinko bir kap vardı. Onu o deryaya daldırdım. Suyun rengi yeşile çalıyordu. Deryanın etrafı da duvarla çevriliydi. Kabı daldırırken duvar göğsüme değmişti. Tam suyu ağzıma götüreceğim sırada yine bir ses duydum. Bana, ‘Onun hepsini içme. Birazını deryaya dök. Kanaat, Allah’ın büyük hazinesidir’ dedi.” Refia Hanım’ın asıl maksadı yine ona ‘sen de gördün mü?’ böyle bir rüya diye sormaktı. Fakat Hocaefendi yine “İnşallah, ana, ben de görüp sana söyleyeceğim.” diye kısa bir cevap vererek mevzuyu kapattı. </p>
			<p class="a_Paragraf">Uykusunda birden ayağa kalkmalarına ablası Nurhayat Hanım da şahit olmuştu. O da annesinden gördüğü gibi Hocaefendi’nin yanına gidiyor ‘korkma bir şey yok’ diyerek yatırıyordu. Nurhayat Hanım bizzat gördüğü bu durumu şöyle anlatıyor:</p>
			<p class="alinti_E">Babam Alvar’da imamdı. Caminin müezzini yoktu. Sabah camiye erken gitmesi, ezan okuması, gelecek cemaat için sobayı yakması gerekiyordu. Hocaefendi de Erzurum’daydı. Cumartesi gelir, pazar akşamı giderdi. Onun odasından babamın odasına pencere vardı. Hocaefendi sürekli okuduğu için ışığı açık olurdu. Annem derdi ki ‘Hafız yat, baban uyuyamaz, sabah erken kalkacak.’ Hocaefendi kalkar pencereye bir örtü çeker, okumasına devam ederdi. Ben bunu gördüm, başkasından duyduğum bir yorum değil. Okurdu durmadan. ‘Ben çok okuyacağım ki Peygamber Efendimizi rüyada göreyim’ derdi. Ben de ‘nerden göreceksin yat, uyu artık’ derdim. Ama gece herkes derin uykuda iken o yatağından kalkar ‘Esselamu aleyküm ya Resulallah’ derdi. Anam koşar gelir, ‘korkma Hafız’ der onu yatırırdı. Anamdan öğrenmiştim ben de birkaç defa yatırdım öyle. Ama bana dememiştir ki ‘ben Peygamberi gördüm, şunu gördüm’ diye. Ben de sormazdım ‘gece böyle oldu rüyanda ne gördün’ diye? Anneme dedi mi bilmiyorum. Hocaefendi ile aramızda iki yaş iki ay var. Ben de küçüktüm o küçükken. Minderde oturur Kur’an’ını okur, hafızlık çalışırdı. ‘Kalktığın zaman örtüyü düzelt, yastığı yerine koy’ diye uyarırdım. Anlamıyordum ki onun ne olduğunu, ne olacağını.<span class="Footnote_E _idGenCharOverride-3"><span id="footnote-023-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-023">19</a></span></span></p>
			<p class="a_Paragraf">Çocukluğunda sabah namazına kalkması için Hocaefendi’ye Refia Hanım’ın öğrettiği bir dua vardı: “Allahümme eykızni fi-ahabbil-evkat, vesta’milni bi ahsenil-a’mal” “Allahım beni en sevdiğin vakitte uyandır, en sevdiğin işlerde istihdam eyle.” Hocaefendi, annesinin bu duayı babasından veya Alvar İmamı’ndan almış olabileceğini ifade ediyor ve “Çok da denemişimdir. Geç de yatsam okuyunca kaldırırlar.” diyor. </p>
			<p class="a_Paragraf">Hocaefendi’nin hem namaza hem de annelik hakkına olan düşkünlüğünü İzmir yıllarında ziyaretçilerine şöyle anlatmıştı Refia Hanım: </p>
			<p class="alinti_E">12 yaşlarındaydı. Bir akşam bekledim bekledim, eve gelmedi. Geldiğinde kızdım. “Oğlum neredeydin, bak seni merak ettim.” dedim. Bana: “Ana, mesciddeydim. 70 rekat namaz kıldım.” dedi. “Oğlum ne namazı kıldın?” diye tekrar sordum. “Kaza namazı kıldım.” cevabını verdi. Mübarek gecelerde camiden çıkmasını bilmez çok geç vakitlere kadar camide kalırdı. Ona, “Baban imam olduğu halde çoktan gelip yattı, sen niye geç kaldın?” diye çıkışırdım. Namaz kıldığını söylerdi. Bir gün, geç kaldığı için ona hakkımı helal etmeyeceğimi söyledim, beni üzüyorsun, dedim. Hemen elime ayağıma kapandı, “Aman ana, kurbanın olayım, bana hakkını helal et.” diye ağladı. Ben de “Peki helal ettim, ama bir daha beni üzme.” dedim. ‘Olur ana üzmem’, diye söz verdi. </p>
			<p class="a_Paragraf">Hocaefendi Korucuk’ta 4. sınıfa kadar okula gitmiş, fakat Alvar’da tekrar başlamamıştı. Ramiz Hoca burada Hocaefendi’yi daha disiplinli yetiştirmeye karar verdi. ‘Bundan sonra sokaklarda çocuklarla oyun yok’ dedi ve onu tamamen derslerine yönlendirdi. Yeniden Kur’an takviye ettirdi. Arapça öğretmeye başladı. Gramer kitapları Emsile ve <span class="italik_E">Binâ</span>’dan bir miktar okuttu. Boş vakitlerini kitap okuyarak geçiren Hocaefendi, babasına ait ne kadar Osmanlıca kitap varsa o dönemde okumuştu. Ramiz Hoca’daki sahabe hayranlığı ona da geçmiş, onlara ait hayat hikayelerini o yaşlarda adeta ezberlemişti. Daha sonra Ramiz Hoca, çevresindekilerin tavsiyesi ile iki üç çocukla beraber Hocaefendi’yi de hafızlığa başlattı. Ev işlerinden ve hayvanları gütmekten vakit bulabildiği ölçüde ezber yapan Hocaefendi iyi çalıştığı günlerde yarım cüz (10 sayfa) kadar ezberleyebiliyordu. Ramiz Hoca da yumuşak üslubuyla onu teşvik ediyordu. </p>
			<p class="a_Paragraf">Refia Hanım da tam bir hafız olmamasına rağmen Hocaefendi’nin ezberlerini çok dinlemişti. Hafızlığının haricinde camide Kur’an okurken de oğlunu dinlemekten mutluluk duyuyordu. İmam evi caminin hemen karşısında olduğu için Hocaefendi’nin sesi eve kadar geliyordu. Her ikindi namazından sonra cemaat dağılınca Rahman suresini okurken, annesi de bir şeyler yıkama bahanesiyle avluya çıkar, açık pencereden gelen sesine kulak verirdi. Yaşlılık günlerinde İzmir’de bir gün o zamanları anan Refia Hanım “Öyle sesi vardı ki..” diyerek iç çekiyor, “Şimdiki sesini bilmiyorum.” derken ise yıllar süren hasretini ifade ediyordu. </p>
			<p class="Baslik_2" id="_idParaDest-41">Hocaefendi’ye bakışta değişim</p>
			<p class="a_Paragraf">O kış hıfzını tamamlayan Hocaefendi, ertesi yaz mevsiminde ilk defa ev ve tarla işlerinden muaf tutularak Hasankale’de Hacı Sıdkı Efendi diye bilinen bir zattan talim ve tecvid okumaya başladı. Ancak Hasankale’de kalacak yeri olmadığı için her gün Alvar’dan gidip gelmesi gerekiyordu. O sırada on yaşlarındaydı ve 7-8 kilometrelik yolu yaya olarak alıyordu. Yine bu sıralarda, başta annesi olmak üzere ailesinin de Hocaefendi’ye bakışlarında ve ona karşı davranışlarında bir değişim göze çarpıyordu. Bu dönemde görülen bir rüya, bu değişimin anlaşılması ve Refia Hanım’ın bundan sonraki hayatında takınacağı tutumun anlamlandırılması noktasında kritik önemi haiz olduğu için buraya alınmayı hak ediyor. Hocaefendi Hasankale’ye gidip gelirken, (1951 yılında) o sırada 7-8 yaşlarında olan kardeşi Mesih Bey bir rüya görür. O rüyayı kendi ifadeleriyle aynen nakledelim:</p>
			<p class="alinti_E">Herkes Hasankale’ye gidip geliyor ya, ben de hayalimde hep Hasankale’yi bir görsem, diye düşünürdüm. Mesela insanlar Kurtuluş Bayramı kutlamalarını izlemek için oraya giderlerdi. Bir gece rüyamda babam elimden tuttu, ‘Hasankale’ye götüreceğim seni’ dedi. Sevindim ama bir taraftan da babamın elimden tutmasına şaşırıyorum. O zamanlar babalar evlatlarının elinden tutmazlardı. Şafak vakti sabah namazı vaktiydi. Beraber yürüdük. Biraz sonra baktık ilerde alacakaranlıkta birisi daha gidiyor. Baba birisi daha gidiyor, diye gösterdim. ‘O bizim aceleci Fethullah, önden gidiyor, acele ediyor’ dedi. Niye, dedim. Mehdi konuşuyormuş onu dinlemeye gidiyor. Ya seslenelim beraber gidelim, ya biz kavuşalım dedim. Biz kavuştuk ona. Babam onun da elinden tuttu. Hasankale’ye girdik. Malum bugünkü Hasankale. Milyonlarca, milyarlarca insan var bir mekanda, karınca gibi. Onca insan buraya nasıl sığmıştır, diye rüyamda düşünüyorum. Yürürken ben arada babama soru soruyorum babam ‘sus Mehdi konuşuyor’ diyor ama ben Mehdi görmüyorum. Bu arada millet bize yol veriyor, kalabalığın arasından rahat rahat gidiyoruz. Yaklaştık. Meydanda yüksekten bir yerde bir kişi konuşuyor. Başında sade bir sarık var, sakalı yok, sade cübbesi var. Pardesü gibi. Bu kim dedim. Babam yine ‘sus bak Mehdi konuşuyor’ dedi. Bize Mehdiyi tarif ederler ya sakallı falan. Alvar İmamı gibi mesela. Başında sarığı, cübbesi vs. elinde de kılıcı olması lazım. Gördüğüm zatı Mehdiye benzetemedim. Sonra yaklaştık önüne. Babam Hocaefendi’yi itti ileriye, benim elimden tuttu. Hocaefendi gitti, yaklaştı. O zat elini omzuna koydu, konuşmaya başladı. Bir 40 yıldan bahsetti. 40 yıl sabredecek, tahammül edeceksiniz, diye konuşmaya devam ederken o zat yükselmeye başladı. Eli yine Hocaefendi’nin omzunda beraber yükseldiler. Sanki gökyüzü delindi gibi oldu ama görüntüsünden bir şey kaybetmedi bana göre, aynen görüyorum. Sonra etrafıma baktım o durumdan korkup yere kapanan, feryat edenler var. Bir kısım insanlar da tezahürat yapıyor, alkışlıyor, salavat getiriyorlar. O korkan, yere kapanan insanların hep yaşlılar olduğunu gördüm. O tekbir, salavat getirenlerin de hep genç delikanlılar olduğunu gördüm. Sonra uyandım.</p>
			<p class="a_Paragraf">Mesih Bey rüyasını önce annesi Refia Hanım’a anlattı. Evladını dikkatle dinleyen Refia Hanım hiçbir yorum yapmadı. Ama çocukların olmadığı bir vakitte Ramiz Hoca ile paylaştı. Ramiz Hoca rüyayı bir de çocuğundan dinlemek istedi, fakat o da bir yorumda bulunmadı. Sonra iyi rüya tabir ettiği bilinen Kazım Ağa’ya<span class="Footnote_E _idGenCharOverride-1"><span id="footnote-022-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-022">20</a></span></span> anlatması tavsiye edildi. Mesih Bey rüyasını Kazım Ağa’ya da anlattı hem de üç kere. Kazım Ağa arada kahve içerek, babasıyla sohbet ederek rüyayı tekrar tekrar anlattırdı küçük Mesih’e. İhtimal, çocuğun sözlerindeki tutarlılık denetleniyor, rüyanın hakikati araştırılıyordu. Herkes rüyayı dinliyor fakat tabir etmeye çekiniliyor gibiydi. Yakın zamanda Alvar İmamı köye gelince ona da bahsedildi böyle bir rüya görüldüğü. Alvar İmamı Mesih Bey’i yanına çağırttı, dizine oturttu, minderinin altından biraz da beyaz Konya şekeri çıkarıp eline verdi. ‘Bir rüya görmüşsün anlat bakayım’ dedi. Mesih Bey rüyasını aynen tekrar etti. Alvar İmamı küçük çocuğu dizinden indirmeden, arada talebeleri ve misafirleriyle sohbet ederek yaklaşık bir saat içinde aralıklarla üç kere rüyayı anlattırdı. Orada tam da Efe Hazretleri’nin karşısında oturan bir müridi rüyada görülen ‘mehdi’ tarifinden hoşlanmamış, içinden ‘öyle de mehdi mi olur’ diyormuş. Onun bu hali kalbine ayan olan Alvar İmamı elini dizine vurup şöyle der: “Olur kurban, sakalsız mehdi olur. Ben kabulleniyorum siz neden kabullenmiyorsunuz. Olur, ben inanıyorum olacağına.”<span class="Footnote_E _idGenCharOverride-1"><span id="footnote-021-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-021">21</a></span></span></p>
			<p class="a_Paragraf">Ailesi içerisinde ilmiyle birlikte gördüğü saygı da artan Hocaefendi’ye karşı tavrın değişmesine güzel bir örnek, Enver amcasıdır. Hocaefendi’nin, ‘çok akıllı, mâneviyâta da açık olarak tanıdığım’ dediği Enver amcası, sokakta beraber yürürken arkadan geliyor, önüne geçmemeye dikkat ediyor, çok saygılı davranıyordu. Bir gün amcasına ‘bundan çok müteessir oluyorum, böyle yapmasanız!’ deyince şu cevabı alır“Oğlum, misafiri hürmetli kılan ev sahibidir. Ben bu saygıyı duymazsam halk seni kabullenmez ki!” Hocaefendi, amcasının, yaşının küçüklüğüne ve yeğeni olmasına rağmen va’z u nasihat etmesi hürmetine kendisine böyle saygılı davranmasını hiç hatırından çıkarmamıştır. </p>
			<p class="Baslik_2" id="_idParaDest-42">Erzurum’a ilk hicret</p>
			<p class="a_Paragraf">Hocaefendi’nin okuma hevesinin ve kabiliyetinin farkında olan Ramiz Hoca, bu kadar ders almasının yeterli olmadığını düşünüyor, ancak durumu hakkında karar veremiyordu. Babasının bu düşünme sürecini çeşitli kitaplar okumakla geçiren Hocaefendi, Alvar İmamı’nın “Bunu mutlaka okutalım” sözü üzerine, Erzurum’da Kurşunlu Camii medreselerinde talebe okutan torunu Sadi Efendi’nin yanına verildi (1952).<span class="Footnote_E _idGenCharOverride-1"><span id="footnote-020-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-020">22</a></span></span> </p>
			<p class="a_Paragraf">Ailenin, Erzurum’da Korucuk’tan giden bir akrabaları vardı. Munise Hanım’ın teyze kızı olan Tayyibe Hanım ailesiyle şehre yerleşmişti. Fethullah Gülen Hocaefendi’yi okumak için Kurşunlu medreselerine getiren Ramiz Hoca, onu bu aile ile de tanıştırdı. Tayyibe Hanım Hocaefendi’yi evladı gibi sahiplenmiş, her türlü ihtiyacını görmeye çalışıyordu. Hocaefendi de aileyi sık sık ziyaret ediyor, akranı olan oğulları ile arkadaşlık yapıyordu. Bazen dış kıyafetlerini de yıkanması için Tayyibe Hanımlara getiriyordu. Kendi imkanları ne kadar kıt olsa da misafiri çok seven Tayyibe Hanım, yine de her türlü ikramda bulunmaya çalışıyordu. </p>
			<p class="a_Paragraf">Bu şekilde Hocaefendi evden ayrılarak ilk hicretini yaşamış oluyordu. Birbirine delicesine bağlı bir ailenin büyük oğlu, büyük küçük herkesin göz bebeği, ömrü boyunca kimseyi incitmemiş, iyiliklerinden başka bir şey görmedikleri evlatları evden ayrılıyordu. Hafta sonları eve gelişi bayram havası estirirken, dönüş günleri herkesi hüzne gark ediyordu. Bundan sonra Hocaefendi’nin hiçbir zaman bu evde uzun süre kalıcı olmayacağı anlaşılmıştı. Bundan sonra eve hep bir misafir gibi gelecek, daha fazla kalması için gözlerinin içine bakılacak ama o hep gitmek üzere gelmiş olacaktı. Hicret artık hiç bitmeyecekti. Annesi babası ve bütün kardeşlerinin sevgilisiydi. Herkes onu coşkuyla karşılar, gelişinden mutlu olduğunu her halleriyle gösterirlerdi. O gün evde hep onun sevdiği yemekler yapılırdı. Ayran aşı, lor dolması, su böreği, kadayıf dolması… Her zaman mütevazı olan sofranın çeşitleri artırılırdı. Refia Hanım, onun için sakladığı yiyecekleri getirirdi sofraya. Dolabın üstünden güllaç indirirdi mesela. Hiç kimsenin aklına neden ona özel davranıldığına dair bir soru düşmezdi. Hocaefendi gidince de herkesin üzerine bir hüzün çöker, günlerce yemek pişmez, kimsenin yüzü gülmezdi. </p>
			<p class="a_Paragraf">Bu evde sevgi de öfke de belli bir ölçü içinde yaşanırdı. Mesela Refia Hanım evladını çok sevmesine rağmen sadece elini öptürür, sarılıp yüzünden öpmeye haya ederdi. Hatta o zamanki terbiye anlayışının gereği olarak Refia Hanım’ın yetişkin olduktan sonra hiçbir çocuğunu yüzünden öptüğü görülmemişti. Kardeşler de birbirlerine sevgilerini sarılıp öperek göstermez, saygı ve hürmet çerçevesinde hareket ederlerdi.</p>
			<p class="Baslik_2" id="_idParaDest-43">“Refia, Allah benim canımı senin kollarında alsın.”</p>
			<p class="a_Paragraf">Refia Hanım Alvar’a geldiğinde sekiz çocuk annesiydi: Nurhayat, Fazilet, Fethullah, Sıbgatullah, Mesih, Nidai, Hasbi, Salih. Bunlardan Fazilet ve Nidai Korucuk’ta küçük yaşta vefat etmişlerdi. Nidai bebek vefat ettiğinde Fethullah Gülen Hocaefendi 7-8 yaşlarında olmalıydı. Hatıralarını anlatırken senelerce bu kardeşinin kabrinin başında gözyaşı döktüğünü, küçücük ellerini kaldırıp, “Allahım ne olur beni de öldür; kardeşimi göreyim.” diye nice defalar yana yakıla dua ettiğini söyler. Refia Hanım Alvar’da da üç evlat dünyaya getirdi. 1951’de Fazilet, ardından Muhammed Fakrullah ve Kutbettin (1955) doğdu. Muhammed Fakrullah iki yaşında vefat edince bütün aile ile beraber Hocaefendi de derin acılar yaşamış, yıllarca onun ızdırabını kalbinde hissetmiştir. Çok gösterişli, tombul, güzel bir bebek olan Fakrullah’ın menenjit olduğunu söylüyor Sıbgatullah Bey. Munise Hanım ise ‘nazar değdi’ diyormuş onun için ağlarken. </p>
			<p class="a_Paragraf">Son çocuğu Kutbeddin Bey doğduğunda Refia Hanım artık 42 yaşına gelmişti. Kayınvalidesi Munise Hanım da daha önce bahsi geçtiği üzere 3-4 senedir yanında kalan torunu Nurhayat Hanım’ı Alvar’a göndermişti. “Ayrılığına dayanamıyorum ama vereyim kızı, eli iş tutmuş. Senin de gelenin çok, hizmet etsin.” demişti gelinine. Gerçekten de köy hocasının evi olduğu için misafirleri çok geliyordu. Bir taraftan çocuklar, bir taraftan Kur’an dersi verdiği talebeleri, ellerindeki yaralar derken Refia Hanım epey yoruluyordu. Doğumlarını evde köy ebesinin yardımıyla yapmıştı. En fazla üç gün dinlenebiliyordu doğumdan sonra. O ara evin işlerine yardım etmek için görümcesi Dürdane Hanım veya eltileri geliyordu yanına. Munise Hanım da böyle zamanlarda yalnız bırakmıyordu gelinini. </p>
			<p class="a_Paragraf">Annesine yardım ediyordu etmesine ama aklı da babaannesinde kalmıştı Nurhayat Hanım’ın. Onu sahipsiz bırakıp gelmiş gibi hissediyordu kendini. Eli ayağı tutsa, ayakta olsa bile rahatsızdı çünkü Munise Hanım. Kalp hastalığı vardı. “İçerimde bir kuş var çırpınıp duruyor.” derdi bazen. O zamanlar Erzurum’da uzman kalp doktoru olmadığı için gittikleri başka bir doktor sadece ilaç verip göndermişti. 1953 yılının ilk aylarında felç vurunca yatağa düştü. Kızı ve gelinleri sürekli yanındaydı. Refia Hanım da fırsat buldukça Alvar’dan ziyaretine geliyor, bakımına yardım ediyordu. Munise Hanım, gelini Refia Hanım’ı çok seviyor, sık sık, ‘Allah benim canımı senin kollarında alsın’ diye dua ediyordu. Hastalık halinde bile namazlarını bırakmamış, teyemmümle yattığı yerden eda etmişti. </p>
			<p class="a_Paragraf">Munise Hanım ile Şamil Ağa’nın eş olarak birbirlerine çok kuvvetli bir muhabbetleri ve bağlılıkları vardı. Muhterem Hocaefendi’nin ifadesiyle, “bütün köyün kendisinden çekindiği o sert adamın eşine kaşlarını çatıp baktığına kimse şahit olmamıştı.” Yine Hocaefendi, annesinden dinlediğine göre, Munise Hanım’ın muhtelif zamanlarda “Allahım beni bu adamdan bir saat geri bırakma.” diye dua ettiğini anlatıyor. </p>
			<p class="Baslik_2" id="_idParaDest-44">“İkimizin de cenazesi bu gece evde kalacak.”</p>
			<p class="a_Paragraf">1954 yılının 10 Ocak Cuma gecesi, Refia Hanım yine kayınvalidesinin başındaydı. Evin hole açılan karşılıklı iki odasından birinde Munise Hanım, diğerinde bir haftadır hasta olan Şamil Ağa yatıyordu. Kapı açık, Munise Hanım’ın yüzü de kapıya dönüktü. Köyün büyükleri Şamil Ağa’yı ziyarete geliyordu. Odaya giren çıkanı gören Munise Hanım eşinin vefat ettiğini sanmış, yanında bulunan küçük oğlu Seyfettin Bey’e “Baban evinden doymadı mı, bu gece de evinde mi yatıyor?” diye sordu. O hasta halinde bile eşinin durumunu doğrudan sormaya haya etmişti. “Babam ölmedi, odada yatıyor” cevabına inanmıyor, “Bana öyle diyorsun değil mi?” diyordu.</p>
			<p class="a_Paragraf">Kendisi de epeyce ağırlaşmış, arada dalıp kalıyordu. 10 aydır teyemmümle namaz kılıyordu. Ancak bu konuşmadan sonra gelini Refia Hanım’a “Su koyun bugün bir abdest alayım.” dedi. Leğeni getirip boy abdesti aldırdı Refia Hanım. Üzerini giydirip yatağına yatırdı. “Gel Refia kolunu başımın altına uzat.” dedi Munise Hanım. Başı gelininin kolunda uzanırken küçük bir kahkaha attı. Gençliğinde çok nadir duydukları bir kahkahaydı bu. “Dünyada murat almamışız. İkimizin de cenazesi bu gece evde kalacak.” dedi. Ondan sonra bir ‘Allah’ nidasıyla başı ‘bir tüy gibi’ yastığa düştü. Kelime-i şehadet getirdi, Allah Resulüne salatü selamda bulundu ve dört halifenin isimlerini anarak ruhunu teslim etti. Refia Hanım gözyaşları içinde kayınvalidesinin gözlerini kapatıp, rahata yatırırken, öbür odadan bir feryat koptu: “Dede öldü!” Bir saat geçmemişti ki, sabah ezanı okunurken Şamil Ağa da son nefesini vermişti. Munise Hanım, eşiyle beraber o gece vefat edeceklerini keşfetmişti. Şamil Ağa vefat ettiğinde 74 yaşındaydı. Munise Hanım ise 65 yaşlarında olmalıydı. </p>
			<p class="a_Paragraf">O gece kış şartlarında gerçekten de evde kaldı cenazeler. Sabah namazından sonra ilk iş Ramiz Hoca’yı getirmesi için Alvar’a çift atlı bir kızak gönderildi. Senenin en kısa günleriydi. Öğlen namazından sonra cenazeler defnedilecekti. Çok kar vardı zaten. Bir de tipi başlayınca kabir kazılması iyice zorlaştı. Tipiyi kesmek için hasırlardan set oluşturup onun pususunda yan yana iki kabir kazdılar. Ancak tipi yüzünden cenazeleri kabristana götüremediler. Şamil Ağa’nın cenazesini caminin içine son cemaat yerine getirmeye ve o gece başında birkaç kişi beklemeye karar verdiler. Munise Hanım’ın cenazesi ise hâlâ evde, yıkanmış, kefenlenmiş bir halde duruyordu. İkindi zamanı hava biraz açılınca mezarlığa doğru yola çıkıldı. Zor şartlar altında iki cenaze de o gün akşam olmadan defnedildi. </p>
			<p class="a_Paragraf">O sırada Erzurum’da medresede tahsil görmekte olan Fethullah Gülen Hocaefendi, babaannesiyle dedesinin vefat haberini, arkadaşları kendisinden gizli aralarında konuşurlarken öğrendi. Dünya başına yıkılmıştı. Dersini okuduktan sonra yola çıktı. Cenazelerine yetişememişti. Günlerce ağlayarak şöyle dua edecekti: “Ya Rabbi! Ne olur beni de öldür, dedeme nineme kavuşayım.”<span class="Footnote_E _idGenCharOverride-1"><span id="footnote-019-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-019">23</a></span></span> </p>
			<p class="a_Paragraf">Munise Hanım ile Şamil Ağa, aileyi bir arada, aynı evde tutan birer mıknatıs gibiydi. Herkesi etraflarında topluyor, muhabbetleriyle sarıyorlardı. Ramiz Hoca’nın çocuklarını alıp Alvar’a göçmesi yaprak dökümünün ilk habercisiydi. Munise Hanım ile Şamil Ağa’nın ebediyete irtihaliyle ayrılık rüzgarları daha kuvvetli esmeye başladı. Enver, Nureddin ve Sefer beyler de kendilerine düşen mallar ile evlerini ayırarak kendi aile düzenlerini kurdular. Aslında bu biraz da tabiatın kanunu gibi bir mecburiyetti. Çünkü çocuklar büyüyor, eve yeni gelinler geliyor, aile genişliyordu. </p>
			<p class="a_Paragraf">Küçük oğulları Seyfettin Bey, anne babası vefat ettiğinde 17 yaşında bir delikanlı idi. İlkokulu bitirmiş, sonrasına devam edememişti. Köy işlerinde babasına, ağabeylerine yardım ediyordu. Bekar tek o kalmıştı. Ramiz Hoca ve Refia Hanım hem öksüz hem yetim kalan Seyfettin Bey’e kol kanat gerip sahip çıktılar. Askerliğini yaptıktan sonra köyde kalmak yerine şehirde bir iş bulmak isteyen Seyfettin Bey’e ilkokul diploması lazım olmuştu. Oysa mezun olalı yıllar geçmiş ve diplomanın nerde olduğuna dair hiçbir fikri yoktu. Eve gelip sorununu anlatınca Refia Hanım sandığın içinden bir kutudan çıkardı verdi diplomasını. Kimsenin umursamadığı bir kağıt parçasını bir gün lazım olur diye muhafaza etmişti. Refia Hanım, diplomasını bulunca işe giren Seyfettin Bey’i Saadet Hanım’la evlendirip yuva kurmasına da yardım etti. Ramiz Hoca da görev yaptığı yerlerde kardeşini yalnız bırakmaz, sık sık ziyaretine gider, varlığını belli ederdi. </p>
			<p class="Baslik_2" id="_idParaDest-45">Alvar İmamı’nın vefatı</p>
			<p class="a_Paragraf">Alvarlı Muhammed Lütfi Efendi, Erzurum’da yerleşmesine rağmen önceden vazife yaptığı Alvar’a sık sık gelip kalıyordu. Hocaefendi, Erzurum’da kaldığı medresede Alvar İmamı’nın torunu Sadi Efendi’den ders alıyordu. Aile olarak Alvar İmamı ve onun oğlu Seyfeddin Efendi, Ramiz Hoca’yı ve ailesini severlerdi. Alvar İmamı, Ramiz Hoca’ya “evladım”, Refia Hanım’a ‘kızım’ Fethullah Gülen Hocaefendi’ye de “talebem” derdi. Ondan gördükleri bu iltifat, bu büyük zâta ne kadar yakın kabul edildiklerini de ortaya koyuyordu.<span class="Footnote_E _idGenCharOverride-1"><span id="footnote-018-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-018">24</a></span></span> </p>
			<p class="a_Paragraf">Refia Hanım da genç kızlığında Alvar İmamı’na bir mürid olarak bağlanmış, ondan dua ve tesbihler almış, tavsiyeleriyle hayatına yön vermişti. Evliliğinde bile doğrudan onun tesiri vardı. Alvar’a geldiği günlerde fırsat bulup Efeyi ziyaret etmeye çalışan Refia Hanım, her türlü müşkülünü ona danışırdı. Ziyaretlerine eli boş gitmek istemez, kete pişirir, kaz kızartır vs. Kendi ördüğü çoraplardan koyar, mutlaka hediye götürürdü. Alvarlı ona ‘kızım’ der, gelişinden duyduğu sevinci belli ederdi. Babası yaşında olmasına rağmen Refia Hanım Efe’nin huzuruna yine ehramıyla yüzü örtülü çıkardı. Bir gün annesiyle beraber Alvar İmamı’nı ziyaret eden Salih Bey hatırasını şöyle anlatıyor: “Alvar İmamı’nın ilk eşinin vefatından sonra evlendiği hanımı biraz sert mizaçlıydı. Bir gün annemle gittik, elimizdekileri aldı bizi dışarıda bekletti. Annemle kapının dışında oturduk. Sonra Alvar İmamı geldi, bizi buyur etti. Anneme, hanım size bir şey söyledi mi dedi. Annem şikayet etmeyi sevmezdi. Yok, dedi, bir şey demedi.” Yine bir ziyaretinde ellerindeki egzama yüzünden suyla abdest alamadığını, toprakta, duvarda teyemmüm yaparak namaz kıldığını anlattı ve ‘Benim namazlarım oldu mu?” diye sordu. Efe hazretlerinin “namazların olmuştur, Allah kabul etsin” cevabı üzerine gönlü rahatladı, endişelerinden kurtulmuş oldu. </p>
			<p class="a_Paragraf">1956 yılının bir Mart günü, Ramiz Hoca ve ailesi henüz Alvar’da iken aileyi sarsan acı bir haber geldi. Büyük küçük herkesin muhabbet duyduğu, hürmet ettiği, üzerlerinde emeği olan Alvar İmamı Muhammed Lütfi Hazretleri vefat etmişti. O gün tevafuken Ramiz Hoca da Erzurum’a gitmişti. Teyzesinin evinde Hocaefendi ile beraber istirahat ediyorlardı. Hocaefendi birdenbire, “Efe vefat etti.” diye bir ses duyar gibi oldu. Hemen yerinden fırlayıp Kurşunlu Camii medreselerine doğru koştu. Vardığında arkadaşlarını ağlarken buldu. Oradan da Efe Hazretleri’nin Mumcu mahallesindeki evine gitti. Mehmet Kırkıncı Hoca’nın “Taftazani” dediği Erzurum müftüsü Sadık Efendi ve Allame Sakıp Efendi de oraya gelmiş, mübarek naaşını kimseye bırakmayarak bizzat kendileri yıkamışlardı. Cenazesi orada yıkandıktan sonra bir kış günü Alvar Köyü’ne götürüldü ve babası Hüseyin Efendi’nin yanına defnedildi. Karda kışta bütün millet oraya akın etmişti. Hocaefendi defin hadisesine de şahit olacaktı. </p>
			<p class="a_Paragraf">Muhammed Lütfi Efendi, 12 Mart 1956’da vefat ettiğinde 88 yaşındaydı. Ömrünü insanlığa ve İslamiyet’e hizmete adamış; yaşadığı bölgede tesir gücü yüksek, sevilen, hürmet edilen, sözü dinlenen, kutup kabul edilen bir zat idi.</p>
			<p class="Baslik_2" id="_idParaDest-46">“Meğer yol bu imiş!”</p>
			<p class="a_Paragraf">Alvar İmamı’nın vefatından sonra Ramiz Hoca da Alvar’dan ayrılıp Ortuzu (Uzunyayla) isimli küçük bir köyde imamlık yapmaya devam etti. Ramiz Hoca henüz Alvar’da vazife yaparken, oğulları yavaş yavaş Erzurum’a doğru adım atmaya başlamıştı. Hocaefendi zaten Erzurum’da kalıyordu. Artık Sadi Efendi’nin yanından ayrılmış, bir sandıktan ibaret olan eşyasını alıp Kemhan Camii’nin yanındaki medreseye gitmişti. Beş-altı arkadaş medresenin yanındaki bir odacıkta ikamet ediyorlardı. Eğer birinin misafiri gelirse yatacak yerleri kalmıyordu. </p>
			<p class="a_Paragraf">O daracık yerde altı ay kadar kalan Hocaefendi, caminin müezzini odayı kendi evine katmak isteyince buradan da ayrılmak zorunda kaldı. Çaresizlik içinde çeşitli girişimlerde bulundu. En sonunda harabe bir caminin içine duvar örerek orayı, arkadaşıyla kendisine barınacak bir odacık haline getirdi. Bundan sonra iki yıl sürecek talebelik hayatını burada geçirecekti. Bu süre boyunca Osman Bektaş Hoca’dan ders aldı. Aynı dönemde Bediüzzaman Hazretlerinin yanından gelen Muzaffer Arslan’ın sohbetlerine katılarak <span class="italik_E">Risale-i Nur</span>’u tanıdı. İlk derslerden kısa süre sonra Üstad’dan Erzurum’a bir mektup gelmişti. Üstad’ın selam gönderdiği isimler arasında ‘Fethullah’ ismi de vardı. Adının zikredildiğini duyunca ayakları yerden kesilmiş gibi hisseden Hocaefendi, sohbetlere devam etti ve bir daha da bu çevreden ayrılmayı aklının ucundan dahi geçirmedi. </p>
			<p class="a_Paragraf">Babasına çok büyük bir muhabbet ve hürmet duyan Hocaefendi, <span class="italik_E">Risale-i Nur</span>’u tanıyıp kabullenmesi üzerine, hem bu eserlere hem de babasına duyduğu hayranlığın daha da arttığını söyler. Nurların aydınlık dünyasıyla tanışınca, babasına okuması için <span class="italik_E">Asa-yı Musa</span> Risalesini veren Hocaefendi onun bu mevzudaki yorumunu şöyle anlatır: </p>
			<p class="alinti_E">İman ve Kur’an hakikatleri mevzuunda ben yarım adım önde tanıma şerefine ermiştim. O, yarım adımı aştığı gibi beş adım da öne geçti. Çok kuvvetli bir hafızası vardı. Birkaç gün sonra görüştüğümüzde ‘İktisat Risalesi’ni adeta ezbere okuyordu. O yıllarda <span class="italik_E">Asa-yı Musa</span>’nın içinde ‘İktisat Risalesi’ vardı. Sonra bana aynen şöyle dedi ‘’Eyvah! Biz şimdiye kadar şu yol, bu yol derken boşuna gezmişiz, meğer yol bu imiş.’’ Böyle diyerek büyüklüğünü ortaya koyup hem çocuğu hem de talebesi konumunda olan biri vasıtasıyla tanıdığı Nurlara talebeliği kabul ediyordu. Bu kabullenme oldukça zor bir hadiseydi. İşte bunun için ben babamı hep takdirle yad ederim.</p>
			<p class="Baslik_2" id="_idParaDest-47">Seyyid Ahmet Efendi’nin vefatı</p>
			<p class="a_Paragraf">Refia Hanım’ın babası Seyyid Ahmet Efendi, eşi Hatice Hanım’ın vefatından sonra yaşlıca bir hanımla tekrar evlenmiş, Sığırlı’da yaşamaya devam ediyordu. Subay sülalesinden olmasına rağmen köyde yaşamayı tercih etmişti, fakat rençberlik yapmıyor, arazilerini ortağa veriyordu. Uzun beyaz sakalı, sakin hal ve tavırlarıyla, derinlikli sohbetiyle muhataplarında hürmet hislerini uyandırırdı. Tam bir âlim olmasa da etrafında toplananlara nasihat edecek kadar Kur’an’ı iyi bilir; ayetlerden hadislerden kaynak vererek sohbet ederdi. Üç günde bir hatim okur, duasını yapmak için torunlarını yanına çağırır, onların da ellerini açıp duasına amin demelerini isterdi. </p>
			<p class="a_Paragraf">Mesih Gülen’in ifadesiyle ‘o zamanlar babalar, dedeler kızlarını verdikten sonra o eve gitmezlerdi. Özel davet yapılmadıkça baba kızını ziyarete gitmezdi.’ Seyyid Ahmet Efendi, Erzurum’a giderken Korucuk’tan geçiyorsa ancak Şamil Ağa’nın evinde misafir olurdu. Başka zaman kendiliğinden kızını torunlarını, görmeye gelmezdi. Fakat ahir ömründe bir istisna yaptı Seyyid Ahmet Efendi. Torunlarını gözlemlemek, aralarında geleceğe dair umut vadeden, farklı bir deha, farklı bir karakter sahibi var mı diye araştırmak istedi. Şeyh Amasi Ahmet Efendi’nin sözlerini, tipiden sağ salim kurtuluşunu, Kayseri’de kendilerine sahip çıkan insanı unutmamıştı ve bunların mutlaka bir hikmeti olacağını düşünüyordu. Bu yüzden çocuklarını okutmaya çok ehemmiyet vermiş, özellikle oğlu Abdürrezzak Efendi’nin hafız olması, ilim tahsil etmesi için gayret sarf etmişti. Fakat bu yaşına gelmiş hiçbirinde öyle dikkat çeken bir hal gözlemlememişti. Bu yüzden ahir ömründe, torunlarına bakmak için üç evladının her birinde sırayla bir müddet kaldı. Son olarak o sıralarda Alvar’da yaşayan Refia Hanım’ın yanına geldi ve 2-3 hafta kadar burada yaşadı. 1950’li yılların başları olmalı çünkü Mesih Gülen o sırada 8-9 yaşlarında olduğunu söylüyor. Seyyid Ahmet Efendi, torunlarıyla bir arada bulunduğu o günlerde arada bir Refia Hanım ve Ramiz Hoca’yla oturup değerlendirmelerini paylaşıyordu. Elbette bu tür konuşmaları çocukların yanında yapmıyorlardı fakat bir keresinde Mesih Bey annesiyle dedesi konuşurken yanlarında bulunmuştu. Dedesi Ahmet Efendi, Hocaefendi’yi gösterip “Ümidim bunda. Eğer bu da olmazsa artık bir dahaki nesle ümit bağlamak lazım.” diyecekti. </p>
			<p class="a_Paragraf">Seyyid Ahmet Efendi, 1958’de ağır bir hastalıkla yatağa düştü. O sıralarda Hocaefendi henüz Edirne’ye gitmemiş, Erzurum’da bulunuyordu. Refia Hanımlar da Ortuzu Köyü’nde idi. Babasının hastalandığını duyunca ziyaretine gitti. Artık vefatı bekleniyordu. O günlerde ziyaretine gelen Fethullah Gülen Hocaefendi ise dedesinin iyileşeceğine dair bir izlenim edinmiş “Dedem vefat etmez korkmayın.” diyordu annesine ve dayısına. Gerçekten de günden güne toparlanıp ayağa kalktı Seyyid Ahmet Efendi. Fakat bu iyilik hali çok uzun sürmedi. 3-4 ay sonra tekrar rahatsızlandı ve yatakta çok uzun süre kalmayıp az bir zaman sonra ruhunu teslim etti.<span class="Footnote_E _idGenCharOverride-1"><span id="footnote-017-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-017">25</a></span></span> </p>
			<p class="a_Paragraf">Refia Hanım, babasının vefatından sonra çok sık olamasa da ağabeyini ve yeğenlerini ziyarete devam etti. Özellikle yeğenleriyle yakından ilgileniyor, dini eğitimlerini takip ediyor, İslami ölçülere riayet ederek yaşamaları için onlara nasihatlerde bulunuyordu. Yeğeni Salih Bey’in hafız olmasını çok önemsiyor, cemiyet içinde düğünde dernekte Kur’an okuması için onu teşvik ediyordu. </p>
			<p class="Baslik_2" id="_idParaDest-48">Hocaefendi’nin Edirne’ye gidişi</p>
			<p class="a_Paragraf">Ramiz Hoca, Hocaefendi’nin kendini daha iyi geliştirmesi için mutlaka Erzurum’dan dışarı çıkması gerektiğini düşünüyordu. Fakat Refia Hanım her sözü edildiğinde bu mevzuya karşı çıkıyordu. Sonunda Ramiz Hoca’nın dediği oldu. Anne baba olarak orta yolu bulmuşlardı. Hocaefendi Edirne’ye gidecekti çünkü orada Refia Hanım’ın akrabasıHüseyin Top Hoca vardı. Refia Hanım, onun Hocaefendi’ye sahip çıkacağına güveniyordu. Edirne’de girdiği imtihanları kazandı, bir iki ay kadar Akmescid’de namaz kıldırıp vaaz verdi. Bu arada Ankara’ya gidip vaizlik imtihanlarına girdi. Gelen haber iyiydi, imtihanları kazanmıştı.<span class="Footnote_E _idGenCharOverride-1"><span id="footnote-016-backlink"><a class="_idFootnoteLink _idGenColorInherit" href="Hocaanne_ve_Ailesi-13.xhtml#footnote-016">26</a></span></span> Nüfus kaydı memuriyete uygun hale gelince Hocaefendi, müftülüğün boş görev yerleri için düzenlediği imtihana girdi. Askerliğini henüz yapmadığı için hakkı olan vazife yerine Üç Şerefeli Cami ikinci imamlığına tayin edildi (6 Ağustos 1959). İki buçuk sene ev yerine Üç Şerefeli Cami’nin bir penceresinde kaldı. Edirne’de üç sene kaldıktan sonra askerliğini yapmak üzere ayrılacaktı. </p>
			<p class="Baslik_2" id="_idParaDest-49">Erzurum’da ilk çıraklık günleri</p>
			<p class="a_Paragraf">Çocuklarının bir zanaat sahibi olmalarını isteyen Ramiz Hoca, Erzurum’a gidip farklı işlerde çıraklık yapmalarına ses çıkarmamıştı. Hocaefendi’den sonra evden ayrılıp Erzurum’a giden ikinci isim Hasbi Bey’di. İlkokula hiç gitmemiş, diplomasını sonradan almıştı. Ailesinden ayrıldığında 14 yaşlarındaydı. Kaynak atölyesinde çıraklık yapmaya başlayarak iş hayatına atılmıştı. Ondan kısa süre sonra Mesih Bey de geldi Erzurum’a. Sıbgatullah Bey, ailesiyle beraber Ortuzu Köyü’ne gitmişti. Fakat Ramiz Hoca medresede okuyup hoca olmasını istediği için onu da Erzurum’a gönderdi. Hocaefendi henüz Erzurum’da Kurşunlu Medresesi’nde iken Sıbgatullah Bey de Esatpaşa Medresesi’nde kalıyordu. Ancak kendisi hoca olmak istemiyor; hem medresede okuyor, hem de gizli gizli gidip oto tamircisinde çalışıyordu. Bir an önce meslek öğrenip iyi bir işte çalışmak, ailenin geçiminde babasına destek olmaktı niyeti. </p>
			<p class="a_Paragraf">Ailenin küçük çocukları Salih ve Kutbeddin kardeşler Ortuzu’da okula devam ediyordu. Fazilet ise okula gönderilmemişti. Diğer köy çocuklarıyla beraber camide babasından Kur’an eğitimi almıştı. Refia Hanım, kayınvalidesi ile kayınpederi vefat etmiş olmasına rağmen, Korucuk’ta yaşayan aile fertleriyle ilgisini kesmiyordu. Görümcesi Dürdane Hanım ve eltileriyle haberleşiyor, kendi gidemese bile çocuklarını yollayıp hatırlarını soruyordu. Hasta olan eltisinin hayvanlarına alaf (kuru ot) vermesi için neredeyse her gün Sıbgatullah Bey’i Korucuk’a gönderiyordu.</p>
			<p class="Baslik_2" id="_idParaDest-50">Evden çıkan ilk gelin</p>
			<p class="a_Paragraf">1959 yılında ailenin gündemine farklı bir heyecan daha girdi. Evin büyük kızı Nurhayat Hanım evleniyordu. Hoca kızı olduğu için sürekli göz önündeydi ve küçük yaştan beri talipleri kapı aşındırıyordu. Ancak kimini kendisi beğenmemiş, kimisine babası annesi rıza göstermemişti. Son isteyen aile ise Hasankaleliydi ve müftü ile dostlukları vardı. Müftünün Ortuzu’da gelin olan kızı bu aileye Nurhayat Hanım’dan bahsetmişti. Müftüye saygı ve güven duyan Ramiz Hoca, kızını vermeye razı olmuştu. Önce nişan, bir sene kadar sonra da düğün yapıldı. Düğünden önce Refia Hanım, dünürlerinin daveti üzerine aileyi daha yakından tanımak maksadıyla bir süre evlerinde kaldı. Dönünce de kızına ‘gittiği evde ne yaşarsa yaşasın, ne duyarsa duysun sabretmesini’ söyledi. Nurhayat Hanım’ın düğünü tam bir hoca ailesine yakışır tarzda yapıldı. Ömrü boyunca çalgılı, davullu zurnalı düğünlerde bir dakika bile durmayan Refia Hanım, kadınların kendi aralarında eğlenmesine, genç kızların türkü söyleyip oynamasına karşı değildi. Ama evli kadınların herkesin içinde kalkıp oynamasını edebe aykırı buluyordu. Kızının kına gecesinde de evinde meşru dairede eğlence tertip edildi. Türküler, ilahiler söylendi. Gelinin eline kına yakıldı. Refia Hanım, Korucuk’tan ve kendi köyünden bütün akrabalarını davet etmişti. O gün herkese yemek ikram etti. Geç vakit olup evine dönme imkânı bulamayanları evinde yatırıp ağırladı. </p>
			<p class="a_Paragraf">Refia Hanım’ın ellerindeki egzama devam ediyordu. Her işine koşan büyük kızı evdeyken bir nebze olsun rahat yüzü görmüştü. Ancak kızı ayrılınca yine iş başa düşecekti. Çiftçilik yapmasalar bile köy ortamında yapılması lazım gelen ev işleri tüm gününü dolduruyordu zaten. Tandır yanacak, üzerinde yemek, ekmek pişirilecek, köy çeşmesinden su getirilecek, çamaşır, bulaşık yıkanacak vs. O sırada 8 yaşlarında olan Fazilet Hanım’ın bütün işleri yüklenmesi mümkün değildi. Fakat, yine de elinden geldiği kadar annesine yardım etmeye çalışıyordu. O da ablası gibi küçük yaşta başını örtmeye başlamış, namaz kılmayı öğrenmişti. Refia Hanım kızını ismi gibi tam bir ‘fazilet timsali’ olacak şekilde yetiştiriyordu. Küçük yaşta ona da dikiş, nakış, dantel gibi bildiği el becerilerini öğretti. Bir taraftan da eklemeyi ihmal etmedi, “Elin iş yaparken ağzın boş durmasın. Salatü selam çekmeyi unutma.”</p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-025">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-025-backlink">17</a></span>	Mesih Gülen’in de dedesiyle ilgili o yıllara dair bir hatırası var: “Dedem sert bir insandı, görünüşü öyle. Baktın mı sanki korkulacak gibi, bir erkek bir dede ağlamazdı o zamanlar. Alvar’a ilk gittiğimiz zamanlardı. Kaçıp geldim nenemin yanına. Avluda nenemden önce ilk dedem gördü beni. O sert mizaçlı adam beni kucağına aldı, içeri girdi. Kimse ağladığını görmesin diye. Ben tabi şaşırdım. Öyle sıktı ki beni sanki kaburgalarım kırılacak gibiydi. Hızır görmüş gibi sarıldı bana. Dedem de böyle sever miymiş, dedim kendi kendime. O kadar ayrılık koymuş ki ona demek ki. Uzun sürmedi tabi. Annem üzülür diye amcamın sırtına verdi, Alvar’a yolladı beni. Yahu ben neneme gelmiştim, dedim. Niye gidiyorum? Ama nenem ağlaya ağlaya verdi beni amcamın sırtına. ‘Bunu götür annesi üzülmesin’ dedi.”</p>
				</div>
				<div class="_idFootnote" id="footnote-024">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-024-backlink">18</a></span>	Refia Hanım’ın bu rahatsızlığı 15-20 sene (1970’lere kadar) sürdü. Erzurum’a taşındıkları zaman bile bunun ıstırabını yaşıyordu. Sonrasında azaldı ve tamamen kayboldu.</p>
				</div>
				<div class="_idFootnote" id="footnote-023">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-023-backlink">19</a></span>	Aynı duruma kardeşi Fazilet Hanım da yıllar sonra Erzurum’daki evde tanıklık etmişti: “Evimiz kalabalıktı. Küçük olduğum için onunla aynı odada kalıyordum. 12 yaşımdaydım. Yer yatağında uyuyordu. Bir gece uykudan uyandı. ‘Lebbeyk lebbeyk ya Resulallah’ dedi. Sesine uyandım, korktum tabi. Ayakta biraz durdu sonra yattı. Kendisine bir şey sormadım. Zaten evin içinde de böyle şeyler konuşulmazdı.” Muhterem Hocaefendi de 2004’te yaptığı bir sohbette çocukluğuna dair böyle bir hatırasını anlatır: “Efendimiz’e (sas) âşıktım ben küçüklüğümde. Bir keresinde babam bana ‘gece yatmadan önce bin defa Kureyş suresini okursan rüyanda Efendimiz i görürsün’ demişti ve ben hiç tereddüt etmeden o gece bin defa Kureyş suresini okudum. Ama ne zaman ki eserlerde (Risale-i Nur’larda) Efendimiz’i anlatan yerleri okudum, Allah Resulü gözümde bir başka göründü ve onu daha başka sevdim.”</p>
				</div>
				<div class="_idFootnote" id="footnote-022">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-022-backlink">20</a></span>	Kazım Ağa Alvar eşrafından, Alvar İmamı’na bağlı, o devirde hacca gitmiş 3-4 adam varsa onlardan birisiydi. Halk Parti döneminde bile sarık sarmaktan vazgeçmemişti. Hocaefendi’ye ayrı bir muhabbeti vardı. Alvar’da kürsüden ilk vaaz etmesine de o vesile olmuştu.</p>
				</div>
				<div class="_idFootnote" id="footnote-021">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-021-backlink">21</a></span>	Mesih Bey, sonradan Kazım Efendi’nin rüyayı tabir ettiğini söylüyor. “Varmış böyle bir zat ama bize nasip olmadı görmek” diyor Kazım Ağa. 1960’ta bir gazetede Üstad Bediüzzaman Said Nursi Hazretleri’nin vefat haberiyle beraber fotoğrafını gören Mesih Bey, rüyasında gördüğü Zat’ın o olduğunu anlayınca babası Ramiz Hoca’ya gösterir. “Benim rüyamda gördüğüm zat bu idi.” der. Ramiz Hoca da “evladım biz bilirdik onu.” diye cevap verir.</p>
				</div>
				<div class="_idFootnote" id="footnote-020">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-020-backlink">22</a></span>	Bu medrese, tavanı ahşap, küçük bir mekandı. Aşağı yukarı iki kilim boyu kadar bir yerde beş-altı insan bir arada kalıyorlardı. Hocaefendi kolunda bir sandık ile oraya gelmişti ve bütün eşyası bundan ibaretti. Hocaefendi’den 5 veya 6 yaş büyük olan Sadi Efendi, temiz ve mazbut bir insandı. Ancak yaşı çok gençti ve tecrübesizdi. Hocaefendi’yi Arapçaya en baştan başlattı. İki buçuk ay içinde <span class="italik_E">Emsile</span>, <span class="italik_E">Binâ</span> ve <span class="italik_E">Merah</span>’ı metin ezberleyerek okudu, daha sonra <span class="italik_E">İzhar</span>’ı bitirdi. <span class="italik_E">Kafiye</span> okutmaya lüzum görmeyerek ondan bir sene önce gelmiş talebelerle beraber <span class="italik_E">Molla Cami</span>’ye başlattı.</p>
				</div>
				<div class="_idFootnote" id="footnote-019">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-019-backlink">23</a></span>	Yıllar geçse dahi bu hicrana alışamadığını ifade eden Hocaefendi, dede ve ninesine bağlılığını şöyle anlatır: “Dedem ve ninem ne zaman aklıma gelse, yüreğimde bir kor tutuşur ve burnumun kemiği sızlar. Ama elden ne gelir. Realist olmak gerekiyor. Bu kadar sarsıntı geçirmem biraz da bizim aile fertlerinin birbirlerine çok aşırı tutkun olmasından kaynaklanmaktaydı. Şamil Dedem ki, benim hayatımın bir parçasıydı; Munise Ninem ki, onsuz yaşamak nasıl olur, hayal bile edemiyordum. Fakat şimdi her ikisi de hem de bir saat arayla vefat etmişti. Ben bu ızdıraba nasıl dayanacak, bu hicrana nasıl tahammül edecektim!. Bu ızdırap dolu sarsıntılı günler ne kadar sürdü bilmiyorum. Fakat epey bir zaman geçtiğini hatırlıyorum. Sonra istemeye istemeye Erzurum’a eski medreseme döndüm.”</p>
				</div>
				<div class="_idFootnote" id="footnote-018">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-018-backlink">24</a></span>	Hocaefendi, hem Erzurum’da hem de eğer orada ise Alvar’a geldiğinde Alvarlıyı ziyaret ediyordu. Böyle ziyaretlerinin birinde, Hazretin yanında eşraf ve zenginlerden sekiz-on kişi vardır. Onlara “Ben şimdi talebeme sorular soracağım; eğer hepsini bilirse onar lira vereceksiniz” der. Sonra da Molla Cami’den bazı sorular sorar. Bunlar Hocaefendi’nin hep bildiği yerlerdir. Rahat rahat cevap verir. Bunu Alvar İmamının bir kerameti olara değerlendirir. Sonra oradakiler kendisine onar lira verirler. Bir Reşad altınının yirmi lira olduğu o dönemde toplanan miktar iki yüz lira kadar olur. Bir insanın hacca gidebileceği kadar büyük bir paradır bu. Gözlerinde katarakt rahatsızlığı olduğundan ne kadar para biriktiğini göremez ve Hocaefendi’ye sorar. Miktarı duyunca kendine mahsus tebessümüyle “O para çok. Ben o parayı Osman Efendi’ye vereyim de Medreseye yiyecek alsın.” der.</p>
				</div>
				<div class="_idFootnote" id="footnote-017">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-017-backlink">25</a></span>	Hocaefendi, vefat ettiğinde dedesinin 100 yaşına yakın olduğunu söylüyor, torunu Salih Selimoğlu da 98 yaşlarında olduğunu ifade ediyor.</p>
				</div>
				<div class="_idFootnote" id="footnote-016">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-13.xhtml#footnote-016-backlink">26</a></span>	Hocaefendi bununla da yetinmeyip bir dilekçe yazarak Edirne müftülüğüne talip oldu. Ancak, Diyanet’ten gelen haber olumsuzdu bu sefer. Askerliğini henüz yapmadığı için müftü tayin edilemiyordu. Hâlbuki o sıralarda memuriyet alması da mümkün değildi çünkü nüfusa göre yaşı 17 görünüyordu. Hocaefendi 1938 doğumlu olmasına rağmen 1942 doğumlu yazılmıştı. Resmen memuriyet alabilmek için yaşını büyütmesi gerekti ve mahkemeye başvurdu. Babasının vaktinde kendisini yazdırmadığını beyan ediyordu. Bunun üzerine, o sırada Ortuzu’da imamlık yapan Ramiz Hoca Hasankale’ye mahkemeye çağrıldı. Yıllar önce nüfus memuruyla yaşadıklarını anlattı hakimlere “Doğrudur, o günkü nüfus memuru ismini kabul etmediği için kaydettiremedim” dedi. Fakat o sıralarda Hocaefendi yaşından daha küçük göründüğü için Edirne’deki hakim 1938 doğumlu olduğuna inanmadı ve 1941 yazdırdı.</p>
				</div>
			</div>
		</div>
	</body>
</html>