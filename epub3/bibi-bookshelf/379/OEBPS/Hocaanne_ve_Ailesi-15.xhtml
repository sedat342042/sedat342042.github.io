<html xmlns="http://www.w3.org/1999/xhtml">
	<head>
		<title>Hocaanne_ve_Ailesi-15</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Hocaanne_ve_Ailesi-15" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-52">Erzurum Yılları</p>
			<p class="ilk_harf"><span class="_idGenDropcap-1">R</span>efia Hanım’ın aklı Erzurum’da çıraklık yapan oğullarındaydı. Onların yalnız kalmasına gönlü razı değildi ancak orada bir ev kiralayacak durumları da yoktu. 1960’ta 27 Mayıs darbesinden sonraki dönemde ailenin yönünü kalıcı olarak Erzurum’a kaydıracak bir vefat haberi geldi. Refia Hanım’ın subay olan iki dayısından biri hayatını kaybetmişti. Refia Hanım sık görüşüp ziyaret edemese bile dayılarını seviyor, fotoğraflarını Kur’an’ının arasında muhafaza ediyordu. Bu dayısının çocuğu olmamış, eşi de daha evvel vefat etmişti. Dolayısıyla sahip olduğu mal mülk kardeşlerine kalmıştı. İşte bu mirastan bir ev de Refia Hanım’ın hissesine düştü. Refia Hanım, artık Erzurum’a yerleşmek istiyordu ancak eve para getirecek sadece iki küçük çocuğu vardı ve onlar da çırak olduğu için kazandıkları kendi masraflarını bile karşılamıyordu. Bu yüzden Ramiz Hoca imamlığa devam etmeye karar verdi. Küçüklerden Salih Bey’i yanında alıkoyup, diğer çocuklarıyla Refia Hanım’ı Erzurum’daki eve yerleştirdi. Salih Bey, babasının yalnız gittiği köylere kendisini götürme sebebini şöyle anlatıyor: </p>
			<p class="alinti_E">Ben hiç şikayet etmezdim. Ne varsa onu kabullenirdim. O yüzden babam tek gittiği köylere, Ortuzu’ya, Ügümü’ye yanında beni götürürdü. Cebime şeker doldurur yerdim, sapanla taş atardım, güvercin uçururdum. Ailenin en yaramazı bendim. Benden öbürlerine bir şey kalmazdı. Annem kızardı ama babam sadece gülerdi benim hallerime.</p>
			<p class="a_Paragraf">Mumcu mahallesinde bir buçuk sene kadar oturduktan sonra ağabeyi Abdürrezzak Efendi’nin isteği üzerine ev paylaşımı tekrar yapıldı ve Refia Hanım çocuklarıyla beraber Caferiye mahallesinde, kalenin hemen yakınında Kadıoğlu çıkmazındaki eve taşındı. Aile, 1974 yılına kadar burada yaşadı. Bu ev ilkine göre daha büyük olmasına rağmen çok kullanışlı bir planda yapılmamıştı. Dar, uzun bir avludan geçilerek giriliyordu. Etrafı tamamen kapalı, hiçbir yere cephesi yoktu. Pencereleri üstten (damdan) yapılmıştı. Eski usul yapılan bu evin kenarında bir hayvan ahırı vardı. Refia Hanım burayı kiler olarak kullanıyordu. Bunun üzerinde de seki denilen küçük bir oda vardı. Refia Hanım ve Ramiz Hoca burada torunlarına ve talebelerine Kur’an öğretiyordu. Bazen misafirler de burada ağırlanıyordu. </p>
			<p class="a_Paragraf">Bu evin çok bereketli bir havası vardı. Kısa sürede, sürekli misafir ağırlanan, âlim zâtların gelip gittiği bir mekan haline gelecekti. Hem Refia Hanım’ın köyünden, hem Korucuk’tan hem de diğer köylerden akraba ve tanıdıklar şehire geldikleri günlerde mutlaka bu eve uğruyorlardı. İşi uzun olanlar yatılı da kalıyordu. Refia Hanım, her geleni güler yüzle, muhabbetle karşılıyor, hemen sofra kuruyor, en güzel şekilde ağırlamaya çalışıyordu. Misafir ağırlamak onun için bir hayat tarzı haline gelmişti. Eve misafir gelmeyen gün mutsuz oluyordu adeta. Kendi ailesi ve misafirleriyle ilgilenirken bir taraftan da Kur’an öğretmeyi ihmal etmiyordu. Komşularıyla hemen irtibat kurup tanışmıştı. Kur’an bilmeyen çocukları ve kadınları derse çağırıyordu. </p>
			<p class="a_Paragraf">Refia Hanım ile talebelik yıllarında Hocaefendi’ye sahip çıkan Korucuklu Tayyibe Hanım’ın evleri birbirine yakındı. Tayyibe Hanım’ı çok seven Refia Hanım, sık sık ziyaretine gidiyor, onunla muhabbet ediyor, evladına yaptığı yardımlara karşı vefasını gösteriyordu. Maalesef ikisi arasındaki bu münasebet uzun süremeyecekti. Tayyibe nine 1960’ta vefat etti. Gene de ailelerin irtibatı hiç kopmadı. </p>
			<p class="a_Paragraf">Refia Hanım, artık delikanlılık yaşlarını süren oğullarına hürmet ediyor, isteklerini yerine getirmeye çalışıyordu. Onların geleceklerini oluşturma, iş sahibi olmaları adına elinden gelen gayreti gösteriyordu. Çocuklar genellikle ağır işlerde çalıştıkları için eve geldikleri zaman onları rahat ettirip dinlendirmeye çalışıyordu. Sabahları hepsinden önce kalkıyor, en erken gideni bile kahvaltısız dışarı göndermiyordu. Aynı şekilde akşamları da bütün çocukları eve gelmeden kesinlikle uyumuyordu. Zaten Erzurum gibi bir yerde yatsı namazından sonra dışarıda durmayı gerektirecek bir şey de olmuyordu ama o nadiren geç de gelseler ‘tecessüs’ anlamında soruşturmuyor, delikanlıların yüzüne bir şey söylemiyor, aradaki saygı mesafesini koruyordu. Bazı geceler, odasına çekildikten sonra kapı tıkırdayınca, eve kimin geldiğini anlamak için çıkıp ayakkabıları kontrol ederdi. Mesih Gülen, o günleri anlatırken annesinin kendilerine gösterdiği hassasiyeti şöyle ifade ediyor:</p>
			<p class="alinti_E">Erzurum’da evin önünde uzun bir avlumuz vardı. Gece geç saatte geldiğim halde sanki birisi ona haber verirdi. Daha kapıya yanaşmadan “Mesihim geldi.” der kapıyı açardı. Gecenin biri veya ikisi fark etmez, hep böyleydi. Ben kapının ziline dokunduğumu hatırlamam. Hep kendisi açar, beni karşılardı.</p>
			<p class="a_Paragraf">Ramiz Hoca Ortuzu Köyü’nde iki yıl kadar yalnız kalıp imamlık yaptıktan sonra o da Erzurum’a ailesinin yanına geldi. Bir sene burada vakit geçirdi, ancak çalışmak da istiyordu. Erzurum’a yakın Ügümü Köyü’ne imam olarak gitti. Arada ailesinin yanına gelip giderek iki sene de burada vazife yaptı. Sonrasında Ramiz Hoca nihayet evine dönecek ve bundan sonra da ailesinden ayrılıp imamlık yapmaya gitmeyecekti. </p>
			<p class="a_Paragraf">Medresede sarf, nahiv, <span class="italik_E">Mülteka</span> gibi dersleri okuyan Sıbgatullah Bey, bir taraftan da tamirciliğe devam ediyordu. “Sen Allah’a ne kadar yakınsan o da sana o kadar yakındır, diyor ya Hocaefendi. Ben okumaya çok yakın durmadım o da bana semeresini vermedi. Okuduğum halde bir şey anlamadım.” diyor o günleri anlatırken. Oğlunun çalışmaya merakını gören Ramiz Hoca, onu bir motor tamircisine teslim etti. Haftalık 5 lira veren ustası günde 25 kuruş ekmek parasını da kesiyordu. Ailesinin henüz Erzurum’dan ev tutmadığı dönemdi. Sıbgatullah Bey medresede kalmaya devam edebilmek için arkadaşlarına böyle bir iş yaptığını söylememişti. Her günün sonunda kirli elbiselerini dükkanda çıkarıyor, yıkanıp temizleniyor; okuyormuş gibi temiz elbiselerini giyiyordu. Ustası onun bu gayretinin sebebini anlamış, dükkana sabun bile almıştı. Sıbgatullah Bey’in daha çocukluğunda Alvar’da traktör kullanmışlığı vardı. O tamirhanede, tamir ettiği arabaları denerken şoförlüğü de öğrendi. Askere gitmeden ehliyetini aldı. </p>
			<p class="a_Paragraf">O dönemde bir kere de Edirne’ye Hocaefendi’yi ziyarete gitti. Ailesine haber vermemişti. Trenle önce İstanbul’a inmiş, Sirkeci’den Edirne’ye devam etmişti. Hocaefendi, Üç Şerefeli Cami’nin penceresinde kalıyordu. Kardeşini yatıracak başka yeri yoktu. Bir gece pencerede onu yatırıp kendisi dışarıda durdu. Ertesi gün telefonla Erzurum’u aradı. Babasını belli saatte postaneye çağırıp kardeşinin yanında olduğunu haber verdi. Refia Hanım’ın oğlunu çok merak ettiğini, sürekli ağladığını söylemişti Ramiz Hoca. Hocaefendi annesinin üzülmesine dayanamazdı. Hemen ilk trenle kardeşini göndermeye karar verdi. Hayatı boyunca Hocaefendi’nin sözünü hiç kırmadıklarını ifade eden Sıbgatullah Bey o günü şöyle anlatıyor:</p>
			<p class="alinti_E">“Ben sana tren bileti alayım. Direk gideceksin ama değil mi?” dedi. “Sen alırsan giderim.”, dedim. Ama direk tren yok. Sirkeci’ye kadar. Haydarpaşa’dan yeni bilet almak lazım. Tren gece kalkacaktı. “Sana bir yemek yedireyim yolcu olacaksın” dedi. Edirne’yi baştan başa gezdik. Orada olmaz burada olmaz… Geldik yine Üç Şerefeli Cami’nin yanına. “Bari iki somunla biraz peynir al.” dedim. “Sana yemek yedirecektim ama hepsi içkili o lokantaların.” dedi. Ben ne anlarım. Bir gün evvel tek başıma yemiştim oralarda. Bakkaldan iki somun, domates, beyaz peynir alıp geldik, kuzey revaklardan birine oturup yedik. Yürüyerek beni istasyona getirdi. Direk bilet yokmuş Erzurum’a. 24 liraymış Haydarpaşa’dan, “Sana bilet alayım.” dedi. “Benim param var.” dedim. Vardı gerçekten. Yine de bilet paramı verdi, maksadı beni bağlamak. Sirkeci’de indim. Bilet parası cebimde. Kalsam mı, diye düşündüm ama kalamadım. Haydarpaşa’ya geçtim vapurla. Döndüm Erzurum’a. Onun sözünü tuttum. Anamın gözyaşları durdu. </p>
			<p class="a_Paragraf">Sıbgatullah Bey, ziyarete giderken Hocaefendi’ye hediye olarak fermuarlı bir cüzdan almıştı. 30 sene bunu muhafaza eden Hocaefendi, yıllar sonra oğlu Mazhar Gülen’e ‘babanın hatırasını sakla’ diyerek o cüzdanı hediye edecekti. </p>
			<p class="a_Paragraf">Askere gitmeden bir sene evvel Atatürk Üniversitesi çiftliğinde traktör şoförlüğü yapan Sıbgatullah Bey, Jandarma olarak iki buçuk sene askerlik yaptı. Dönünce hemen iş bulamadı. Farklı yerlerde çalışmayı denedi, olmadı. Refia Hanım oğlunun bu durumuna çok üzülüyor, bir hal çaresi arıyordu. Erzurum’a ilk geldikleri zaman oturdukları Mumcu mahallesinde bir mevlit cemiyetinde tanıştığı hanım geldi aklına. Eşinin üniversitede baş şoför olduğunu söylemişti. Bir gün eski mahallesine gitti ve o hanımı buldu, oğlunun işsiz olduğunu anlattı. Eve dönünce de ilk fırsatta oğluna o şoförün ismini vererek görüşmesi için üniversiteye gönderdi. Fakat böyle bir görüşmeye gerek kalmadan şoförlükte iyi olduğu için hemen işe alındı. </p>
			<p class="a_Paragraf">Mesih Gülen ise Erzurum’a ilk geldiğinde bir matbaada çırak olarak işe başlamıştı. Eli sıkı bir ustası vardı. İyi ücret vermese de Mesih Bey sesini çıkarmadan gayet ciddiyetle işini yapıyordu. O süreçte yaşadığı bir hadise Ramiz Hoca’nın vefa anlayışını ve emeğe saygısını göstermesi bakımından önemlidir. Mesih Bey bunu şöyle anlatıyor:</p>
			<p class="alinti_E">O ilk ustamın yanında çalışırken başka bir matbaa sahibi gelip benim çalışmamı pencereden seyretmiş. Yaptığım işi görünce bana çok cazip bir teklif yaptı. O zaman 70 lira maaş alırken 350 lira maaş teklif etti. Ben de kandım gittim. Babam duymuş bunu. Geldi, bana iyi bir nasihat etti. Tabiri caizse iyice fırçaladı. “Sana bir sanatı öğreten adamı sen dünya malına nasıl satarsın?” dedi. Bunun üzerine gittim, ustamın elini öptüm, tekrar yanında işe başladım. O da maaşıma biraz zam yaptı. Ben böyle bir babanın evladı, böyle nasihat almış bir insanım.</p>
			<p class="a_Paragraf">İlkokula Ortuzu’da başlayıp Erzurum’da bitiren kardeşi Salih Bey’in dersleri çok iyiydi. Öğretmeni subay okuluna gitmesini istiyordu. Ramiz Hoca ile konuşup ısrar etti ama ‘bize yakışmaz ‘ dedi Ramiz Hoca. Salih Bey babasının karşı çıkmasını “Çünkü o zamanlar askeriyeye dindar, hacı, hoca çocukları gitmez de başka türlü yaşayan insanların çocukları gider gibi bir anlayış vardı.” diyerek açıklıyor. Hevesi olmasına rağmen okula devam edemeyen Salih Bey de bir zanaat öğrenmek için çıraklığa başladı. İlk olarak bir terzi yanında altı ay kadar çıraklık yaptı fakat babası terzi olmasını istemedi. Çünkü terziler çalışırken ayak ayak üstüne atıyorlardı. “Berber olayım.” deyince de “Âlemin bitini piresini sen mi temizleyeceksin?” diyerek itiraz etti. Böylece ona da ağabeyi Mesih Bey gibi matbaadan başka çare kalmadı. </p>
			<p class="a_Paragraf">Salih Bey’in bu sıralarda başlayan bir de İstanbul macerası var ki, anne babasının son derece üzüldüğü bir dönem olarak anlatılmaktadır. 1963’te 14-15 yaşlarında iken ailesinden habersiz otobüsle İstanbul’a akrabalarının yanına gider Salih Bey. Bir şekilde Erzurum’dan çıkmak, daha iyi bir iş bulmak istemektedir. Yaptığı en iyi iş matbaacılık olduğu için ilk olarak Babıali’ye uğrar ve oradaki matbaalarda çıraklık yapar. Bu sürede Tarlabaşı’nda Rumların terk ettiği boş evlerden birinde kalmaktadır. Refia Hanım oğlunun ardından sürekli ağlar, nasıl olduğunu bilmek ister, yalnız yaşamasına gönlü razı olmaz. Ardından Ramiz Hoca’yı İstanbul’a gönderir. Ramiz Hoca oğlunun nasıl bir ortamda yaşadığını, nerede çalıştığını kontrol eder. İlla ki dön demez ama annesinin ağladığını, dönmesini istediğini anlattır ona. Salih Bey’in ise dönmeye niyeti yoktur. Birkaç yıl buralarda çalışan Salih Gülen o günleri şöyle anlatıyor:</p>
			<p class="alinti_E">O dönem dürüst bir Ermeni ustam vardı. Kadem matbaasında çalıştım bir süre. ‘Biz küçük bir yeriz, senin hakkını veremiyoruz, büyük yerde daha çok kazanman lazım’ dedi ustam. Ayrıldım. Kekeme bir çırağım vardı. Çok zeki, kalbi temiz bir çocuktu. Sabah gelip ‘Salih usta bu gece babanı rüyamda gördüm’ dediği zaman ben kapıya bakar beklemeye başlardım. Aynı gün babam gelirdi. Beni yoklar akrabaları dolaşır, dönerdi…</p>
			<p class="a_Paragraf">Hasbi Bey kaynak atölyesinde çalışıyordu. Ustası nereden iş alırsa oraya gidiyor, işin bitimine kadar, bazen aylarca dışarıda çalışıyorlardı. Kars Sarıkamış civarında Rus hududunda gözetleme kuleleri yaptıkları dönem ailesinden üç ay ayrı kalmıştı. İş bitip dönünce dükkanda devam ediyordu. Askere gidene kadar böyle devam etti hayatı. Hasbi Bey’in askere gitme macerası da ayrı bir hadisedir. Çünkü nüfus kaydı yoktu. İlkokula giderken okula kaydı nüfus kağıdı olmadan yapılmış, diploma almamış, çıraklıkta da kayıtsız çalıştığı için sigorta vs. için nüfus cüzdanı ihtiyacı hiç olmamış. Ta askere gidene kadar bu böyle devam etmiş. İzmir’de vefatından birkaç ay önce hasta yatağında görüştüğümüzde askere gidişini şöyle anlatmıştı: </p>
			<p class="alinti_E">Benden önce Nidai olmuş, ölmüş. Nüfustan düşürmemişler. Sıbgat abim askerdi. Mesih abim de Salih’i almış, Diyarbakır’a götürmüş, orada matbaada çalışıyorlardı. Evde babamın yanında erkek bir ben varım. Polise her gün gidiyor asker kaçağı diye. Benim alnımda mı yazıyor Hasbi veya Nidai. Ben oldum Nidai, giderim askere, dedim. Nidai’nin nüfusu kaybolmuş evde. O kolay, dedim. Karayollarında çalışıyordum. Şefin hanımı savcı idi. Ona söyledim. Bir fotoğraf getir, muhtardan yazı getir diye tarif etti. Ertesi gün nüfus kağıdımı verdiler. Askerlik şubeye gittim. ‘Ben Nidai, askere gideceğim günüm geçmiş niye haber vermiyorsunuz?’ diye bir de üste çıktım. Öyle gittim askere.</p>
			<p class="Baslik_2" id="_idParaDest-53">“Sen Fethullah mısın?”</p>
			<p class="a_Paragraf">Fethullah Gülen Hocaefendi, askerlik emri gelince ailesini görmeye gelmeden Edirne’den direk Ankara’ya geçti. 10 Kasım 1961 günü Mamak’ta askerliğe başladı. Muhabere alayı 1. tabur 1. bölükteydi. Alayın 40 kişilik mescidinde Cuma günleri hutbe okuyor namaz kıldırıyordu. Mamak’ta sekiz ay kaldıktan sonra askerliğinin geri kalan kısmı için İskenderun’a gitti. Askerlik görevini yaparken Merkez Camii’nde vaazlar verdi. Kürsüye askeri kıyafetin üzerine giydiği cübbeyle çıkıyordu. Memleketi Erzurum’da ‘Edirneli hoca’ denilirken burada ‘asker hoca’ diye tanınmıştı. Askeriyede vazifesi telsizcilikti. ‘Diğer askerler düzeyinde askerlik yapmıyorum, bana helal olmaz’ diyerek askeriyenin yemeğini yemiyordu. Vücudu dayanamaz haldeydi. 1962 sonlarında hastalandı. Uzun süre hastanede yattı. üç ay hava değişimi izniyle Erzurum’a geldi. </p>
			<p class="a_Paragraf">Evden ayrılalı dört sene geçmişti. Tam büyüme, fizyonomik olarak değişme çağında gittiği için sima olarak epeyce farklılaşmıştı. Hastalık da bünyesini zayıf düşürmüştü. Caferiye mahallesindeki çıkmaz sokakta bulunan eve ilk kez geliyordu. Kendisine gönderilen mektuplardan adresi öğrenmiş, geleceğini kimseye haber vermemişti. Onu gören mahallenin çocukları ‘asker geliyoor’ diye ailelerine haber verdiler. Hocaefendi’nin çaldığı kapıyı Refia Hanım açtı. Elinde çantasıyla karşısında duran genç adamı tanıyamadı önce. Dikkatle yüzüne baktı. Sonra “Sen, o musun, Fethullah mısın?” diyebildi. Boynuna sarıldı evladının. Hocaefendi, annesinin ellerine sarılıp öptü. </p>
			<p class="a_Paragraf">Hocaefendi değiştiği gibi kardeşleri de geçen zaman zarfında değişmişti. Zaten az konuşan Mesih Bey, ağabeyi gideli hepten içine kapanmış, konuşmayı unutmuştu adeta. Sorulara tek kelimeyle veya sadece başıyla işaret ederek cevap veriyordu. Nurhayat Hanım evlenmiş, ablasının yokluğunda küçük yaşta olgunlaşan tavırlarıyla Fazilet, genç bir hanım olmuştu. İlkokula başlayan Kutbeddin Bey ağabeyini hiç hatırlamıyordu. İlk defa o gün askerden izne geldiği zaman görüyordu sanki. Oysa ismini bile ağabeyi vermişti. O gelişinde dört ay Erzurum’da kalan Hocaefendi, ramazanın da yaşandığı o süre içinde çeşitli camilerde vaaz verdi. İskenderun’a döndüğü zaman da Cuma günleri camide vaaz ediyordu. Ramiz Hoca imkan buldukça Hocaefendi’yi ziyaret için İskenderun’a gidiyor, o süre içinde bazen otelde bazen dayısının evinde kalıyordu. Bir defasında gelişi bayrama rastlamıştı. Bayram vaazına çıkan Hocaefendi cemaat arasında babasını ve tanıdığı arkadaşlarını göremeyince şaşırmıştı. Onların bir gece önce tutuklandıklarını bayram namazından sonra öğrendi. Ramiz Hoca, akşam, dayı kızlarının açık tarzda giyinmelerinden rahatsız olmuş, Hocaefendi’nin de tanıdığı birinin evine gelmişti. Hocaefendi’nin de orada bulunacağı hesap edilerek eve baskın düzenlenmiş ve herkes tutuklanmıştı. Asıl maksad Hocaefendi’yi Risale-i Nur okurken suçüstü (!) yakalamaktı. Babasının hâkim sorgusunda yöneltilen suallere gayet metin ve cesurca cevaplar verdiğini gören Hocaefendi rahatlamıştı. Beraber dışarı çıktıklarında Ramiz Hoca her zamanki kıvrak zekasıyla bir nükte daha yapacaktı: “Yağmurdan kaçtık doluya tutulduk!” </p>
			<p class="Baslik_2" id="_idParaDest-54">“Benim başım gaye-i hayalime bağlı”</p>
			<p class="a_Paragraf">Refia Hanım, 1963’te askerliğini bitirip eve gelen Hocaefendi’yi artık bir yere bırakmak istemiyordu. Dört senelik hasret çok dokunmuştu. Erzurum’dan evlendirmek için bu kadar ısrar etmesinin sebeplerinden biri de belki buydu. “Oğul, hayatta iken senin başını da bağlayalım. Bana bir şey olsa sen ne yapacaksın? Evlenmezsen çok üzülürüm, sana küserim, ağlarım, hasta olurum.” diyor, Erzurum’dan ayrılmaması için elinden gelen her çareye başvuruyordu. Fakat Hocaefendi, Erzurum’u çok sevmesine rağmen yüreğine taş basıp ondan ayrılmaya mecbur olduğunu düşünüyordu. Edirne’ye veya başka bir yere mutlaka gitmek istiyordu. Ramiz Hoca, Refia Hanım kadar ısrar etmiyordu evlilik konusunda fakat ablası ve amcası Enver Bey de Hocaefendi’ye mutlaka evlenmesi gerektiğini söylüyordu. Nihayet Hocaefendi annesiyle amcasının da olduğu bir mecliste şunları söyledi: “Benim başım gaye-i hayalime bağlı. Bir de siz ayaklarımı bağlayacak olursanız, ben de artık hareket edemem ve yıkılır kalırım.” Bunun üzerine amcası keramet niteliğinde şu karşılığı verdi: “Bak oğlum. Sana bir teklif de 30’una geldiğinde yapılır. O zaman da kabul etmezsen, artık bir daha da bu iş hiç olmaz.” Hakikaten Hocaefendi 30 yaşında iken İzmir’de, çok sevdiği, çok hürmet ettiği birisi, münasip gördüğü birini bulur; hatta, razı edeceği ümidiyle aileye de söz verir. Fakat, Hocaefendi şiddetle karşı çıkar. Refia Hanım, Hocaefendi’nin yanında evlilik sözünü bir daha diline almasa bile, yakınlarına ‘Ah ne olur o da evleneydi çocuklarını göreydim.’ diyerek üzüntüsünü ifade edecektir. </p>
			<p class="a_Paragraf">Hocaefendi, hizmete gitmek söz konusu olduğunda ailesinin kalması yönündeki ısrarlarına karşın nasıl kararlı durduğunu şöyle anlatır: </p>
			<p class="alinti_E">Babam beni dizinin dibinde oturtmayı çok arzu etti. Onun kadar saygı duyduğum annem de... ne var ki her ayrılırken elini öptüm, ayaklarına eğilircesine elini öptüm. Ve ayrıldım bildiğimi yaptım. Hizmet dedim bildiğimi yaptım. Hiçbir şey demedim, rencide etmedim. Gitme, hizmet etme, demediler belki ama, burada kal, alem ölürse sen de öl, alem çile çekerse sen de çek… Mesela bir gün yemek yemedim. Oturdum, gırtlağımda düğümlendi kaldı. İki gün yemedim. Üçüncü gün bu defa annem doldu. “Abe evladım” dedi, “yapma böyle. Gideceksen git hizmet et.” dedi.</p>
			<p class="a_Paragraf">Hocaefendi, askerliğinden sonra 1964 yazına kadar yaklaşık bir sene kaldığı memleketinden bu duygularla ayrılıp Edirne’ye döndü. Yeni görevi küçük bir caminin ikinci hocalığıydı. 4 Temmuz 1964’te göreve başladı. 31 Temmuz 1965’te Kırklareli vaizi olarak tayin edildi. 65-66 döneminde Kırklareli Hızırbey Camii’nde vaazlar verdi. sekiz ay Kırklareli’de kaldı. 1966 Şubat ayında yirmi günlük izne ayrıldı. Kırklareli’den de ayrılmanın zamanı geldiğini düşünerek Ankara’ya gidip Diyanet İşleri Başkan Vekili Yaşar Tunagür’ü ziyaret etti. Daha önce İzmir vaizi olarak görev yapan Tunagür, Hocaefendi’yi İzmir’e tayin etti. Böylece Hocaefendi, 28 yaşında İzmir vaizi ve Kestanepazarı Camii yurdunun müdürü olarak İzmir’e geldi. altı ay müdür odasındaki koltuğun üzerinde uyudu. Daha sonra caminin bahçesinde kendisi için yapılan dört metrekarelik tahta bir kulübeye yerleşti. 12 Mart 71 muhtırasına kadar beş yıl boyunca yurtta müdür, camide vaiz, kampta yönetici, kahvehanede konuşmacıydı. </p>
			<p class="Baslik_2" id="_idParaDest-55">“Gelinim töreli olsun” </p>
			<p class="a_Paragraf">Hocaefendi evlenmeyeceğini kesin olarak ailesine bildirmiş, hatta bir mektubunda “Ben sıramı Sıbgatullah’a verdim. Evlensin, gelin de anneme yardım eder.” demişti. Hocaefendi’den ümidini kesen Refia Hanım, onun dediği gibi ikinci oğlu Sıbgatullah Bey’i evlendirmek için araştırmalara başladı. Sıbgatullah Bey de evlenme planı yapmıyordu ama Hocaefendi kadar da kesin itiraz etmemişti. Zaten Refia Hanım artık onu dinlemeyecekti. Sıbgatullah Bey evin büyük oğlu olarak ev işlerinde annesine çok yardım etmiş, hamur açmaya kadar her türlü işi yapmıştı. Refia Hanım ondan bahsederken “Sıbgat benim kızım gibiydi” demiştir. Evlenince onun yükü de hafiflemiş olacaktı. </p>
			<p class="a_Paragraf">Erzurum geleneğine göre, gelin arayan hanımlar, genç kız olduğunu bildikleri evlere günün makul bir saatinde görücüye giderlerdi. Randevu almaya gerek yoktu. Ziyaretler ‘çat kapı’ yapılır, evin durumu, derli toplu olması, ailenin yaşam tarzları, genç kızın oturup kalkması, yürüyüşü, konuşması, misafire ikramı, el becerileri tetkik edilirdi. O yıllarda mazbut yaşayan ailelerin oğulları evlenecekleri kızları kendileri seçmez, belki ailesi karar verdikten sonra uzaktan görmesi sağlanırdı. Kızların böyle bir şansı da yoktu. Çoğunlukla nişanda veya nikahta görürlerdi evlenecekleri erkekleri. Fakat aileler birbirini çok iyi araştırır, çevre referansları önemsenir, büyükler ona göre karar verirdi. Her aile, kendine uygun bir aile ile akrabalık bağı kurmaya çalışırdı. Evlilik şansa bırakılmaz, ‘geçinemezlerse ayrılırlar’ düşüncesi akıllara gelmezdi. Herhangi bir sıkıntı halinde aile büyükleri devreye girer, orta yolu bulmaya çalışırlardı. Akrabalık kurmak çok önemsendiği için sadece bir kızla bir oğlanın evlendiği düşünülmezdi. </p>
			<p class="a_Paragraf">Refia Hanım da hem oğluna hem de kendi ailesine yakışan, ‘töreli’ bir aileden gelin almak istiyordu. Bunun manası, iyi terbiye almış, mahremiyeti bilen, tesettürüne dikkat eden, namazlı abdestli, geniş aile içinde uyumlu geçinebilecek, saygılı bir gelin demekti. İlk gelinini bulmak için de tanıdığı hanımlara oğluna kız baktığını söylemeye başladı. Tavsiye edilen evlere gidiyor, fakat ya aileyi ya kızını beğenmiyordu. Epeyce aileyi tanımış, her gün bir yere gitmekten yorulmuştu. </p>
			<p class="Baslik_2" id="_idParaDest-56">“Mükafatımı ver Allah’ım!”</p>
			<p class="a_Paragraf">Mükafat Hanım’ın babası Şerafettin Hoca, Erzurum’un köylerinde imamlık yapmış, hafız yetiştirdiği için de köylüler arasında çok sevilmiş bir hocaydı. Bütün gününü caminin yanındaki küçük medresede talebelerinin başında geçirirdi. Hem köyün küçük çocuklarına Kur’an öğretir, ezber yaptırır, hem de civar köylerden yatılı gelen talebeleri hafızlığa çalıştırırdı. Ailesi caminin yanına yapılan imam evinde kalıyordu. Eşi Ulviye Hanım, kendi evi ve çocuklarının bakımıyla uğraşıyor, hayvan besliyor, evin süt yoğurt peynir gibi ihtiyaçlarını karşılıyordu. Bir taraftan da medresede yatılı kalan talebelerin ihtiyaçlarıyla ilgileniyor, çamaşırlarını yıkıyor, evinde ne pişirirse onlarla paylaşıyordu. Hoca evi olduğu için misafiri de çok oluyordu.</p>
			<p class="a_Paragraf">Şerafettin Hoca, imamlık yapacak, hafız yetiştirecek kadar eğitimli bir insandı ancak ilim tahsilini çok seviyor, Erzurum’a gidip daha yüksek tahsil yapmak istiyordu. Yıllar önce Erzurum’dan küçük bir ev almıştı. Bu evde kalıp ders almayı planlıyordu. Oysa Ulviye Hanım’ın Erzurum’a gitmeye gönlü pek yoktu. Köylüler de çok sevdikleri hocalarının ayrılmasına razı olamıyordu. Ona, ‘bizi, çocuklarımızı bırakma’ diye ısrar ettiler. Şerafettin Hoca kararından vaz geçmek zorunda kaldı ve Kümbet Köyü’ne döndü. Burada 2.5 yıl daha göre yaptı. 38 yaşında sağlıklı bir insandı ancak bir sabah rahatsızlandı. Göğsü ağrıyordu. Sabah namazına gidemedi. Aynı gün içinde ruhunu Rahman’a teslim etti. Kardeşleri gelip cenazesini kendi köyleri Mahanda’ya götürmek isteyince Kümbet halkı buna izin vermedi. Köyde Ahmet Baba denilen bir zatın ziyaret yeri vardı. Çok sevdikleri hocalarını onun yanına defnettiler. Halen ayakta olan bu makamda Ahmet babayı ziyaret edenler merhum Şerafettin Hoca’yı da ziyaret etmektedir. </p>
			<p class="a_Paragraf">Ulviye Hanım, en büyüğü 13 yaşındaki Mükâfat olmak üzere dört çocuğuyla yalnız kaldı. Babasının yardımıyla bu köyde sahip olduğu hayvanları satıp Erzurum’a göçtü. Zaten oturacak evi vardı. Bir ev daha alıp kirasıyla çocuklarını geçindirmeye çalıştı. Şerafettin Hoca, 4 sene askerlik 16 sene imamlık yapmıştı ancak devlet memuru olmadığı için vefatından sonra geride kalan ailesine maddiyat anlamında bir şey bırakamamıştı. Bıraktıkları ise para ile ölçülemeyecek kadar değerliydi: Saygın bir isim, itibar ve İslam üzere terbiye edilmiş evlatlar. </p>
			<p class="a_Paragraf">Evlendikten sonra dört sene askerlik yapan Şerafettin Bey’in ilk evladı, ancak evliliklerinin yedinci senesinde dünyaya gelecekti. ‘Allah bize onu mükafat verdi’ diyen Ulviye Hanım kızına da bu ismi uygun gördü. Mükafat Hanım, ilkokula gidememiş, babasından Kur’an dersleri almış, hatim etmişti. Evin büyük kızı olduğu için annesine her konuda yardım etmesi gerekmiş, hafızlık çalışmaya vakti olmamıştı. Okuma yazmayı sonraki yıllarda çocuklarının ilkokul fişlerinden kendi çabalarıyla öğrendi. Erzurum’da annesiyle beraber Cuma günleri ‘hacı anne’ diye bilinen bir hanımın evine sohbet dinlemeye gidiyorlardı. Mükafat Hanım burada toplanan hanımlara Kur’an da okuyordu. Refia Hanım da kızları Nurhayat ve Fazilet hanımlarla beraber aynı eve gelmiş, uzaktan kendisini görmüştü. Refia Hanım’ın gelin aradığını öğrenen hacı anne, Mükafat Hanım’ı önerdi. Görücüye gitmek için evden çıkmadan önce namaz kılan Refia Hanım “Ya Rabbi, mükafatımı ver artık, aramayayım daha.” diyerek dualar etmişti. Kızlarını alıp Ulviye Hanım’ın evine vardılar. Evi, annesini, kızını çok beğenmişti. Sohbet sırasında “kızımızın ismi nedir?” diye sorunca “hoca hanım kızım Mükafat” diye cevap verdi Ulviye Hanım. Aldığı cevaba çok sevinen Refia Hanım “Şükürler olsun Rabbim benim Mükafatımı verdi.” diyerek sevincini ifade etti. Eve gelince de eşine ve çocuklarına çok beğendiği gelinini anlatırken aynı şekilde “Rabbim Mükafatımı verdi.” diyordu. </p>
			<p class="a_Paragraf">Mükafat Hanım’ı daha evvel birçok isteyen olmuştu ancak annesi ‘Babası onca hafız yetiştirdi. Ben de kızımı hafıza vereceğim. Onun babasının dünya malında gözü yoktu. Zengini ne yapayım.’ demekteydi. Sıbgatullah Bey hafız değildi ama Refia Hanım oğlunu tanıtırken “benim oğlum şimdi bir köye imam olur” demişti. Ulviye Hanım’a da tanıdıkları, Fethullah Gülen Hocaefendi’yi kast ederek, ‘oğullarının biri Kırklareli’nde imamlık yapıyor’ diye bilgi vermişlerdi. Damat adayını görelim, bile demiyorlardı. Ulviye Hanım, tek başına karar vermiş olmamak için, aileyi kendi kardeşine yönlendirdi. Dayısı sonraları Mükafat Hanım’a o günü şöyle anlatacaktır: “Ramiz Hoca geldi, kapıdan geçti. İçimden bir şey kaynadı. Daha önce gönderdiklerine hiç böyle olmamıştı, ‘bacım beni niye oyalıyor’, derdim. Ramiz Hoca’yı görür görmez kararımı verdim.”</p>
			<p class="a_Paragraf">Ulviye Hanım, ‘kızımı vereceğim, aileyi soruştursanız’ diye çevresiyle konuşmaya çekiniyor, haya ediyordu. Bir gün kendi köyü Mahanda’ya Korucuk’tan gelin gelen bir hanımı gördü. “Şamil Ağalar, Ramiz hocalar nasıl insanlardır, bizim kızı istiyorlar”, deyince, bu hanım “Sen ne diyorsun, hiç durma ver, büyük gelin bizim köyde bir tanedir.” diye cevap verdi. Ulviye Hanım kalbi mütmain olarak kızını bu aileye gelin etmeye karar verdi. 16 yaşında nişanlanan Mükafat Hanım, Sıbgatullah Bey ile evlenmeden önce hiç görüşüp konuşmamıştı. Sıbgatullah Bey’e de “seni nişanladık” demişlerdi, o kadar. Ancak, nişanlısının bir ayağı topalmış, diye söylenti çıktığı için Ulviye Hanım üzülüyordu. Kardeşlerinden rica edip damadını getirmelerini istedi. Sağlıklı olduğunu görünce de memnun oldu. </p>
			<p class="Baslik_2" id="_idParaDest-57">Gelenek ve yaşam tarzı hassasiyeti</p>
			<p class="a_Paragraf">Mükafat Hanım’ın, istenmesi, nişanı, düğün hazırlıkları gibi mevzular, hem ailenin anlayışının hem de o devirde mümince yaşama tarzı deyince ne anlaşıldığının tespiti bakımından önemlidir. Mesela bir genç kızın nişanlısının evine gitmesi uygun görülmezdi. Bu yüzden Mükafat Hanım, yaşayacağı evi ancak gelin geldiği gün görebilmişti. Hatta gelinlik diktirmek için gittiği terzinin onların evine yakın olmasından bile utandığını söyler. Erkek tarafı ise ilk gelinlerini fırsat buldukça ziyaret ediyordu. Refia Hanım, iki üç haftada bir küçük oğlunu veya kızlarını yanına alıp gelinini görmeye gidiyordu. Ramiz Hoca, köyden Erzurum’a geldiği haftalarda mutlaka küçük de olsa bir hediye alıp gelinini ziyaret etmekteydi. Hocaefendi de bir keresinde babasıyla ziyarete gelmiş, nişan hediyesi getirmişti. O günü hatırlayan Mükafat Hanım “Onun gibi büyük bir adamın evimize gelmesi bizim için çok büyük gururdu.” diyor. </p>
			<p class="a_Paragraf">Mükafat Hanım evlenirken babası vefat edeli üç yıl olmuştu fakat onun ifadesiyle “sanki o gün ölmüş gibi” hissediyorlardı. O yüzden düğün gibi mutlu bir gün olsa bile hüzün havası hakimdi. Kimsenin oyunda, eğlencede hevesi yoktu. Fakat Refia Hanım, ilk gelini olduğu için çok özeniyor, hediye, takı, eşya, ikram gibi konularda yörenin âdetlerine göre ne gerekiyorsa yapıyordu. Kına gecesi kız evinde, düğün bahçeli bir mekanda yapıldı. Kur’an ve mevlid okundu, ilahiler söylendi. Bilinen manada bir müzik eğlencesi tertip edilmedi. Misafirlere düğün yemeği (velime) ailenin oturduğu evde verildi. Refia Hanım 1966’da ilk gelinine kavuşmuş, 53 yaşında kayınvalide olmuştu. </p>
			<p class="a_Paragraf">Ulviye Hanım, daha nikahtan önce Refia Hanım ile kızıyla ilgili hassasiyet gösterdiği noktaları konuşmuştu. Her iki tarafın da ölçüleri ve beklentileri maddiyattan ziyade, dinin emirlerine göre yaşama imkânlarıyla ilgiliydi. Ulviye Hanım, kızının evdeki bütün erkeklerin yanında yaşmaklanacağını, yani yüzünü örteceğini ve hiçbirine sesini duyurmayacağını söyledi. Kızına da “Yaşmaklı gelin iyidir. Gelin büyümez kayın büyür.” diyerek durumu izah etti. Bu o devrin yöresel bir geleneğiydi. Gelinler kayınpeder ve kayınbiraderleriyle konuşmaz, onların yanında yüzünü açmazlardı. Bunun üzerine Refia Hanım, bari Kutbeddin’le konuşsun, o hem yengesini çok seviyor, hem de dışarıdaki işlere gönderiyoruz, diye ev hayatını kolaylaştırıcı bir adım attı. Bölgede herkesin bildiği “kayın büyür gelin büyümez” sözü, küçük de olsa kayınbiradere karşı gelinin konumunu göstermesi bakımından önemlidir. Nitekim, Mükafat Hanım, vefatına kadar 10 sene aynı evde yaşadığı kayınpederi Ramiz Hoca ile bir kere bile konuşmamış, ona hitap etmemiş, ‘nasılsın, hoş geldin’ gibi ifadeler kullanmamış, daima yüzünü örtmüştür. Ancak, bir şey isterse getirmiş, söylediğini yapmış, hizmetini görmüştür. “Emrine kurban olayım eski âdet işte, kaynata baba yerine oysa, ama utanırdık konuşmaya.” diyor Mükafat Hanım. </p>
			<p class="a_Paragraf">Yine dinî bir gereklilik olmasa da geleneklere göre yeni gelin evdeki kendinden büyük hanımlarla da konuşmazdı. ‘Gelinlik etme’ denilen bu suskun geçen günlerde, gelin edebinden söze karışmaz, yalnız işine bakardı. Kayınvalide iş buyurur, gerekirse bir şeyler sorardı. Kayınvalide gelininin kendisiyle konuşması için küçük bir hediye alır ‘hadi artık konuş benimle’ derdi. Nitekim Mükafat Hanım da, kayınvalidesiyle ilk bir-iki ay konuşmaya çekinmişti. Aynı şekilde büyük görümcesi Nurhayat Hanım’la da konuşmuyor, sadece evdeki görümcesi Fazilet Hanım’la rahat sohbet ediyordu. Nihayet bir gün Refia Hanım, gelinine bir hediye alıp artık konuşmasını istedi. Sonraki günlerde Nurhayat Hanım da küçük bir hediye sunup gönül alarak kendisiyle konuşmasını rica etti. </p>
			<p class="a_Paragraf">Sıbgatullah Bey’in evlendiği sıralarda Hocaefendi Trakya’da, Hasbi Bey askerde idi. Evde, bekar bir görümce (Fazilet Hanım) ve üç kayınbirader (Mesih, Salih, Kutbeddin beyler) vardı. Ağabeyinin evlendiğini askerde öğrenen Hasbi Bey dönünce evde annesinin etrafında dolanan bir gelin görünce şaşırdığını söylemişti. Mükafat Hanım, Kutbeddin Bey hariç bütün kayınbiraderlerinden küçüktü ancak hepsi ‘yenge’ diyor ve ona ağabeylerinin eşi ve bir emaneti olarak hürmet ediyor, onu kırmamaya, yormamaya özen gösteriyorlardı. Mükafat hanım zaten büyüklerle konuşmuyor, kendinden küçük olan Kutbeddin Bey ve Fazilet Hanım’a da hitap ederken isimlerinin sonuna ‘bey’ ve ‘hanım’ sıfatlarını ekliyordu. Bu, herkesin konumuna saygının ve ilişkilerdeki mesafeyi korumanın ifadesiydi. </p>
			<p class="a_Paragraf">Önceki sayfalarda da bahsi geçtiği üzere, o sıralarda Ramiz Hoca Ügümü Köyü’nde imamlık yapıyor, 2-3 haftada bir ailesinin yanına geliyordu. Ügümü on beş hanelik küçük bir köydü. Zengin gönüllü, geniş tabiatlı bir insan olan Ramiz Hoca, köylünün verdiği 30 kilo zahraya razı olur, bununla da dostlarına çay ikram ederdi. Sıbgatullah Bey düzenli bir maaşa kavuşmuş, Mesih Bey küçük de olsa ortak bir matbaa kurarak para kazanmaya başlamıştı. Böylece evin geçim yükü Ramiz Hoca’nın üzerinden kalkmış oldu. İki yıl kaldığı Ügümü’den sonra başka köye gitmedi. Günlerini Erzurum’da ailesi ve dostlarıyla geçirmeye başladı. Erzurumlular ona, nüktedanlığından ötürü ‘Nasreddin hoca’ diyordu. </p>
			<p class="a_Paragraf">Bu arada Refia Hanım’ın Hasankale’de oturan kızı Nurhayat Hanım’ın da iki oğlu bir kızı olmuştu. İlk torununa Zümrüt ismini verdi Refia Hanım. Doğumdan sonra hediyeler alıp kızını ve torununu görmeye gitti. Kendisi Erzurum’a taşındıktan sonra kızının da yakınında bulunmasını arzu ediyordu. Damadı Yusuf Bey’in de uygun görmesi üzerine aile Erzurum’a Refia Hanım ile aynı sokakta bir eve taşındı. Yusuf Bey de burada bir işe girerek çalışmaya başladı. </p>
			<p class="a_Paragraf">Nurhayat Hanım’ın diğer çocukları Bahtinnur ve Said’in ismini ise dayıları Fethullah Gülen Hocaefendi vermişti. Zaten en küçük kardeşi Kutbeddin’den başlayarak neredeyse doğan bütün yeğenlerinin ismini Hocaefendi verecekti. Çünkü kardeşleri önce ona soruyorlardı. Annesinin veya babasının verdiği isimlerden mana olarak uygun görmediklerini değiştirdiği de oluyordu Hocaefendi’nin. Mesela Zemine ismini “Hansa”, Mebruke’yi “Sümeyra”, Medehe’yi “Bahtinnur” olarak değiştirmişti. </p>
			<p class="Baslik_2" id="_idParaDest-58">“Ben seni kızım bilirem.”</p>
			<p class="a_Paragraf">Eskiden bir geline bir oda yetiyordu. Caferiye mahallesindeki bu evin dört odası vardı. Odaların biri Mükafat Hanım’a tahsis edildi. Halı, karyola, koltuk, sehpa gibi eşyalarla döşenmişti. Mükafat Hanım da çeyiz olarak çeşitli mutfak eşyaları, dantel örtüler vs. getirmişti. Beraber yaşayacakları için getirdiği eşyalar eve serilmiş, mutfağa dizilmişti. Refia Hanım, gelinini çok seviyor, yeri geldikçe “ben seni kızım bilirem, gelin hiç bilmirem.” diyordu. Ailesine ve merhum babasına hürmet ediyor, geline biri eleştirel bir söz söyleyecek olsa “Mükafat’ın babası alimdir ona bir şey demeyin.” diyerek gelininden taraf oluyor, onu koruyordu. Küçük geldiği için, ona bildiği her şeyi öğretmeye çalışıyor, yol yordam gösteriyor, aileye alışması için akraba ziyaretlerine götürüyordu. Kendisi zaten uzun boylu, güçlü bir yapıya sahipti. İş yapmaktan çekinmiyor, herkesle ilgilenmeyi, ikram etmeyi seviyordu. Mükafat Hanım, mutfakta onun aşçı yamağı gibi olmuştu. Her şeyi beraber yapıyorlardı. Dedikodu ve gıybetten dilini koruyan, malayani koruşmaları sevmeyen Refia Hanım, geliniyle sohbet ediyor, kendi ailesi, evlendikten sonraki hayatı, çocuklarını nasıl büyüttüğü gibi mevzuları anlatıyordu. </p>
			<p class="a_Paragraf">Mükafat Hanım, kendi annesine ‘ana’, kayınvalidesine ‘anne’ diye hitap ediyordu. Kalabalık bir aileden gelmemesine rağmen, bu evdeki hareketliliğe alışmış, aileyi benimsemişti. Kayınvalidesini çok sevip saydığını ifade eden Mükafat Hanım onu şöyle anlatıyor: </p>
			<p class="alinti_E">Çok otoriterdi, disiplinliydi. Her şeyi vaktinde isterdi. Yapmayınca da çok bir şey demezdi ama herkes çekinirdi ondan. Benim akrabalarım ‘sen iyi korkmuyorsun kaynanandan, biz çok çekiniyoruz’ derlerdi. Ama ben korkmuyor, çok seviyordum. Çok iyi bir insandı. Biri geldiğinde hemen sofra kurdururdu. Sofraya ne koyacağımızı bize tarif ederdi. Misafiri mutlaka dış kapıya kadar yola vururdu. Kendi de kaynatam da okumuş insanlardı. Sürekli okurdu. Karşısındakini hem sayar, hem sever, hem de kendisini saydırırdı. Hocaefendi’nin annesi olmasından değil, kendisinden böyleydi zaten. Sabah erkenden kalkardık. “Bir gelin sabah erkenden kalkıp kuyruğu at gibi dolanmadıktan sonra o gelin gelin midir?” derdi. Sabah uyansam bir ses gelse aşağıdan hemen fırlardım annem kalkmış da ben yatmışım diye. Annem yapacağımız her şeyi söyler, öğütler verirdi. “Erken kalkın, misafire ikram edin, hürmet edin.” derdi. 16 sene bir arada yaşadık. Kalkıp da tek başıma anama bile gitmedim. Nereye olursa olsun hep beraber gidip gelirdik. Gece uykusu üç saatti ama gündüzleri yarım saat de olsa dinlenirdi. Gece namazını, sabah namazını hiç kaçırdığına şahit olmadım.</p>
			<p class="a_Paragraf">Mükafat Hanım, hem yapı olarak utangaçtı hem de ailesinden aldığı terbiye ve töreye göre hareket ediyordu. Mesela ‘Kaynatası yatmadan gelin yatmaz’ diye bir söz vardı. Eve ilk geldiği zamanlar, Ramiz Hoca yatsı namazından gelmeden odasına gitmiyordu. Uzun yaz günleri bile olsa onu bekliyordu. Refia Hanım ise gelinine kıyamıyor, artık gidip dinlenmesi için ısrar ediyordu. Refia Hanım eşi ve oğullarıyla bir arada otururken, o yanlarına gitmeye çekiniyor, yaşmağını çekip kapının yanında oturuyordu. İlerleyen yaşlarında bile aynı terbiye usulünce yaşamaya devam eden Mükafat Hanım, bu halin kendisini hiç rahatsız etmediğini, ağır gelmediğini, büyük küçük herkesten hürmet gördüğünü söylüyor. </p>
			<p class="Baslik_2" id="_idParaDest-59">Huzurlu bir ev </p>
			<p class="a_Paragraf">Ramiz Hoca ile Refia Hanım’ın beraber kurduğu bu aile ortamının hem geleneklerden, hem de dini terbiyeden beslenen kendine has bir düzeni vardı. Kelimenin tam manasıyla bir ‘huzur’ atmosferi hâkimdi eve. Anne babanın saygı ve edep çerçevesinde birbirine muhabet ettiği, hürmetin, sevginin, hayânın, hizmetin fertleri birbirine bağladığı bir yuvaydı burası. Büyük büyüklüğünü, küçük de küçüklüğünü biliyor, çocuklara ihtimam gösteriliyor, İslam’ı tüm manasıyla yaşama ve ibadetlere riayet her şeyin üstünde tutuluyordu. Sadece aile fertleri değil, akraba ve yakınlardan eve girip çıkan, bir müddet kalanlar da aynı huzura şahit oluyor, hatta bundan istifade ediyordu. </p>
			<p class="a_Paragraf">Çok zengin olmasa da fakir bir aile değillerdi. Kanaatkar, şükrünü bilen insanlardı. Kendi nüfuslarına ve gelen misafirlere rağmen mutfakta, sofrada bir bereket vardı. Erzurum’un uzun kışlarında her zaman her şeyi bulmak mümkün olmadığı için ihtiyaçlar genellikle toptan, çuval ve teneke işi alınıyordu. Kilerde her zaman hazır kavurma, tereyağı, bal, bakliyat, sebzeler bulunurdu. Geleneksel Erzurum yemekleri yapılıyordu çoğunlukla. Ayran aşı, su böreği, bulgur köftesi, tatar böreği, kete… Evde misafir olmasa bile iki sofra kuruluyor, kadınlar çocuklarla ayrı sofrada yemek yiyordu. Refia Hanım bazen kızı ve geliniyle bazen eşi ve oğullarıyla oturuyordu. </p>
			<p class="a_Paragraf">Refia Hanım’ın evde sürekli oturduğu bir sediri vardı. Otururken yapacağı bütün işleri burada halleder, kitaplarını burada okurdu. Sedirin altına, minderlerin arkasına çocuklara vereceği hediyeleri saklardı. Kur’an’ı, Enam’ı, cevşeni, tesbihi, seccadesi, dikiş kutusu, örgü işleri hep yanında derli toplu bir halde dururdu. Kimse de onun eşyalarını ellemez, yerini değiştirmezdi. Kız torunlarına küçük yaşta küçük elbezleri örmeyi öğretmişti. Kendisi de hiç boş durmaz, oturunca hemen dua kitabını veya Kur’an’ını eline alır, misafir gelirse onları bırakıp örgüye başlardı. Yün çorap, bebek kıyafetleri gibi birçok şey örer, münasip yerlere hediye ederdi. Kız torunlarına dantel çeyizler yapardı. </p>
			<p class="a_Paragraf">Eşya anlamında zaruri ihtiyaçlar dışında hiçbir şey yoktu evlerinde. Odalar yer minderleri ve sedirlerle döşeliydi. Bir kenarda yüklük olur, akşam serilen yataklar sabah toplanınca önüne perde çekilirdi. Çamaşırlar elde yıkanır, temizlikte el süpürgesi kullanılırdı. Yalnız bir tane radyo vardı. 1968 veya 69 yıllarında Hocaefendi haberlerin dinlenmesi için kardeşi Mesih Bey’den eve bir radyo almasını istemişti. Radyo eve getirildi ancak zaman içinde sadece haber değil, gündüzleri şarkı, türkü de açılmaya başlanır oldu. Ramiz Hoca bir gündüz vakti dışardan gelince türkü çalan radyoyu kapattı. Babalarına saygıdan dolayı evdeki hiç kimse bir daha elini radyoya uzatmadı. Bir daha o radyodan haberlerden başka bir şey dinlenilmeyecekti. </p>
			<p class="a_Paragraf">Vefatına kadar bütün çocukları aylık veya haftalık kazançlarını getirip Ramiz Hoca’ya teslim ediyor, onun kendilerine verdiği cep harçlığına razı oluyorlardı. Bir gün Sıbgatullah Bey’e para lazım olmuş, babasına sormadan maaşını 7 lira noksan vermişti. Paranın eksik olduğunu fark edince Ramiz Hoca “Delikanlı istihkakını kesti” yorumunu yaptı. Sıbgatullah Bey çok üzüldü, ihtiyacını izah etti. Yıllar boyu babasına karşı bir nezaketsizlik olarak gördüğü o davranışını unutamayan Sıbgatullah Bey, hadiseyi anlatırken bugün bile gözyaşlarını tutamıyor. Ramiz Hoca hesabını bilen, yaptığı her harcamayı not eden bir insandı. ‘Bakkala şu kadar, şekerciye bu kadar’ diye liste tutar, olmaz ya, bir gün hesabı sorulursa ortaya koymak üzere notlarını muhafaza ederdi. Evin ihtiyacını vefatına kadar Ramiz Hoca idare etmişti. Bu ihtiyaç mevzusunun dile getirilmesi bile evlatlarının büyüklerine saygısının bir örneği olarak değerlendirilirdi. Şöyle ki, oğulları mutfakta ne eksik olduğunu her seferinde eşlerine değil annelerine sorarlardı. Refia Hanım da bu nezakete aynı şekilde mukabelede bulunur, “Oğlum ben ne bileyim, gelinlere sorun.” diyerek onları mutfağın asıl sorumlularına yönlendirirdi. </p>
			<p class="Baslik_2" id="_idParaDest-60">“Çocuklarım bana asi gelip günaha girmesinler.”</p>
			<p class="a_Paragraf">Refia Hanım, eşine ve oğullarına çok özen gösteriyor, gönüllerine göre hareket ediyor, evin düzenini onların geliş gidişlerine göre ayarlıyordu. Mesela kış mevsiminde günler kısa olduğu için belki sabahtan öğlene yemek yetişmez diye, ertesi gün pişirilecek yemeklerin ilk hazırlıklarını akşamdan ayarlıyor, gelinine de aynı tavsiyede bulunuyordu. Çünkü eve yakın çalışan oğulları ve okula giden torunlar öğlen yemeğine eve geliyordu. Herkesten önce Hasbi Bey gelirdi öğlenleri. Refia Hanım, yemekler soğumasın diye üzerini örterdi. Sofraya yemekler tek tabakla koyuluyordu. Yemek bitince aynı tabağı alıp götürmek yerine, hemen başka bir tabakla sıcak yemek getirir, çocuklarını bekletmek istemezdi. Onlara karşı bu kadar hassas, ince düşünceliydi. Sofradan kalkıp işe, okula gideni dış kapıya kadar uğurlar, hayır dualar ederek gönderirdi. Okula giden torunlarının evden çıkmadan önce mutlaka abdest almalarını isterdi. Kapıdan çıkmadan tek tek yanına çağırır, üzerine okuyup üfler, vücudunu sıvazlayarak yolcu ederdi. Çocuk okula geç kalıyor olsa bile “Az dursunlar abdest alıp geleyim.” der, okumadan bırakmazdı. Mırıl mırıl dudaklarından Ayetel Kürsi ile Felak, Nas, Fatiha surelerinin ve duaların döküldüğü duyulurdu. O sırada çocukların ceplerine harçlıklarını koymayı da ihmal etmezdi. Kapının önünde ‘dünürcü taşı’ denilen dibek taşı kadar büyük bir taş vardı. Refia Hanım bazen oğullarının ardından çıkıp buraya oturarak okurdu dualarını. Oğullarını kapıdan uğurlamasına şaşıran gelini Mükafat Hanım bir gün sormuştu: “Anne ne var oğullarını kapıya kadar uğurluyorsun?” Refia Hanım bu soruya, “Aman öyle demeyin, siz de görürsünüz, erkek çocuğu gönüllerine gitmedik mi asi olur. Bana asi olurlarsa onlara günah olur. Gönülleri kırılmasın, günaha girmesinler.” diye cevap verdi. </p>
			<p class="Baslik_2" id="_idParaDest-61">Çocuk azizdir, terbiyesi daha azizdir </p>
			<p class="a_Paragraf">Sıbgatullah Bey ile Mükafat Hanım’ın ilk evladı Mazhar Gülen 1967’de doğdu. Refia Hanım’ın oğullarından ilk torunuydu. Hatta, Ramiz Hoca Şamil Ağa’nın büyük oğlu olduğundan, geniş aile içinde de önceliği vardı Mazhar’ın. Hocaefendi de bu ilk yeğeninin doğumuna çok sevinmiş, İzmir’den ailesini ziyarete geldiğinde kundağıyla bebeği kucağına alınca, “Ana bu benim haberiniz olsun.” demişti. Sonrasında hemen hemen iki yaş arayla Kevser (Kemal)<span class="Footnote_E _idGenCharOverride-1"><span id="footnote-028-backlink"><a class="_idFootnoteLink _idGenColorInherit" href="Hocaanne_ve_Ailesi-15.xhtml#footnote-028">27</a></span></span> ve Sümeyra doğdu. Mükafat Hanım, Mesih Bey evlenip ilk eltisi Hatice Hanım eve gelene kadar üç çocuk sahibi olmuştu.<span class="Footnote_E _idGenCharOverride-1"><span id="footnote-027-backlink"><a class="_idFootnoteLink _idGenColorInherit" href="Hocaanne_ve_Ailesi-15.xhtml#footnote-027">28</a></span></span> Yakın oturan Nurhayat Hanım’ın çocukları Zümrüt, Bahtinnur ve Said zaten her gün anneanne ve dedesini görmeye geliyordu. Evde de torunlar doğmaya başlayınca aile daha şenlikli bir havaya kavuştu. </p>
			<p class="a_Paragraf">Refia Hanım, herkese karşı çok şefkatli, merhametli, ilgiliydi ama dini yaşama konusunda asla taviz vermiyordu. Onun olduğu yerde sabah namazına kalkmamak mümkün değildi. Torunlarının her türlü hareketine müsamaha gösteriyor, anneleri kızsa bile yanına çağırıp avutuyordu. Çocuklara kızılmasına, azarlanmasına razı olmuyor “Çocuklarınız yüzünden sıkılmayın, bir şey olmuşsa alın götürün temizleyin avutun, kimse duymasın.” diyordu. Evdeki eşyaların kırılması, dökülmesi, kirlenmesi dert değildi, yeter ki çocuk terbiye edilsin. “Çocuğa kızmak, dövmek marifet değil, terbiye edin çocuğu. Çocuk azizdir, terbiyesi daha azizdir. Bir kere kızıyorsan sonra hemen yüzüne gülme. Çocuğu öpmek sevgi değildir. Öperseniz de uykuda bileğini öpün, yüzünü öpmeyin. Zalimlik, kötülük değil bu. Evlatlarınızı Allah’tan fazla sevmeyin.” şeklinde nasihatler ediyordu. </p>
			<p class="a_Paragraf">Refia Hanım, tıpkı kayınvalidesi Munise Hanım’ın yaptığı gibi küçük torunlarını geceleri kendi yanına alıyordu. Gelini ile odalarının arasında bir pencere vardı. Gece bebek uyanıp ağlayınca annesine veriyor, karnı doyup temizlenince geri alıyordu. Bu şekilde gelini de en azından geceleri biraz dinlenebiliyordu. Mazhar babaannesiyle, Kevser dedesiyle yatıyordu. Sonraki yıllarda doğan torunlar da onların odasında serilen yer yatağında uyudular. Çocuklar için büyükleri ile beraber olmak çok güzeldi. Yatma saatleri ayrı bir eğlence zamanıydı çünkü. Odaya serilen yer yataklarında Ramiz Hoca torunlarıyla boğuşuyor, güreş tutuyordu. Mazhar Bey’in daha ağırbaşlı, çekingen bir karakteri vardı. Kevser ise hareketli, neşeli, oyunbaz bir yapıdaydı. Ramiz Hoca Kevser’le daha çok ilgileniyor, ‘tavşan’ diyerek sevdiği torununun oyunculuğu hoşuna gidiyordu. </p>
			<p class="a_Paragraf">Refia Hanım, hem evlatlarının hem torunlarının ‘ana’sıydı. Hatta, akraba çocuklarının ve mahalleden Kur’an dersine gelen çocukların bile ‘ana’sıydı. Torunları Refia Hanım’a ‘ana’, kendi annelerine ‘anne’ yerine ‘edde’ diyorlardı. Bu Mazhar Bey’in başlattığı bir şeydi. Gece gündüz sürekli beraber olduğu babaannesini gerçek anne gibi görüyordu. Bu hitap zamanla ailede öyle kanıksandı ki, kayınbiraderleri, görümcesi, diğer gelinlerin çocukları bile Mükafat Hanım’a ‘edde’ veya ‘eddeanne’ diye seslenmeye başladı. Onun için de bu hoş bir durumdu, şikayet etmiyor, niye çocuklarım bana anne demiyor, diye düşünmek aklına bile gelmiyordu. Diğerlerinin de bunu samimiyetlerinden benimsediklerini biliyordu. Mazhar Bey büyüyüp ilkokulu bitirene kadar bu söyleyiş devam etti. Ortaokula başladıktan sonra biraz da büyümüş olmanın verdiği algılayışla ‘anne’ demeye başladı. Refia Hanım yine ‘ana’ idi. Zaten Refia Hanım her fırsatta annelerini nazara veriyor, saygısızlığa müsaade etmiyor, “annenizi sayın, hürmet edin” diyerek çocukları yönlendiriyordu. </p>
			<p class="Baslik_2" id="_idParaDest-62">“Hayâ iyidir, Allah utanmadan ayırmasın.”</p>
			<p class="a_Paragraf">Torunları arasından kimisi kızları çok sevdiğini, kimisi erkek çocuğa düşkün olduğunu söylese de aslında Refia Hanım, kız erkek ayırmadan bütün torunlarını çok seviyordu. Hepsini iyi yetiştirmek, okutmak istiyor; vatana, millete, dinine hizmet edecek büyük insanlar olmalarını arzu ediyordu. Kız torunları büyüyüp elleri iş tutmaya başlayınca, hizmetlerinden, terbiyelerinden dolayı daha çok sevgisini gösterir olmuştu. Erkek torunlarına da ‘büyük adam’ gibi davranıyor, onların haya duygularını bozucu, onurlarını kırıcı hiçbir davranışa müsaade etmiyordu. Torunları arasında Mazhar Bey’in ayrı bir yeri vardı onun nezdinde. İlk oluşundan mı, ağırbaşlılığından mı bilinmez ama üzerine daha çok düşüyor, hem dini eğitimini, hem de okul derslerini takip ediyordu. Hocaefendi ziyarete geldiğinde Mazhar Bey diğerleri gibi hemen koşmuyor, yaklaşmaya çekiniyordu. Bir keresinde Refia Hanım “Hoca bak gelmiyor, utanıyor.” deyince Hocaefendi “Ana bırak utansın da gelmesin. Hayâ iyidir, Allah utanmadan ayırmasın.” demişti.</p>
			<p class="a_Paragraf">Çocuklara sevgisini çok özel yollarla gösteriyordu. Pedagojiden haberi olmayan Refia Hanım’ın çocuklara davranışlarına bakıldığında, sanki onun bu ilimde derinleşmiş bir insan olduğu zannedilir. Fakat Refia Hanım, pedagoji okumasa da ailesinden ve hocalarından sünnet-i seniyye eğitimi ve terbiyesi almıştı. Fıtratın dili, annelik duygularının yoğunlaşmış yansımaları ile o Allah Resulü’nün (s.a.v.) sünnetine riayetten başka bir şey yapmamıştı aslında. Mesela çocuklara başkalarının yanında iltifat edip utandırmaz, gururlarını kabartmaz, fakat baş başa kaldığında beğendiği hallerini överdi. Sadece bununla kalmaz, onun için ayırdığı bir hediye takdim ederdi. Böylece çocuk kendisini onun nazarında çok özel bir yerde hissederdi. Çocuklara toplu haldeyken sırayla ‘bu sana, bu da sana’ şeklinde hediye, şeker vermez, mutlaka yalnız oldukları zamanı kollardı. Bu şekilde hem diğer çocukların kıskançlığına sebebiyet vermez, hem de hediye alan çocuğun kendisini değerli hissetmesini sağlardı. Ailesiyle beraber gelen misafir çocuğu sevimli kaş göz el işaretleriyle yanına çağırır, başını okşar, kenarında köşesinde sakladığı bir şeyi verirdi. </p>
			<p class="Baslik_2" id="_idParaDest-63">Sabır, otorite, şefkat...</p>
			<p class="a_Paragraf">Fakat onun sevgisi, ne çocuklarını ne torunlarını terbiye etmesine mani idi. Evdeki zarara, kırılıp dökülmeye ne kadar geniş davransa da kul hakkına, başkalarıyla ilişkilerdeki aşırılığa, dini konulardaki lakaytlığa asla müsaade etmiyor, şiddetle tavrını ortaya koyuyordu. Çocuklar onu hem çok seviyor, hem de incitmemek için hareketlerine dikkat ediyordu. Çocukların nazarında bu korku değil, çok sevdiği birinin gönlündeki yeri kaybetme endişesiydi. Kızmasından çok üzülmesinden çekinirlerdi. ‘Anam duyarsa üzülür’ en çok akıllara gelen düşünceydi. Babaannesiyle yaşadığı bir hatırasını Mazhar Bey şöyle anlatıyor: </p>
			<p class="alinti_E">Kevser (Kemal) ve ben yazın 2-3 ay köye akrabaların yanına giderdik. İlkokula başlamadan önceydi. Köyde, Almanya’dan gelmiş bir akraba çocuğunun oyuncak kamyonu vardı. 4-5 çocuk beraber oynuyorduk. Kamyona yük buluyoruz, oradan oraya taşıyoruz. Yol kenarında bir tarladan şeker pancarı söktük, kimin tarlası bilmiyoruz. Onunla oynadık. Akşam oldu, eve geldik. Babaannemler de bizi aramışlar. “Ne yaptınız?” diye sordular, “oynadık” diyoruz masumane. “Pancarları nereden söktünüz?” diye sordu babaannem. Tarif ettik. “Kimin o tarla?” Bilmiyoruz. Çok kızdı. Hatta dövdü bizi. Ondan yediğim tek dayaktır bu. “Sahibini bilmediğiniz bir tarladan, başkasının yerinden nasıl bir şey alırsınız?” dedi. Belki o gün bu kadar sert tavır göstermese biz bunu ahlak haline getirebilirdik. Daha sonra başka yerlerden başka şeyler alabilirdik. En sert tepkiyi bana o zaman vermişti. “Hemen onu götürün, aldığınız yere koyun.” dedi. Büyüğe saygı, helal-haram konularında çok hassattı. Çok uyarırdı bizi. Kapıdan büyük geçtiğinde yatılmazdı. Daha küçükken başlardı bu. “Amcan geldi, baban geldi, büyüğün geldi.” der; fark etmez veya aldırmazsak hatırlatırdı. Kızmaz, bağırıp çağırmazdı ama bir bakışı vardı, sizi yerinizden kaldırırdı. Babamda da amcamlarda da babaanneme karşı saygılı bir tavır vardı. Biz babaannemize saygıyı evdeki büyüklerimizden öğrendik.</p>
			<p class="a_Paragraf">Kevser (Kemal) Gülen de çocukluk hatıralarında ilk aklına gelen şeyin babaannesinin sıcak yüzü ve Kur’an, namaz hassasiyeti olduğunu söylüyor. Gerçekten de onun hayatında namaz ve Kur’an her zaman birinci sırada, ertelenemez iki ihtiyaçtı. Akşamları bütün çocukları eve gelene kadar bekler, en fazla üç saat uykudan sonra kalkıp sabaha kadar namaz ve okumayla, tesbihle meşgul olurdu. 1960’lı yıllarda Hocaefendi Büyük Cevşen olarak bilinen ve içinde aşirler, dua ve salavatların bulunduğu kitabı getirmişti. Refia Hanım, vefatından önceki hastalığına kadar her gün, bu kitabı baştan sona hatmetmiştir. Evdeki herkesi sabah namazına kaldırmak da onun vazifesiydi. Namaza kalkmada gevşeklik gösteren olursa celallenir, “Üzerinize ölü toprağı mı serpildi?” derdi. Erkekler, kadınlar ve çocuklar sırayla abdestlerini alır, namazlarını kılardı. Kahvaltıdan sonra biraz dinlenir, sonra misafirleriyle, torunlarıyla, talebeleriyle meşgul olurdu. Alvarlı Efe Hazretleri’nin verdiği tesbihi her gün hiç ihmal etmeden okuyordu. Gün içinde de çocuklarına ve torunlarına mutlaka namazlarını hatırlatıyordu. İşe dalıp namazı geciktiren olursa hemen ikaz ederdi. Kemal Bey, Onun üzerindeki tesirlerini şöyle anlatıyor: </p>
			<p class="alinti_E">Babaannemi hem çok severdik, hem de, Kur’an okuma, güzel konuşma, kötü söz söylememe, terbiyeli, büyüklere karşı saygılı olma gibi hasletlerle ilgili disiplinini de hissederdik. Bir yanlış yaptığımızda ‘annem mi duysa fena olur, yüreğim yanar, babaannem mi?’ diye düşündüğümüzde, babaannemin duymasından çekinirdik. Bu korku değildi, onun kırılması konusunda mahcubiyet yaşardık. Babaannem kızıp dövmezdi de. Bütün ailenin, misafirlerin, köyden gelenlerin, akrabaların onun etrafında pervane olmaları, onun konuştuğu yerde susmaları, o sedirde otururken yerde oturmayı tercih etmeleri, onun gözüne bakmaları, bir emrin var mı diye devamlı teveccühte bulunmaları, bize ‘evet o bir abide şahsiyet, o bir âkil kişi, o bir ana’ duygusunu verirdi. Dedemiz de vardı, onunla oynardık, güreş tutardık ama babaannemle o yaşta bunu yapamazdık. Kaşlarını çatınca anlarsın ki kötü bir şey yapmışsın ve oradan dönmen lazım.</p>
			<p class="a_Paragraf">Gene çocukluğu onun yanında geçen torunu Bahtinnur Hanım, anneannesini anlatırken şu ifadeleri kullanıyor: </p>
			<p class="alinti_E">Sabırda müthiş sabır, otoritede müthiş otorite. Şefkatte alabildiğine şefkatli. Onu hissettirir. Ama ibadette de gerçekten zirvede bir kadındı. Gecenin 2’sinde kalkıp güneş doğana kadar ibadet ettiğini gördüm. İbadetsiz bir gecesini görmedim. Sabah namazına kaldırırdı beni. İlk çağırdığında kalkmazsam ikincisinde ‘beynamaz, niye kalkmıyorsun?’ derdi. Celalli bir kaldırışı vardı. O sesi duyunca kalkmamak mümkün değil. Disiplinli, otoriter ve ibadet eksenli yaşayan bir kadındı.</p>
			<p class="a_Paragraf">Babaannesinin otoriter tavırlarına rağmen hiçbir zaman kendilerine vurmadığını ifade ediyor Hümeyra Hanım da. Hele kız torunlarına annelerinin dahil akimsenin şiddet amaçlı el sürmesine müsaade etmediğini söylüyor: “Gerçek manada yüzünü bile ekşitmemiştir. Hafif kaşını çattı, buruk baktı belki, o da istenilen şekle girmemiz içindi. Onun sitemi bile acı değildi. Acı bakışını hatırlamıyorum hiç. Hep terbiyeli olun, temiz düzgün olun, büyüğünüze hürmet edin, küçüğünüzü sevin, derdi.” </p>
			<p class="a_Paragraf">Küçük yaştan itibaren kabiliyetlerine göre çocuklara sorumluluk vermeyi de önemsiyordu Refia Hanım. Ramiz Hoca, kimseden kendisi için bir şey istemediği gibi çocuklardan da istemezdi. Fakat Refia Hanım, vazife şuuru kazanmaları, başladıkları işi bitirmeyi öğrenmeleri için hem çocuklarına hem torunlarına uygun işler yaptırıyordu. Sabahları herkes evdeyken bir iş bölümü planlıyor, onları yönlendiriyordu. Bu işlere ev temizliği ve düzeni de dahildi. Örneğin, birine yatakları toplamasını, öbürüne evi süpürmesini, diğerine bakkala gidip annelerinin istediği ihtiyaçları almasını söylüyordu.</p>
			<p class="a_Paragraf">Vaktini boşa geçirmeme düsturunu torunlarına da öğretme gayretindeydi. Çocuklar okuldan gelince sokağa çıksın, oynasın, akşama kadar vakit geçirsin istemezdi. Mümkün olduğu kadar onları dışarı çıkarmamaya çalışıyor, ilimle, okumayla meşgul olmalarını istiyordu. “Ana gitmeyelim de evde ne yapalım?” diye sorduklarında, “Gelin Kur’an okuyun, hatim yapın, ezbere çalışın.” diyerek, onları farkında olmasalar da geleceğe hazırlamaya gayret ediyordu. Onun bu ısrarlarının sebebini çok sonraları anladığını belirten Kemal Bey şöyle diyor:</p>
			<p class="alinti_E">O zamanlar çocuk kitapları da çok fazla yoktu. Evde vakit geçirecek bir şey bulamaz, kendimizi dışarı atmak isterdik. Fakat şimdi şuuraltı müktesebatını düşündüğümde onun bu ısrarlarının gelecek için çok önemli olduğunu görüyorum. Ama o zamanlar ‘ana yeter artık, oku oku… çocuğuz çocukluğun hakkını da verelim.’ diyemezdik elbette ama dışarıda oynar, koşturur, terler, kirlenir; sonra babanname gözükmeden yıkanır üst baş değiştirir öyle yanına giderdik.</p>
			<p class="a_Paragraf">Refia Hanım, kendi evlatları gibi torunlarının da ilk öğretmeni oldu. Hepsine küçük yaşta Kur’an okumayı öğretti, sure ve dualar ezberletti, abdeste namaza alıştırdı. Onları daha bebekken kucağına alıp kulağına Kur’an okuyordu. Kızlarına ve gelinlerine de sürekli çocukları okutmalarını söylüyordu. Elindeki işi bitirip beş dakika oturan kim olursa yanına bir çocuk çağırıyor, o günkü dersini tekrar ettiriyordu. Onun yanında büyüyen torunlarının hepsi ilkokula başlamadan önce Kur’an okumayı öğrenip hatim etmiş, namaza da başlamışlardı. Evdeki bütün büyükler namaz kıldığı için çocukların dünyasına da namaz daha ilk algılama evrelerinden itibaren giriyordu. Görerek, taklit ederek öğrendikleri yaşlarda abdest, namaz, örtü, cemaat ritüellerini içselleştiriyor, namazı hayatın bir parçası olarak ruhlarında duyuyorlardı. Refia Hanım, hiç yorulmadan, yüksünmeden torunlarının eline su dökerek abdest aldırıyor, yanında namaza durduruyordu. Biraz büyüyenleri dedesiyle, amcalarıyla beraber camiye namaza gönderiyor, çocukların cemaat adabını, ciddiyetini kazanmasını arzuluyordu. Ramazanlarda mutlaka camiye teravih kılmaya gitmelerini teşvik ediyor, her akşam 25-50 kuruş gibi küçük miktarlarla da olsa torunlarını taltif ediyordu. Gün içinde fırsat buldukça gelinleri ve torunlarıyla başta namaz olmak üzere dini mevzulara dair sohbet ediyor, büyüklerin hatıralarını, menkibeleri anlatarak onları ibadete teşvik ediyordu. Zorlama değil, öğretme, rehberlik etme ve sürekli telkin metoduyla hareket ediyordu. Namaz konusunda büyüklere biraz celalli davransa da torunlarına daha mülayemetle yaklaşıyordu. Dışardan gelen birine önce namazını hatırlatıyor, namaz vakti girip de hala oturanı görürse ikaz ediyordu. Bu onların artık birer yetişkin olduğu zamanlarda bile böyle devam etmiş, ömrünün sonuna kadar namazı hatırlatmıştı. </p>
			<p class="a_Paragraf">Torunlarına Kur’an’ı sadece öğretmekle kalmıyor, mutlaka hatim ettiriyor, kısadan uzuna doğru sure ezberi yaptırıyor ve hafız olmasalar bile sürekli tekrar ettirerek zihinlerine yerleştirmeye çalışıyordu. Yaşı küçük olanlar diğerleri çalışırken duyduklarını öğreniyor; harfleri, kısa sureleri farkında olmadan ezberliyordu. Özellikle İzmir’e yerleşmeden önceki yıllarda doğan ilk torunlarına ‘33 tekrar’ ile hatim yaptırmıştı. Bu yönteme göre, her bir sayfa 33 defa okunduktan sonra diğer sayfaya geçiliyordu. Refia Hanım, sabah kahvaltıdan sonra anneleri ev işine girişince çocukları bir odada topluyor, sırayla derslerini okutuyordu. Onun yanında kaytarmak, hile yapmak mümkün değildi. Hele 33 tekrar yaptırırken, bir sayfayı ne kadar sürede okuyacağını biliyor, yapılan hatalardan az mı çok mu okuduğunu anlıyordu. O yüzden çocuklar itiraz etmeden verdiği dersi tamamlıyordu. Mükafat Hanım’ın üçüncü çocuğu olan Sümeyra Hanım o günleri şöyle hatırlıyor: “Babaanneme hiçbir konuda hayır demezdik. O ne dediyse öyledir. Fakat çok da merhametliydi. Sevgisini hissediyorduk. Yorulduğumuzu görünce ‘yat uyu dinlen, sonra okursun’ derdi. ‘Ana’ diye seslenirdik ‘cân’ diye cevap verirdi. Anne şefkatiyle ilgilenirdi. Bize bakışından, ilgisinden bile sevgisini görürdük.”</p>
			<p class="a_Paragraf">Refia Hanım, torunlarına ilk derslerini verdikten sonra ‘hoca’ ciddiyeti ile okumaya devam etmeleri için onları, mahallede kendisi gibi çocuk okutan hanım hocalara yönlendirirdi. Kendi evinde sürekli gelen giden misafirle hareketli bir ortam yaşandığı için torunlarının eğitiminin arada ihmale uğramasından endişe ediyordu. Çocuklar babaannelerinin sıcak yüzünü tercih etse de bu hocalara da devam ediyorlardı. Zaten kendisi de ‘ne öğrenmişsin, dinleyeyim seni’ diyerek evde bir kere daha kontrol ediyordu. O zamanın geçerli olan usulüne göre, cüzden Kur’an’a geçince ve hatim yapınca aile çocuğun hocasına imkanına göre bir hediye gönderirdi. Refia Hanım bununla yetinmez, torunlarını daha iyi okutsun diye, arada hocalarını ziyaret eder, durumlarını sorar, küçük hediyeler takdim ederdi. </p>
			<p class="a_Paragraf">Refia Hanım, 1960’lı yıllarda mahalledeki çocuklara, genç kız ve hanımlara da Kur’an dersi vermişti. Ancak, 1970’lerden itibaren evin daha da kalabalıklaşması, misafir yoğunluğu sebepleriyle ancak torunlarına ders vermeye vakit bulabilecekti. Tayyibe Hanım’ın torunları Sedat-Vedat Koçar kardeşler de Refia Hanım’dan Kur’an dersi alanlar arasındaydı. O günleri şöyle anlatıyorlar:</p>
			<p class="alinti_E">Derse her gittiğimizde mutlaka bize yiyecek bir şeyler de ikram edilirdi. Şeker, pasta, börek, bazen de bozuk para verirdi. Mahalleden bazen 40-50 kız geldiği olurdu. Biz de torunları gibi ona ‘ana’ derdik. Normalde çok yumuşak davranıyordu bize fakat derste disiplinliydi. Hocamız olurdu artık. Yanında sopası vardı ama vurmazdı kimseye.</p>
			<p class="Baslik_2" id="_idParaDest-64">Aile büyüğüne hürmet</p>
			<p class="a_Paragraf">O zamanın geleneklerine göre bir evlat anne babasının yanında kendi çocuğu ile ilgilenmez, sevgi gösterilerinde bulunmazdı. Bu hem edebin, hem hürmetin gereği görülüyordu. Çocuk yere düşse bile kaldırmaya anne babası gitmez, çocukla dede veya babaanneden kim varsa o ilgilenir, avuturdu. Kutbeddin Bey’e göre bu anlayış büyüklerin ailedeki yerini sağlamlaştırması açısından yeni kuşaklara verilen derslerden biriydi. Bu davranış şekli, huzurevlerine giden yolun önündeki en büyük setti. Aile büyüklerinin çocuk için vazgeçilmez bir konumda olması, yaşlandıklarında onlara sahip çıkılması adına büyük önemi haizdi. </p>
			<p class="a_Paragraf">Aile büyüğüne hürmete dair başka bir hal de şöyle yaşanıyordu. Erzurum şartlarında elma, portakal gibi meyveleri bulmak kolay değildi. Hem ailenin maddi imkânı buna el vermiyor, hem de üretim ve ulaşım imkanlarının zor olduğu o zamanlarda bu meyveler gerçekten nadir bulunuyordu. Aile kalabalık olduğu için herkese birer tane düşmüyordu meyvelerden. Dışardan elinde bir torba meyve ile gelen, doğrudan gidip Refia Hanım’ın önüne bırakırdı. O da bu meyveleri soyar dilim dilim etrafındaki torunlarına ve çocuklarına paylaştırırdı. Bu, babaanneyi çocuklar nezdinde büyüten bir davranıştı. En güzel, tatlı, özel ikramları onun elinden alınca, o elin sahibine de saygı ve hürmette kusur edilemezdi. Ayrıca o paylaştırınca kimse itiraz etmez; senin çocuğunu kayırdı, benim çocuğuma az verdi gibi suizan kaynaklı düşüncelere girilmezdi. </p>
			<p class="Baslik_2" id="_idParaDest-65">“Az konuş, az uyu, az ye, az gül…”</p>
			<p class="a_Paragraf">Refia Hanım’ın, kendisinin yaşamaya çalıştığı, çevresindekileri de sürekli o tarafa yönlendirdiği bir ufuk vardı: Yaradan’ından gaflete düşmeden bir hayat geçirmek. Her an Rabbini anmak, Resulünü sevme çizgisinde ihsan şuuruyla dopdolu, ibadet ve dua ile ziynetlenmiş, rıza eksenli yürünmüş, hizmet ile yoğrulmuş bir ömür sürmek. “Az konuş, az uyu, az ye, az gül” şeklindeki insanı dünyadan uzaklaştırıp Rabbine yaklaştıracak tasavvuf düsturlarını kendisi yaşadığı gibi sevdiklerini de bu ufka sevk ediyordu. Dünyalık hiçbir derde, arzuya, endişeye sahip değildi. Onun nazarında dünyaya ait bütün konuşmalar boş, bütün işler malayani idi. Gücü yettiğince inandığı gibi yaşamaya çalışıyor, ailesini ve çevresini de her fırsatta bu yola çağırıyordu. Ateşe koşan pervaneler gibi gaflete dalan, yolun sonunu göremeyen olursa sert çıkmaktan, ikaz etmekten çekinmiyor, dünyanın fenalıklarına bulaşmalarına mani olmaya çalışıyordu. Onlar da nasipleri nispetinde, kabiliyetlerinin el verdiği kadar bu çağrıya icabet ediyor, onun eteğine tutunuyordu. </p>
			<p class="a_Paragraf">Boş konuşulması, boşa vakit geçirilmesi hoşuna gitmiyordu. Kızları veya gelinleri bir araya gelip gereksiz mevzuları konuşmaya başladığında müdahale ediyor “Boş boş konuşacağınıza salatü selam çekin. Çok konuşmak iyi değildir. Biriniz iyi söyler, biriniz kötü.” diyerek uyarıyor, onları her zaman daha güzel yaşamaya davet ediyordu. Çok konuşmak kadar çok gülmek de Refia Hanım’ın görmek istemediği bir haldi. “Hiç Allah’tan korkmaz mısınız, Peygamberimiz (s.a.v.) gülerken dişleri göründü mü hiç?” sözleriyle ikaz ediyordu. Fakat itaat etseler de, herkesin karakteri, alışkanlıkları farklı olduğu için içlerinden şöyle bir itiraz da yükseliyordu: “Annem de bırakmıyor ki bizi biraz konuşsak, hep mi salatü selam çekeceğiz?” </p>
			<p class="a_Paragraf">Erzurum’un uzun kış gecelerinde elektrikler de kesilince yatma vaktine kadar yapacak bir şeyler arayan gelinler ve kızlar oturur, bazen sohbete dalar, bazen eski masallardan anlatırlardı. Refia Hanım, gerçekdışı böyle şeylerle vakit geçirmektense bu zamanların bile ‘sohbet-i cânân’ havasında yaşanmasını isterdi. “Bu yalanların yerine, peygamberlerin, Peygamberimizin, sahabelerin hayatını anlatın. Olmamış şeyleri, canavarları, cadıları çocukların hayal dünyasına sokmayın.” derdi. Özellikle kadınların yüksek sesle konuşmasını istemezdi. “Sokaklardan mı duyuracaksın sesini? Sesli gülmeyin, bağırarak konuşmayın, içerde adamlar var.” diyerek ikaz ederdi. ‘İçerdeki adamlar’ dediği yine kendi eşi, çocukları idi ama onların bile duymasını saygısızlık olarak değerlendirirdi. Kendisi de sözlerinin hakkını verir, söylediklerini önce hayatında tatbik ederdi. Dudakları her an kıpırdardı. Ev işlerine dair zaruri bir mevzu konuşmuyorsa, ya Kur’an, cevşen okur ya tesbih çekerdi. Sohbet ortamlarında da eli boş durmaz, örgüsünü yanından ayırmazdı. </p>
			<p class="a_Paragraf">Refia Hanım “Siz serbest yetişiyorsunuz. Biz sizin gibi değildik. Başımızı Kur’an’dan kaldırmazdık” derdi bazen kızlarına ve yeğenlerine. Cihan Harbi ve Kurtuluş Savaşı sonrası yokluk yıllarını, maddi sıkıntıları anlatır, kanaatli olmalarını söyler, israftan kaçınmalarını öğütlerdi. Bazen de bildiği tesbihleri öğretir, ev işlerini yaparken bir taraftan da bunları okumalarını isterdi. “Hamur yaparken salavat çekin, yemek yaparken Kur’an okuyun. Çok konuşmayın.” diye sık sık hatırlatırdı. </p>
			<p class="a_Paragraf">Dışarıdaki menfi hareketlerin eve taşınmasına, özellikle aileler arasındaki sıkıntıların anlatılıp üzerinde konuşulmasına razı olmuyordu Refia Hanım. Hoş olmayan manzaraların söz ile de olsa kendi evine girmesini istemiyordu. Mesela Nurhayat Hanım düğüne gitmiş, orada bir gelin ile görümcenin kavga ettiklerine şahit olmuştu. Eve gelince annesine bu hadiseyi anlattı. Refia Hanım bundan hoşlanmamış “Başkasının yaptığı şer işleri gelip anlatma bir daha” diyerek kızını uyarmıştı. Aynı şekilde, bir keresinde Mesih Bey de Erzurum’da eve gelirken aynı sokakta başka bir evden karı kocanın birbirlerine bağırdığını duymuştu. Çok şaşırmıştı çünkü bu zamana kadar şahit olduğu bir durum değildi bu. O şaşkınlıkla içeri girince annesine “Niye bunlar bağırıyor?” diye sordu. “Sus oğlum, onların halini bizim eve taşıma.” diyecekti Refia Hanım. </p>
			<p class="Baslik_2" id="_idParaDest-66">Misafirsiz gün geçmez</p>
			<p class="a_Paragraf">Korucuk’tan Erzurum’a yerleşen ilk aile Ramiz hocalar olduğu için, köyden işi olup şehre gelen bütün tanıdık ve akrabalar mutlaka onlara uğrardı. İşini bir günde halledemeyenler gerektiği kadar yatılı misafir edilirdi. Zaruretin haricinde sadece ziyaret için gelip kalanlar olurdu. Okumaya gelen talebeler, tedaviye gelen hastalar önce onların evine inerdi. 1967 yılında bir tren kazasında Ramiz Hoca’nın yeğeni Kâzım’ın (Dürdane Hanım’ın oğlu) ayağı kesilmişti. Hastanedeki tedavisi bittikten sonra taburcu edildi ancak pansuman ve kontrol için gidip gelmesi gerekiyordu. Yeğenleri için odada bir yatak hazırladı Refia Hanım. Dürdane Hanım’ın kızı Sülale Hanım da kardeşine refakat ediyor, bakımıyla ilgileniyordu. Yengesinin ve dayısının o dönemdeki samimi yardımlarını hiçbir zaman unutmayan Sülale Hanım bir ramazan günü yaşadığı hadiseyi şöyle anlatıyor: </p>
			<p class="alinti_E">Yatan hastayı bakmak kolay değildir. Ama ne dayımın, ne yengemin, ne de çocuklarının bir gün acizlendiklerini, yüz ekşittiklerini gördüm. İftar zamanı kardeşimin olduğu küçük odaya sofrayı kurduk. Kardeşimin ihtiyacı gelmişti. Sofra konuluyor, diye gözümle işaret ettim. Ablam fark etti. Niye oğlana öyle diyorsun, diye bana kızdı. Sofrayı kenara kaldırdı. Kardeşim ihtiyacını gördü. Sonra herkes sofraya oturup iftarını yaptı. İnsanın kendi evladı olsa ‘etme bunu iftar zamanı’ der, ama ablam öyle değildi. Onun yaptığını kimse yapmaz. Yemekten sonra arkada yine kızdı bana ‘sen niye ona tazir ettin?’ diye. Köyden gidip gelen herkes kardeşimin yanına ziyarete geldi. Ev doldu taştı. Onların hepsine ‘kahve verin, çay verin, sütlü kahve yapın’ derdi. Kendi de elinden geldikçe hizmet ederdi. Kardeşim ondan sonra da onların yanında kaldı, iki kış okudu. Dayım götürdü Ankara’ya protez ayak yaptırdı. Sonra yine dayımlara yakın bir ev tuttuk, iki kış da ben kardeşimle beraber kaldım. Bizi hiç yalnız bırakmazlardı. Kardeşim önce imam hatipte, sonra üniversitede İlahiyatta okudu. Lise öğretmeni oldu. Hep onların yardımıyla. Allah babamızı aldı ama dayılarımız, yengelerimiz bize onu aratmadı.</p>
			<p class="a_Paragraf">Ramiz Hoca’nın kardeşi Dürdane Hanım, genç yaşta beş çocukla dul kalmıştı. Yetim kalan çocuklarıyla Korucuk’ta yaşıyor, sık sık ağabeyinin evini ziyaret ediyordu. Refia Hanım, görümcesinin çocuklarını kendi evlatlarından ayırmıyor, küçük kızı Fazilet Hanım ile yaşıt olan Sülale Hanım’ı kendi kızı gibi benimsiyordu. Öyle ki, Fazilet’e ne örerse aynısını Sülale’ye de örüyor, kızına aldığı örtünün aynısını ona da alıyordu. </p>
			<p class="a_Paragraf">Evlerine Ramiz Hoca’nın kardeşleri de sık sık uğruyordu. Refia Hanım kayınbiraderlerine hürmet ediyor, hizmet etmek için kendisi kalkıyor, ikramları bizzat getirmek istiyordu. Bu işi gelinlerine, kızlarına bırakmıyordu. Büyüğe hürmet onun nezdinde çok önemliydi. Çocuklarına bu değeri hal diliyle öğretiyordu. Bir keresinde oğlu Hasbi Bey, Sefer amcası ile bir mevzuda ayrı düşmüş, aralarında kırgınlık olmuştu. Sefer Efendi’nin ziyarete geldiği bir gün Hasbi Bey de evdeydi ve amcası kapıdan geçince kızgınlığından dolayı ayağa kalkmamıştı. Refia Hanım bunu fark etti ve oğlunu “Bir dakika gelsene.” diyerek dışarı çağırdı. İlk sözü yanağına aşk ettiği bir tokat ile söyledi. Oğlunun yaptığı harekete çok kızmıştı. Hasbi Bey de öyle küçük yaşta değil, askerliğini yapıp gelmiş evlenme çağında bir genç adamdı. Fakat annesine tek söz etmemişti o anda. “Oğlum terbiyesizlik yapma, ne olursa olsun o senin babanın kardaşı.” diyerek tamamladı sözünü Refia Hanım. Annesinin o te’dibini hiç aklından çıkarmayacaktı Hasbi Bey. </p>
			<p class="a_Paragraf">Ayrıca Refia Hanım, akraba kızlarını özellikle kış aylarında davet eder, yanında kalmalarını isterdi. Bu genç kızlar hem ev işlerinde gelini Mükafat Hanım’a yardımcı olur, hem Kur’an dersi alır, yengelerinin yanında bilgilerini görgülerini geliştirirlerdi. Bir gün iş yapıp yorulmuşlarsa ertesi gün Refia Hanım, hepsini alıp ev gezmesine götürürdü. Kendi evinde de işlerini bitirip oturduklarında onlara yaşanmış hikayelerden, menkıbelerden örnekler vererek sohbet eder, güzel ahlakı yaşamaya dair nasihatlerde bulunurdu. </p>
			<p class="a_Paragraf">Çat kapı misafire alışkın olan Refia Hanım, hiçbir zaman evi tamamen boş bırakıp kapıyı çekip bir yere gitmezdi. Evde mutlaka gelene kapıyı açacak, önüne sofra koyacak biri bulunurdu. Önceden haber etme imkanının bulunmadığı o devirlerde, uzak yakın köylerden gelen akrabalar kapıda kalırsa gidecek başka yerleri olmazdı çünkü. Misafir için kısa sürede sofra kuracak tedbiri her zaman hazırdı. Ayrıca, mutfakta ‘cıggıl’ denilen özel kaplar içinde misafirler için börek, kete, kurabiye, lokum gibi ikramlıklar olurdu. Bunları evin hanımları bir gün oturur beraber hazırlar, tükenmeye yüz tutunca yeniden doldururlardı. Misafire has olan ikramlıklara evde başka kimse el sürmez, çocuklardan bile sakınılırdı. Misafirler de eli boş gelmezdi zaten. Bilhassa köyden gelenler köy ketesi, yoğurt gibi şehirde özlenen tatları taşırlardı. </p>
			<p class="a_Paragraf">Refia Hanım, sabahın erken vaktinden itibaren her an kapı çalınıp biri gelecekmiş gibi hazırlıklı olunmasını isterdi. Onun bir halini Dürdane Hanım’ın kızı Sülale Hanım şöyle ifade ediyor: “Sabah kahvaltı sofrasını koyardık. ‘Kız oğul, tez gelin hemen yiyin, kalkın’ derdi. ‘Niye tez kaldırıyorsun bizi’ diye sorardım. ‘Misafir gelir’ derdi. ‘Önümüze koydun lori arkadan bastın zori’ der, gülümsetirdim onu.” </p>
			<p class="a_Paragraf">Ramiz Hoca’nın kardeşi Enver Bey’in kızı Macide de bu eve sık sık gelip kalıyordu. Özellikle Mükafat Hanım’ın doğum hastası olduğu dönemlerde annesi Kadriye Hanım ev işlerinde yardımcı olması için Macide’yi gönderiyordu. Macide Hanım, ihtiyacı olduğu her zaman Refia Hanım’ın evinde ilk aranan kişilerden biriydi. Fakat Refia Hanım, hiçbir zaman bu yardımların altında kalmıyor, gönül almayı biliyordu. Macide Hanım o günleri şöyle anlatıyor: </p>
			<p class="alinti_E">Ben zaten onun yanında büyüdüm sayılır. Köye gelir, dönerken bizi de alır, götürürdü. ‘Büyük abla’ derdik. Çok muhterem bir kadındı, huluslu, fedakâr… Dini konularda, saygı, hürmet, hizmet gibi şeylerde çok sertti. Fakat bizi çok sevdiğini de bilirdik. Biz de çok sayardık onu. Sözünü dinlemesek hiçbir şey yapmazdı ama biz ona olan saygımızdan dinlerdik. Bizi çok sever, evlatlarından ayırt etmezdi. Yetim kaldık, bize çok hakkı geçti. Misafirlerin yanında söz söylemeden, işaretlerle anlatırdı bize diyeceklerini. Misafire ikram getirirdik mesela. Eğer özel bir şey konuşacaklarsa kaşını kaldırarak işaret eder, dışarı çıkardık. Büyüklerle konuşurken çocukların, kızların yanında oturup laf dinlemesini istemezdi. Benim annem gibiydi o, her şeyi söyler, öğretirdi. Ben şimdi bakıyorum her tarafa, öyle bir amca hanımı yok. </p>
			<p class="Baslik_2" id="_idParaDest-67">Birbirlerinden gizli infak ediyorlardı</p>
			<p class="a_Paragraf">Refia Hanım kendisine getirilen hediyeleri asla kenara koymaz, etrafında kim varsa dağıtırdı. Eşinin ve oğullarının verdiği harçlıkları da yine torunlarını ve akrabalarını sevindirmek için sarf ediyordu. Bir şeyi de kendisine ayırdığı görülmüş değildi. Üstelik onun şefkati, ilgisi sadece kendi evlatları ve akrabaları ile sınırlı değildi. Nasıl Korucuk’ta Kur’an öğrenmeye gelen talebelerinin giyim kuşam ihtiyaçlarına yardımcı oluyorsa, Erzurum’da da imkan buldukça yardım elini uzatıyordu. Bununla ilgili Hasbi Bey bir hatırasını şöyle anlatmıştı: “Ben bir ara İmam Hatip lisesi öğrencilerini eve davet ediyordum. Mehmet Kırkıncı Hoca ile kitap okuyorduk. Zaten o zamanlar İmam Hatip’e fakirler koyardı çocuklarını. Kış Erzurum’un kışı. Anam kapının arasından talebelere bakardı. Ayağında çorabı yırtık bir çocuk görse ‘Oğul o çocuğu tut getir’ der, ayağına çorap verirdi.” </p>
			<p class="a_Paragraf">Fethullah Gülen Hocaefendi de aile ve çevre itibariyle hep cömertlik adına kahramanlıkların sergilendiği bir zeminde yetiştiğini anlatır. Hayatında âdeta hiç cimri tanımadığını ifade eden Hocaefendi, annesiyle babasının verme ahlakını şöyle aktarır: </p>
			<p class="alinti_E">Babam ve annem birer infak kahramanıydı. Babam imam olduğu için, maddi imkanlarımız çok geniş değildi. Ancak infak meselesine gelince, annem babamdan babam da annemden gizli infakta bulunurlardı. Annem babamdan gizli verirdi ambardan. Babam da ambardan gizli verirdi. Ne kadar verebilirlerse. Zannediyorum her ikisi de birbirlerine karşı ‘belki bunu götüremez, o yükün altına giremez’ diye düşünüyorlardı.</p>
			<p class="Baslik_2" id="_idParaDest-68">Hocaefendi’nin eve gelişleri</p>
			<p class="a_Paragraf">Fethullah Gülen Hocaefendi İzmir’de yaşamaya başlayınca ailenin kalbinin yarısı İzmir’de atar olmuştu. Hocaefendi de annesinin kendisini ne kadar sevdiğini, merak ettiğini bildiği için sürekli mektupla, telefonla haberleşiyor, fırsat buldukça ziyaretlerine geliyordu. Vaazlarının tesiriyle İzmir ve civarında tanınmaya başladığı gibi, geldikçe Erzurum’da da evde durmuyor, imkan olan her yerde vaaz ediyor, konferanslar veriyordu. Onun dışarı çıkmadığı akşamlar da eve misafir geliyor, gece yarılarına kadar misafirlerle vakit geçiriyordu. Annesinin yanında ise ancak herkes gittikten sonra oturabiliyordu. </p>
			<p class="a_Paragraf">Kardeşleri ve yeğenleri dahi ona ‘abi, amca, dayı’ demeye çekiniyor, saygı ile ‘hocam’ diyorlardı. 1968’de hacı da olduktan sonra anne babası hep ‘hacı efendi’ der olmuştu. Ramiz Hoca ve Refia Hanım’ın, ilminden dolayı Hocaefendi’ye gösterdikleri saygı ve Hocaefendi’nin anne babasına hürmeti görülmeye değerdi. Hele onlar bir araya gelip oturduklarında bir tarafta edebin, öbür tarafta hürmetin tesiriyle kelam israfından kaçınılır, zaruret dışında farklı mevzulara girilmezdi. Diğer oğullarına karşı daha rahat hareket eden, kimi zaman oturup oradan buradan sorular sorarak sohbet eden Refia Hanım, Hocaefendi’yle aynı şekilde konuşmaz, en hassas olduğu yemek konusunda bile ‘şunu da ye, bunu da ye’ diye ısrar etmezdi. </p>
			<p class="a_Paragraf">Büyüklerinin ona gösterdiği hürmet ve muhabbet ailenin diğer fertlerini de etkiliyor; bir aile büyüğü olarak Hocaefendi’yi seviyor ve rahat ettirmeye çalışıyorlardı. Eğer geleceğinden haberleri olduysa evde bayram havası esmeye başlıyordu. Refia Hanım, ‘hoca gelecek’ diyerek herkesi teyakkuza geçiriyor, en sevdiği yemekleri hazırlıyorlardı. Fakat Hocaefendi, ailesini böyle bir zahmete sokmamak için çoğu zaman hiç beklemedikleri anlarda çalıyordu kapıyı. O geldiği zaman gelinler ve kızlar dahil herkes aynı odada toplanır, etrafında bir hale gibi oturur, sözlerini can kulağıyla dinlerlerdi. Torunlar için onun gelişleri harçlık, hediye, şeker, çikolata demekti. En dar zamanlarında bile eli boş geldiği görülmemişti. Evin küçük çocuklarını kucağına alır, omzunda gezdirir, çekingen duran daha büyükleriyle konuşmaya çalışırdı. Kemal Gülen, çocuk gözüyle onun gelişlerini şöyle hatırlıyor: </p>
			<p class="alinti_E">O geldiğinde bir büyük adam gelirdi eve. Evet amcamız ama amcalardan öte bir adam. Herkes hissederdi bunu. Öbür amcalar gibi değil. Hem cömert bir amca hem de sulu bir tarafı yok. O gün itibariyle hoca ağırlığını, abidevi duruşunu muhafaza ederdi. Laubalilik yaptığımız, koşup oynadığımız bir an gelmiyor aklıma. Hep dizimizi büküp otururduk. O bizimle oynamaya çalışır, önümüze doğru kibrit atar, incik boncuk atar, bizim de mukabelede bulunmamızı bekler, şakalaşırdı. Duysa üzülür kendisi ama hiç amca dediğimizi hatırlamıyorum. Gıyabında derdik belki. İlk Altın Nesil kitabı çıktığında ilkokul 3. sınıftaydım. Okulda “Benim amcamın kitabı çıktı.” diye çocuklara hava atmıştım. “Hadi canım sen de.” dediler. Teneftfüste bir koşu eve geldim, kitabı götürüp gösterdim arkadaşlarıma.</p>
			<p class="a_Paragraf">Hocaefendi, Erzurum’a geldiği zamanlar mutlaka akrabalarını ziyaret etmeye çalışırdı. Halasını, dayısını, amcalarını, teyzesini görmek isterdi. Dar vakitte gelmişse haber gönderir, babasının evinde toplanmalarını rica ederdi. Amcaları ve dayısı da ona karşı hürmetkardı fakat ailenin kadınlarının onun yanındaki hali daha bir başkaydı. Çoğunun elinde büyümüş olmasına rağmen Hocaefendi’nin yanında bulunup konuşmaya, aynı sofrada oturmaya haya ediyorlardı. Bir keresinde teyzesi Refika Hanım ile halası Dürdane Hanım da onu görmeye gelmişlerdi. Annesi ve Hocaefendi’yle beraber dördü bir kahvaltı sofrasına oturdu. Lakin onun yanında yemek yemeleri mümkün olmadı. O günü tebessümle hatırlayan Mükafat Hanım şöyle anlatıyor: </p>
			<p class="alinti_E">Biz sofrayı odaya bırakıp çocuklarla çekildik. Yediler sanıyoruz. Hocaefendi öbür odaya çekilince içeri girip sofrayı topladık, “Hala, eze (teyze) doydunuz mu?” diye sorduk. “Kızarmış ekmeği alıyoruz kıtır kıtır, şekeri alıyoruz kıtır kıtır… utandık hiçbir şey yiyemedik.” dediler. Biz de getirdik sofrayı tekrar önlerine koyduk.</p>
			<p class="a_Paragraf">Yine habersiz geldiği bir gün Refia Hanım yeni namaza durmuştu. Hocaefendi’nin geldiğini hissettiği esnada heyecanlandı. Eşinin halini fark eden Ramiz Hoca “sakın namazını bozma” diye uyarma gereği duymuştu. Gün boyu dışarda vaaz ve sohbetler yapan Hocaefendi, akşam da bir odaya çekilip okuyup yazarak vaktini değerlendirirdi. Bazen kardeşi Fazilet Hanım’a kuzine sobanın fırınında patates pişirmesini rica ederdi. Kardeşlerinin dini doğru öğrenmesi ve yaşaması adına titizleniyordu, yanlışlarını görünce düzeltiyor, ibadetlerini ciddiye almalarını istiyordu. Bir keresinde en küçük kardeşi Kutbeddin Bey’i namazla ilgili çok ciddi te’dip etmişti. 9-10 yaşlarındaki Kutbeddin Bey okuldan eve gelince “namaz kıldın mı?” diye sormuştu ağabeyi. Kılmadığı halde “kıldım” demişti o da. Çok inandırıcı gelmeyince “çıkar bakayım çoraplarını” dedi Hocaefendi. Kutbeddin Bey’in ayakları yıkanmamıştı. Oysa abdest almış olsa temiz olması gerekirdi. “Teyemmüm mü yapıyorsun?” diye sordu kardeşine. Doğru söylemediği ortaya çıkınca mahçup olan kardeşi, bundan sonraki namazlarında büyüğünün bu hassasiyetini hatırlayacaktı. </p>
			<p class="Baslik_2" id="_idParaDest-69">“Terzi gelinim oldu.”</p>
			<p class="a_Paragraf">Hocaefendi’nin evlenmesinden tamamen ümidini kesen Refia Hanım, Sıbgatullah Bey’den sonra diğer oğullarını da sırayla evlendirmeye niyet etmişti. Fakat hepsinde bir çekingenlik hali vardı. Mesih Bey, sorulunca evlenmek istemediğini söylüyor, Salih Bey zaten İstanbul’da bulunuyordu. Refia Hanım, karakter olarak az konuşan Mesih Bey’in haya ettiği için evlilik meselesini savuşturmaya çalıştığına kanaat getirdi ve onun için kız aramaya başladı. İlkinde olduğu gibi yine tanıdıklarına haber salmıştı. Ailesine, töresine uygun mazbut bir ev kızı soruşturuyordu. 1969 yılının bir ramazan günü, anne kız gibi samimi oldukları bir hacı hanım ile yine o hanımın akrabasının kızını görmeye gittiler. Aslında bu kızın sözü yakın zamanda başka bir aileye verilmiş, fakat hacı hanım, Refia Hanım’ın oğluna kız baktığını duyunca ‘keşke bu kız bu ailenin gelini olsaydı’ diye düşünmüştü. O günkü ziyaretlerinde Refia Hanım her şeyden habersiz kızı beğenirse, sözü bozması için kızını ikna etmeyi planlamıştı. Refia Hanım evde kendinden ayrı yapılan ikili konuşmalardan, fısıldaşmalardan meseleye vakıf olunca çok öfkelendi. Hacı hanıma kızıp celallendi ve arkasına bakmadan tek başına evden çıktı. Onun bu tavrı kim olursa olsun prensiplerinden ödün vermediğinin bir ispatıydı. Kendi iyiliğine bile olsa verilmiş bir sözün bozulmasına asla müsade etmezdi. Hem bu işler nasip meselesiydi ve bir tarafın bozgunuyla kurulan yeni bir birliktelikten de kimseye hayır gelmezdi. Aslında bu meselede kaderin şer görünende hayır takdir edebildiğinin bir ispatı da mevcuttu. Çünkü, o gün o eve gitmese ve bu aldatılmaya maruz kalmasa belki gelini olacak Hatice Hanım’ı bulamayacaktı. Sonuçta bu da bir nasipti. </p>
			<p class="a_Paragraf">Refia Hanım, ehramına bürünüp hışımla çıktığı o evden hızla uzaklaşırken diğer hanımlar da pişman bir halde ardından yürüyor, fakat yetişemiyorlardı. Refia Hanım, Kırk Çeşme Yokuşu’nu çıkıp Hocaefendi’nin medresesinde okuduğu Kurşunlu Camii’ne kadar yürüdü. Biraz nefeslenmek için durunca karşıdan ehramlı yüzü kapalı bir hanımın geldiğini gördü. O caminin müezzininin hanımıydı aslında gelen. Tanımadığı halde sokaktaki tavrını, edepli duruşunu beğendiği bu kadına “Gelin hanım, buralarda iyi bir Müslüman aile kızı var mı?” diye sordu. “Allah sizi önüne getirmiş. İşte bu aile var. Hemen bu kapıya girebilirsiniz.” diyerek tam da önünde durduğu üç katlı konağı gösterdi. Yüreği ferahlayan Refia Hanım merdivenleri çıkıp kapıyı tıklattı. Evinde genç kız olan aileler tanımadıkları hanımların çat kapı misafirliğe gelmesine alışkındı. O yüzden bir şey sorulmadan içeriye buyur edildi. Refia Hanım önce evin genel havasını inceledi. Duvarlarda fotoğraf asılı olmaması ailenin değerlerini işaret eden önemli bir ayrıntıydı. Kapıyı açan, hoş geldin diyen gelinlerin uzun elbiselerini, yarım yaşmaklı örtülerini de beğenmişti. Bir de evin kızını görse tamamdı. Bu arada diğer evde bıraktığı hanımlar da ardından yetişip geldiler. </p>
			<p class="a_Paragraf">Refia Hanım’ın tevafuken girdiği bu geleneksel Erzurum konağı, eşraftan bir aileye aitti. Üç gelin bir arada, kayın valide kayın peder ile beraber yaşıyordu. Hatice Hanım (1952) ailenin ilk torunuydu. Dedesinin ve babaannesinin terbiyesi altında büyümüştü. Hiç okula gitmemiş fakat evde hem Türkçe okuma yazmayı hem de Kur’an-ı Kerim okumayı öğrenmişti. Disiplinli bir aile hayatları vardı. Sabah namazından sonra yatılmaz, herkes namazına orucuna, okumalarına devam ederdi. Büyükamcası her akşam ev halkını toplayıp ilmihal ve Risale-i Nur dersleri yapıyor, günlük ödevler vererek takip ediyordu. Dedesi de camilerdeki vaaz ve sohbetlere katılmaları için teşvik ediyordu ailenin hanımlarını. Ayrıca büyük bir ev olduğu için ayda birkaç kere hocaların, alimlerin sohbet ettiği kalabalık ilim meclisleri kuruluyordu. Hatta bazen Hocaefendi de İzmir’den gelişlerinde bu evde sohbet ediyordu. Bu yüzden Hatice Hanım, kalabalık aile hayatına, misafir ağırlamaya alışkındı. Terzi olan babaannesinden küçük yaşta biçki dikiş öğrenmiş, çevresine dikiş yapacak kadar ustalaşmıştı. </p>
			<p class="a_Paragraf">Hatice Hanım, Refia Hanım’ın görücüye geldiği o gün, sahur ve mukabeleden sonra dinlenmeye çekilmişti. ‘Dünürcü gelmiş’ diyerek içeri çağrıldı. Usulen ‘hoş geldiniz’ deyip çıktı yanlarından. Refia Hanım daha orada karar vermişti gelip bu kızı istemeye. Eve dönünce eşine, gelinine, kızlarına, yeni gelin adayını anlattı: “Çok iyi kız, çağrılınca hemen yanımıza geldi, zorluk çıkarmadı. Baktım evlerinde fotoğraf yok, gelinleri yaşmaklı, büyükleri yanında töreli bir aile.” Hayırlı olduğuna inandığı bu işte acele ediyordu. Ertesi gün evin kadınları olarak toplanıp kız istemeye gittiler. </p>
			<p class="a_Paragraf">Aile zaten Hocaefendi’yi tanıyor, takdir ediyordu fakat akraba olmak, dünürlük yapmak ayrı bir şeydi. Torununu vereceği aileyi de tanımak isteyen dedesi, günlerce araştırma yaptı. Birkaç gün matbaada damat adayı Mesih Bey’in yanında oturup karakterini tahlil etti. Hatice Hanım ise Mesih Bey’i hiç görmemiş, kararı büyüklerine bırakmıştı. Sonunda olur kararı verildi ve o ramazanın sonunda bayramın üçüncü günü söz kesildi. Tam da o sırada Hatice Hanım kader noktasında bir imtihana tabi tutuldu. Şöyle ki, sözünün verildiği duyulduktan sonra iki aile gelip onu aslında kendileri istemeyi planladıklarını anlatıp sözü bozması için ikna etmeye çalıştılar. Ramiz Hoca’nın ailesinin zor şartlarını, kalabalıklığını anlatıyor, daha rahat bir hayat vaad ediyorlardı. Hatice Hanım ise kaderin hükmüne teslim olmuş, verilmiş bir sözden dönmek istemiyordu. Tazyiklere dayanamayınca o anda diline gelen kanaatini söyledi: “Büyüklerim beni ateşe atmışlarsa ben o ateşe düşüp yanmaya razıyım.” Artık herkes susmuştu. Kendisiyle yaptığımız görüşmede o günleri anlatırken bu sözünü hatırlayan Hatice Hanım şöyle diyordu: </p>
			<p class="alinti_E">Şimdi bile ‘ben bunu nasıl söylemişim’ diye şaşıyorum kendime. Rabbim öyle konuşturdu. Elhamdülillah hiç de ateş olmadı. Hiçbir pişmanlığım yok. Rabbimin lütfu oldu. Eskiden bazen ‘ben de keşke büyük okullar okusaydım’ diye üzülürdüm. Ama sonra düşündüm, okusaydım belki bir yerlerde vazife alırdım ama annemle beraber olmak, o güzellikleri yaşamak, Hocaefendi ile yakın olmak bizim için en güzel günlerdi.</p>
			<p class="a_Paragraf">Ailedeki herkes daha eve gelmeden gelinlerini çok sevmişti. Nüfusta ismi Hatice’ydi ama aile içinde genç yaşta vefat eden büyük halasının ismiyle ‘Makbule’ diye hitap ediliyordu. Fakat Hatice Hanım kendi ismini daha çok seviyordu. Söz kesildiği zaman bunu dile getirmiş ‘bana kendi ismimi versinler’ demişti. Gelininin bu isteği annesini hatırlattığı için Refia Hanım’ın çok hoşuna gitti. Sonraki zamanlarda da ‘sen benim annem gibisin’ diyerek iltifat edecekti.</p>
			<p class="a_Paragraf">Aynı yılın kurban bayramında Fethullah Gülen Hocaefendi, elinde hediyelerle gelin görmeye ziyarete geldi. Ramiz Hoca hemen hemen her cuma namazından sonra gelininin evine uğruyor, bazen hediye bazen harçlık veriyordu. Hatice Hanım da bir taraftan çeyiz hazırlıkları yapıyor, kıyafetlerini kendisi dikiyordu. Hatta Sıbgatullah Bey’in hediye getirdiği beyaz bir kumaştan gelinliğini de dikmişti. Onun becerilerini gören Refia Hanım ‘terzi gelinim oldu’ diye ayrıca seviniyordu. </p>
			<p class="a_Paragraf">Düğün yapılacağı dönem aslında aile için sıkıntılı günlerdi. Hocaefendi, 1971 muhtırasının olağanüstü şartlarında İzmir’de tutuklanmış, mahkeme süreci devam ediyordu. Ramiz Hoca da İzmir’e gitmiş, Mustafa Birlik’in evinde misafir kalıyor, fırsat buldukça Hocaefendi’yi ziyaret edip ihtiyaçlarını karşılamaya çalışıyordu. Düğün için Erzurum’a gelip birkaç gün kaldıktan sonra hemen geri döndü. 1971’de büyük bir salon tutularak Kur’anlı, mevlidli bir düğün yapıldı. Kına gecesinde bile müzikli eğlence yapılmamış, kadınlar kendi aralarında ilahiler söyleyerek, piyesler sahneleyerek vakit geçirmişti. Erzurum’da gelinler baba evinden sadece gelinlikle çıkmazdı. Gelinliğin üzerine renkli satenden dikilmiş özel gelin çıkarma çarşafı giyilirdi. Onun da üzerine dize kadar uzanan kırmızı duvak çekilirdi. Tesettüre ve mahremiyete hassasiyet anlamında bununla da yetinilmez, gelin evden çıkıp arabaya geçene kadar yakın akraba erkekleri tarafından etrafına ehramlar gerilerek yabancı gözlerden sakınılırdı. Refia Hanım’ın da ipekten mürdüm rengi bir gelin çıkarma çarşafı vardı. Bütün gelinlerini babasının evinden alıp kendi evine getirirken bunu giydirmişti. </p>
			<p class="a_Paragraf">Refia Hanım salondaki ikramların haricinde kendi evinde de düğün yemeği yaptırıp misafirlerini ağırlamıştı. İsteme gününden düğüne kadar geçen bir sene sekiz ay süresince Hatice Hanım bir kere bile gelip bundan sonra yaşayacağı evi ve hayat arkadaşını görmemişti. Hatta o tarafta oturan bir akrabasını ziyarete giderken bile nişanlısının evinin önünden geçmemek için yolu uzatıp başka sokaktan yürüyordu. Bu, o devrin yerleşik bir edep, haya ölçüsüydü. Kendisi görmemişti ama gideceği evi gören akrabaları pek de beğenmeyerek anlatmışlardı. Üç katlı konakta büyüyen Hatice Hanım’ın nasıl karşılayacağını merak ediyorlardı. Bu arada, çıkmaz sokakta bulunan aslında tek katlı bu evin üstü yeni odalar yapmaya müsaitti. Mesih Bey’in evlenmesi söz konusu olunca üst kattaki sekinin yanına bir oda daha yapılmış, Hatice Hanım’ın eşyaları ve çeyizi buraya yerleştirilmişti. Bir kaç yıl sonra Hasbi Bey de evleneceği zaman aynı şekilde bir oda eklenerek ev büyütülecekti. </p>
			<p class="Baslik_2" id="_idParaDest-70">“Sanki bir saraya geldim”</p>
			<p class="a_Paragraf">Hatice Hanım eve ve aileye dair ilk izlenimlerini şöyle anlatıyor: </p>
			<p class="alinti_E">O kapıdan içeri girdim, sanki bir saraya geldim. Allah o evi bana öyle ferah, huzurlu gösterdi ki, başımdan ışıklar saçtı sanki. Öyle hoş geldi. Evi gerçekten görsen iyice eski bir ev. Ama çok manevi huzur dolu bir evdi. Eşimle de aramızda dokuz yaş fark vardı, ilk defa görüyordum. Ama bana her şey güzel geldi. O günden bugüne çok şükür ciddi bir sorun geçmedi aramızda. O bana anlayışlı davrandı. Ben de onun her şeyini hoş görürüm. Hatta bazen der ki bir annemle babamı böyle huzurlu, münakaşasız gördüm, bir de bizim halimizi.</p>
			<p class="a_Paragraf">Hatice Hanım da ilk zamanlar küçük görümcesi Fazilet Hanım’ın dışında evdeki hanımlarla bile konuşmaya çekiniyordu. Erkekler neyse de aynı evin içinde sürekli beraber olduğu, işleri paylaştığı kadınlarla konuşmamak zor oluyordu. Hatice Hanım’ın suskun geçen ‘gelinlik etme’ dönemi çok uzun sürmedi. Büyük görümcesi ve eltisiyle ilk haftadan sonra konuşmaya başladı. Eve gelişinin yirminci gününde “Annem ağırbaşlıdır kendisi söylemez.” diyen Mükafat Hanım devreye girdi. “Anne artık Hatice Hanım konuşsun seninle.” dedi. Refia Hanım’ın “Tamam.” demesiyle duvarlar aşılmış oldu.</p>
			<p class="a_Paragraf">Hatice Hanım aileye kısa zamanda alışmış, benimsemişti. Mükafat Hanım’la iki elti gibi değil kız kardeş gibi samimiyet kurmuş, bağlanmışlardı. Daha kendi çocuğu olmadan onun çocukları Mazhar’ı, Kevser’i, Sümeyra’yı seviyor, anneleri rahatsızlandığı zamanlar onlara bakıyordu. O da Mükafat Hanım gibi, kayınbiraderlerinin, kayınpederinin yanında yaşmağını çekiyor, hiçbiriyle konuşmuyordu. Evin erkekleri de belli bir edep ölçüsünde sınırlarını bilerek hareket ediyor, yengelerinin hassasiyetlerine riayet ediyorlardı. O evde Refia Hanım haricinde hiçbir kadın kollarını sıvamış çamaşır bulaşık yıkarken, çocuk bakarken görülmemişti. Bütün işler yapılıyor fakat herkes azami ölçüde mahremiyetini de muhafaza ediyordu. </p>
			<p class="a_Paragraf">Eve bir gelin daha gelmişti ama Refia Hanım yemek yapma işini tamamen onlara bırakmamıştı. Yaşı ilerledikçe romatizma ağrıları da baş göstermişti. Ayakta uzun süre duramıyor, sobanın üzerinde kızdırdığı kiremitleri ağrıyan yerlerine koyarak bir nebze de olsa rahatlamaya çalışıyordu. Fakat buna rağmen, eşinin, oğullarının neyi sevdiğini en iyi o biliyor, onlara göre yemek pişirmek için kalkıyordu. Hem böylece gelinlerine laf edilmesinin de önüne geçiyor, beğenseler de beğenmeseler de ‘annem yapmış’ diyerek yiyeceklerini biliyordu. Mükafat Hanım da ona yardımcı oluyor; temizlik, ütü gibi işlere Hatice Hanım bakıyordu. Kayınvalidesinin otoriter yapısına karşılık anne şefkatini de göstermekten çekinmediğini fark etmişti Hatice Hanım. Disiplinin, kalabalık evin idaresi için gerekli olduğunu anlıyordu. Evin içinde belli bir düzen kurulup sürdürülmezse, evli, bekar, çocuk, bebek onca insan bir arada huzur içinde nasıl yaşayacak, her gün gelip giden misafirler nasıl ağırlanacaktı? Sabah erken gelene kahvaltı, öğlene yemek yetiştirilecekti. Az gevşeklik olsa bütün işler aksamadan yürütülebilir miydi? </p>
			<p class="a_Paragraf">Kayınvalidesinin şefkatini de hissettiği için otoriter tavrından rahatsız olmadığını ifade eden Hatice Hanım bu hissini şöyle anlatıyor: </p>
			<p class="alinti_E">Annem celalli, disiplinliydi. Bakışlarından ne demek istediğini anlardık. Yapılması gereken işlerde çok ciddi olurdu, karşısında konuşmak mümkün değildi. Sevgiye de gelince gerçekten şefkat abidesi bir insandı. Yeni gelin geldiğimde çok sancılarım olurdu. Akşam erkenden odama gider yatardım. Sabah kalkınca merdivenin önünde gözleri dolu dolu bekliyor bulurdum. “Anne ne yapıyorsun burada?” derdim. “Sen sancılandın ya ben gece boyu uyumadım.” der, bir taraftan da ağlardı. Anne şefkatinden farklı bir şey değildir bu. Gece uyumamış, beklemiş, sabah da merdivenin önünde duruyor ki, gelin inecek bakayım yine sancısı var mı, hasta mı? Ağlayarak bekliyor. Buradaki şefkati görünce disiplini, sert halleri hiç dokunmuyor insana. Ruhen hissediyorum çünkü, o beni çok seviyor, her halimden anlıyor. Disiplini de böyle gerektiği için yapıyor.</p>
			<p class="Baslik_2" id="_idParaDest-71">Alçakgönüllü, hürmetli bir eş</p>
			<p class="a_Paragraf">Refia Hanım ile Ramiz Hoca’nın birbirlerine derin bir muhabbetle bağlı oldukları her hallerinden belliydi. Birbirlerine hürmetleri, hizmetleri, karşılıklı konuşmaları, incitmekten korkan halleri, ses tonları verdikleri değeri gösteriyordu. Ancak onlar evlatlarının yanında yan yana oturmaya bile çekinir, ikili mevzuları açmaz, mahremiyetlerini aşikar etmezlerdi. Ramiz Hoca, yeni evlendikleri dönemde bir iki sert çıkışının haricinde eşine sesini yükseltmiş bir insan değildi. Bir kere bile tartıştıkları görülmemişti. Ramiz Hoca’nın sözünün üzerine Refia Hanım asla söz söylemezdi çünkü. İlerleyen yaşlarında bile eşine karşı her zaman hürmetkar ve saygılıydı. Eşine hiçbir zaman ismiyle hitap etmemiş ‘hoca’ demeyi uygun görmüştü. Evlatlarına ve gelinlerine karşı her ne kadar disiplinli, otoriter bir tavır takınsa da eşine karşı alabildiğine alçakgönüllü idi. </p>
			<p class="a_Paragraf">Ramiz Hoca’nın da son derece kibar, mülayim, mütevazı, terbiyeli, hoşgörülü bir tabiatı vardı. Hiç kimseye sesini yükseltip bağırıp çağırmazdı. Kimseye ismiyle seslenmez; kadınlara ve genç kızlara isminden sonra mutlaka ‘hanım’, erkeklere de ‘efendi’ ekleyerek konuşurdu. Bayramlarda bile çocuklarına elini öptürmezdi. Hele annesi babası ile beraberse çocukları hiç yanına yaklaştırmazdı. Refia Hanım da eşinin ve büyüklerinin yanında çocuklarına elini öptürüp bayramlaşmazdı. Ancak yalnızken veya kadın kadına bir arada iken el öpmeye müsaade ederdi. Bu tavır büyüklere hürmetin bir gereği olarak görülürdü. </p>
			<p class="a_Paragraf">Ailece akşam bir araya geldiklerinde Ramiz Hoca gün boyu yaptığı işleri, gördüğü insanları anlatıyor, varsa selamları iletiyordu. Refia Hanım da daha çok torunların yapıp ettiklerinden bahsediyor, ev işlerine dair çok fazla detaya girip eşini meşgul etmiyordu. Gelinlerini, kızlarını, oğullarını asla şikayet etmiyordu. Evlatlarının yanında konuşurken daha dikkatli bir dil kullanıyor, asla laubali olmuyorlardı. Zaten insanlar hakkında ileri geri konuşmaya, gıybete, malayani muhabbetlere kapalı insanlardı. Günlük istişarelerden sonra herkes kitabını, tesbihini eline alıp evradıyla, okumasıyla meşgul oluyordu. Son yıllarında en büyük zevkleri torun sevmekti. Oturur onlarla meşgul olur, peltek konuşmalarından, oyunlarından, hareketlerinden haz alırlardı. </p>
			<p class="Baslik_2" id="_idParaDest-72">Evlatlarına çok hoşgörülü bir baba</p>
			<p class="a_Paragraf">İmamlık vazifesini tamamen bıraktıktan sonra vaktini dostlarıyla sohbet ederek, uzak yakın demeden akrabalarını ziyaret ederek geçiriyordu Ramiz Hoca. Çok belli etmese de evlatlarının işlerini yakından takip ediyor, ancak her şeylerine müdahale etmiyor, gerektiğinde yardımlarına koşuyordu. Fethullah Gülen Hocaefendi de hatıralarını anlatırken onun bu yönüne dikkat çeker: </p>
			<p class="alinti_E">Onun bana tesir eden yönlerinden biri da asla bizlerle perdeyi yırtmaması; ister sevgisinde isterse öfkesinde hep bu perdeyi korumuş olmasıdır. Mesela beni çok severdi. Fakat bu sevgisini başkasının yanında izhar etmezdi. Eğer oturduğumuz odada bir başkası yoksa ben oturacağım zaman altıma minder atar, eğer bir başkası varsa bunu göstermeden yapardı. Bizimle hiç yüz-göz olmamıştı. Ciddiydi. Annemin yanında çocuklarından hiçbirini öpmezdi. Şefkatini değişik vesilelerle hissettirirdi. Beni bir defa başımdan öptüğünü hatırlıyorum. Erzurum’dan İzmir’e gidecektim. Uğurlamak için o da geliyordu. Tenha sokaklardan birinden geçerken hafifçe bana doğru eğildi ve başımdan öptü. Halbuki içindeki sevgi feveran derecesindeydi. Ben Edirne’ye gittiğimde günlerce uyuyamadığını daha sonra validemden dinlemiştim. 16 -17 yaşlarımdayken <span class="italik_E">Sebilürreşad</span> gezetesine bir yazı göndermiştim. Kur’an yeni harflerle yazılsın diyenlere cevap yazmıştım 5-6 sayfa. Çıktı mı çıkmadı mı bilmiyorum. Babam onu kendi defterine yazmış oğlunun o yaştaki hatırası diye. Onu sağda solda da övünerek okuyor merhum. Vefat edince annem hatıra olarak almış saklamış o defteri. Annem vefat edince ancak bana geldi. </p>
			<p class="alinti_E">14-15 yaşlarında idim. Bir ay kadar sigara içtim. Hatta pipo içmeye başladım. Babam bunun farkına varmış. Beni karşısına alıp da bir şey demedi. Sadece yastığımın altından aldığı paketi cebinden çıkardı. Ayak ayak üstüne attı. Ve benim çakmağımla sigarasını yaktı. Çok utandım. Yer yarılsa da içine girsem diye temenni ettim. O kadar terlemiştim. Ve bu hadise benim derhal sigarayı bırakmama sebep oldu.</p>
			<p class="a_Paragraf">Salih Gülen’in de sigara ile ilgili benzer bir hatırası vardır. Erzurum’da çıraklık yaptığı dönemde bir gün babasıyla caminin şadırvanına inen merdivende karşılaşırlar. Ağzında sigarasıyla yukarı doğru çıkan Salih Bey, tam karşısından babasının indiğini görür. Babasının kendisini gördüğünü fark edince heyecandan ne yapacağını şaşıran Salih Bey’in aklına sigarayı eline alıp yere atmak bile gelmez. O anın şaşkınlığıyla ağzından üfleyiverir. Tam o sırada babası da tam önüne gelmiştir. Sigara doğrudan Ramiz Hoca’nın üstüne gider. Başkası olsa kızar, döver belki, en azından iki çift söz söyler oğluna. Bugün bile bakıldığında bir saygısızlık hareketidir yaptığı. Fakat Ramiz Hoca ne öfkelenir, ne bir söz söyler. Evladının o telaşlı haline gülerek geçer yanından. Sonradan Salih Bey annesinden duyar babasının yorumunu: “Sigara içtiğine bir şey demiyorum, bir de üzerime üfürüyor.” demiştir hadiseyi eşine anlatırken. Babasının evlatlarını yeri gelince uyardığını ama hiç kızmadığını ifade eden Salih Bey, unutamadığı bir sözünü de şöyle anlatıyor: “Evimizin yakınında sinema vardı. Bir gün dışarıda durmuş afişlere bakıyordum. Gördü beni, yanıma geldi, ‘ya içeri gir ya buradan git. Burada durup oraya bakmak size yakışmaz’ dedi. Babam hiçbir evladına kırgın olmadı. Hiçbir kusurunu insanın yüzüne vurduğunu görmedim.” </p>
			<p class="Baslik_2" id="_idParaDest-73">“Siz nasıl bir baba istiyorsunuz ki?”</p>
			<p class="a_Paragraf">Edirne’de bulunduğu dönemde Fethullah Gülen Hocaefendi’ye bir mektup yazmıştı. Orada hasretini dile getirirken “Sizler benim için Yakub’un evlatları gibi oldunuz.” diyordu. Bu hikmet dolu ifadesinde aslında Hz. Yusuf ve Bünyamin’i kast ediyor, kendi yaşadığı evlat hasretini Hz. Yakub’un onlara duyduğu hasrete benzetiyordu. Fakat Hocaefendi’nin aklına, Yakub’un evlatları deyince Hz. Yusuf’u kuyuya atan, sonra da köle diye satan Yusuf’un kardeşleri gelmişti. Babasına yazdığı cevapta “Biz sana ne yaptık ki, bizi Yakub’un evlatlarına benzetiyorsun.” mealinde ifadeler kullandı. Babasının aslında ne kast ettiğini sonradan anladığında ise ciddi burkuntu yaşamıştı. Fakat edep abidesi olan Ramiz Hoca, bu cevaba dair sonraları hiçbir yorum ve işarette bulunmamıştı. </p>
			<p class="a_Paragraf">Hocaefendi, Edirne’den İzmir’e tayin olduğu dönemde Ramiz Hoca da Edirne’ye Hüseyin Top Hoca’yı ziyarete gitmişti. Evladına sahip çıktığı için bir vefa hissiyle onu görmek istemişti. Oradan İzmir’e gelirken Haydarpaşa tren garında büyük bir kazadan tevafuk eseri yara almadan kurtuldu. Tam trene bineceği sırada kayıp rayların üzerine düşmüş, tren olduğu gibi üzerinden geçmişti. Böyle bir kazadan sadece kıyafetleri parçalanarak kurtulan Ramiz Hoca, hadiseyi İzmir’e yanına gidince Hocaefendi’ye anlattı. O anda olabilecekleri aklına getirince çok üzülen Hocaefendi, babasına biraz da sitemkar bir ifadeyle “Baba senin orada ne işin var. Bak neredeyse bütün bir aileyi hicrana boğacaktın.” dedi. Bunun üzerine Ramiz Hoca tek bir soru sordu: “Siz nasıl bir baba istiyorsunuz ki?” </p>
			<p class="a_Paragraf">Sonraki yıllarda bu hadise hatırına geldikçe üzülen Hocaefendi “Keşke babama o kadar dahi konuşmasaydım. Veya en azından hislerimi yanlış yorumlayacağı bir üslupla ifade etmeseydim.” demiştir. Zaten bu ifadenin tokadını da aynı gün yiyecektir. Babasına çay ikram etmek için elektrik ocağına su koyar. Ramiz Hoca da o sırada eşyalarını almak için otele gitmiştir. Odada babasını göremeyince, biraz evvelki ifadeden darıldı ve gitti zanneden Hocaefendi, telaşla sağa sola koşturup onu aramaya başlar. Bu arada elektrik ocağını unutur. Dönüp geldiğinde yerde serili olan kilimin yanmaya başladığını görür. Bunu da babasına tavrına karşılık kendisine yapılan bir ilahi ikaz kabul eder. </p>
			<p class="a_Paragraf">Akraba ve dostlarını ziyarete çok önem verirdi Ramiz Hoca. Herkesten haberi oluyor, elinde ne varsa hediye götürüyordu. Hiç üşenmeden Erzurum’dan kalkıp İstanbul’daki amcazadelerini görmeye gidiyordu. Ulaşım imkanlarının hiç de kolay olmadığı, günlerce otobüsle yolculuk yapıldığı 1960’lı 70’li yıllar düşünüldüğünde bunun herkesin göze alabileceği bir ziyaret olmadığı anlaşılacaktır. Kardeşi Seyfettin Bey’i görmeye Sarıkamış’a kadar gitmiş, Pasinler’e taşındıktan sonra da sık sık onu ziyaret etmişti. Başta kendi köyü Korucuk olmak üzene yakın köylerdeki akrabalarını da dolaşıyor, ihtiyacı olanlara elinden gelen yardımı yapıyordu. Kardeşi Enver Bey’in vefatından sonra Korucuk’ta yetim kalan yeğenlerini her hafta ziyaret ediyor, hediyeler götürüyor, espriler yaparak yüzlerini güldürmeye çalışıyordu. 150 km. mesafedeki İspir’de bulunan teyzesinin torunlarını görmek için yaya olarak gidiyor, üstelik sırtında kışlık un, bulgur gibi erzak da taşıyordu. Bu, onun ailesine olan vefasının, bağlılığının, sadakatinin bir göstergesiydi. Oğullarından Sıbgatullah Bey’e de vefatından evvel vasiyet etmişti: “Ölene kadar hısım akrabayı bırakmayacaksın, senede en az bir kere göreceksin.” </p>
			<p class="Baslik_2" id="_idParaDest-74">Gelinlerin ‘efendi baba’sı</p>
			<p class="a_Paragraf">Ramiz Hoca’nın günlük yaşantısı ‘kimseye zahmet vermemek, eziyet etmemek’ prensibi üzerine kuruluydu adeta. Ataerkil bir gelenekten gelmiş olmasına rağmen, kimseye iş buyurmuyor, her işini kendisi yapmaya çalışıyor, eşinden dahi bir bardak su istemiyordu. Ailece oturmuş yemek yerken birden sofradan kalkar, suyunu alıp içerdi. Çayını kendisi doldururdu. Refia Hanım darılırdı onun bu haline “Babası, niye kalkıyorsun? Kız var, gelin var, onlara de getirirler.” derdi. Fakat o ne kızlarına ne gelinlerine bir gün bile iş buyurmamıştı. Akşam namazından gelince, eğer acıktıysa bir parça ekmek alır otururdu. O zaman Refia Hanım gelinlerini harekete geçirir, bir an önce sofrayı kurmalarını isterdi. Onunla aynı çatı altında sekiz sene yaşayan ilk gelini Mükafat Hanım “Kıl kadar incinmemişim efendi babamdan. Ben onunla konuşmazdım ama o bana bir şey söyleyeceği zaman ismimle seslenirdi. Öyle tatlı gelirdi ki bana, sanki kendi babam seslenmiş sanırdım.” diyor. Gelinleri ‘efendi baba’ dedikleri Ramiz Hoca’yı çok seviyor, onun geleceği vakit yaklaşınca evi toparlıyor, örtülerini düzeltiyor, yemekleri hazırlamaya başlıyorlardı. Çocukları da ‘uslu durun dedeniz gelecek’ diye ikaz edip ortamı onu rahatsız etmeyecek şekle sokuyorlardı. Onun o yumuşak huyluluğu herkes üzerinde ayrı bir saygı uyandırıyordu. Bir şekilde fırsatını bulup ona hizmet etmek istiyorlardı. Fakat Ramiz Hoca buna asla müsaade etmiyordu. Evden çıkarken ayakkabısını çevirmesinler diye önden gidip hemen giyiveriyor, paltosunu tutturmuyordu. Refia Hanım’a gelip sitem ediyordu gelinleri “Efendi babam da koymuyor ki bir ayakkabısını çevirelim.” </p>
			<p class="a_Paragraf">Gelini Hatice Hanım’ın onca erkeğin kıyafetlerini ütülemek için saatlerini geçirdiğini gördükçe dayanamaz, oğullarına kızardı Ramiz Hoca “Elbiselerinizi akşamdan yatağınızın altına koyun, üstüne yatın, sabah olur ütülü gibi. Ne bu kadına eziyet ediyorsunuz, temizlikçi gibi olmuş bu kadın, sanki temizleme evi olmuş burası.” derdi. Kayınpederi görüp üzülmesin diye ütü yapmak için onun evde olmadığı vakitleri kollar, o gelmeden işini bitirmeye çalışırdı Hatice Hanım. Ramiz Hoca’nın çamaşır konusunda da ayrı bir çekingen tavrı, hayası vardı. Çamaşırlarını gelinlerin yıkamasını istemez, eşi veya kızlarından başkasının görmesine fırsat vermezdi. Hatta bazen onlara bile bırakmaz, gizlice kendisi yıkardı. </p>
			<p class="a_Paragraf">Bazen eve geldiğinde hanımları çok işe dalmış görürse, selam verdikten sonra “Kulhuvallahü ehad, Allah birdir, unutmayın.” der, onları iş arasında daldıkları gafletten sıyırmaya çalışırdı. Herkese karşı çok şefkatliydi ama torunlarını ayrı seviyor, ağlamalarına dayanamıyordu. Hatice Hanım’ın ilk evladı Hümeyra (1972) çok ağlayan bir bebekti. Geceleri hiç uyumaz, annesini de yorardı. Tam da onların odasının altında Ramiz Hoca’nın odası vardı. Gece boyu küçük bebeğin ağlamalarını duyar, dayanamaz, kalkıp şifa için bir muska yazar, sabah torununun üzerine takardı. Konuşmaya başlayınca Hümeyra’ya dua etmeyi öğretmişti. Seccadeyi serer, küçük kızın başını örter ‘Hadi Hümeyra otur, dua et’ derdi. Hümeyra ellerini açıp “Allahım dedemin günahlarını affet, Allahım babama şifalar ver.” diyerek dua ederken gözyaşları içinde izlerdi onu. Torunu Sümeyra da onun camiden elinde tahin helvası ile geldiğini hatırlıyor. Seccadesinin ters tarafını seriyor, etrafına toplanan torunlarına eliyle helva yediriyordu. </p>
			<p class="a_Paragraf">Ramiz Hoca sabah namazından önce kalkar, ibadet ve okumayla meşgul olurdu. Ardından namaz için camiye giderdi. Sabah namazından sonra, özellikle kerahat vaktinde geri yatılmasına müsaade etmezdi. Herkesin kahvaltısını yapıp işine bakmasını isterdi. Kahvaltıdan sonra odasında oturup hafif sesle Kur’an okurdu. ‘Efendibaba’sının okuyuş tarzını çok seven Hatice Hanım, içerdeki işlerini ayarlar, öylece oturup dinlemeye vakti olmadığı için o saate avluları süpürme işini bırakırdı. Hem işini yapar hem zevkle Kur’an dinlerdi. </p>
			<p class="Baslik_2" id="_idParaDest-75">Erzurum’un Nasreddin Hocası </p>
			<p class="a_Paragraf">Okumaya çok tutkundu Ramiz Hoca. Fırsat bulduğu en küçük zamanlarda hemen eline bir kitap alır veya cebinden bir takvim yaprağı çıkarır okurdu. Akşamları muhakkak kitap okurdu. <span class="italik_E">Hayatüssahabe</span>, <span class="italik_E">Risale-i Nur</span>, <span class="italik_E">Marifetname</span> gibi Osmanlıca kitaplardı bunlar. Bazen buralarda gördüğü ilginç bilgileri, nükteleri orada bulunanlara da okurdu. Bazı akşamlar da içinde nükteli hikayeler olan hoş sohbetler yapardı ev halkıyla. Bunlardan birini torunu Bahtinnur Hanım şöyle anlatıyor: </p>
			<p class="alinti_E">Dedemin esprileri çok seviyeli, zeka ürünü sözlerdi. O eve gelince hiçbir çocuğu yanından ayrılmak istemezdi. Hepimiz çok mutlu olurduk onunlayken çünkü evi neşelendirir, canlılık getirirdi. Bir akşam şöyle bir hikaye anlatmıştı: Hanımın biri misafirlerine gösteriş yapacakmış. Hizmetçisine tembih etmiş, senden ne istersem ‘hangisini’ diye soracaksın. Misafirler gelmiş. Kızım bir kahve yap da getir, demiş. Hizmetçisi ‘hanım hangi fincanda?’ diye sormuş. ‘Kızım kürkümü getir üşüdüm’ ‘hanım hangisini?’ bütün gün böyle geçmiş. En sonunda misafir giderken, hanım ‘kızım beyi çağır’ deyince hizmetçi kız, ‘hanım hangisini çağırayım?’ diye sormuş. Dedem bunu anlatıyor herkes bayılıyor gülmekten. Annem dedi ki, ‘ben de babam bu fıkraları nerden buluyor diyordum. Anladım ki takvimden buluyorsun çünkü bugün bunu ben de okumuştum’ Annemle dedemin arasında farklı bir diyalog vardı, aralarında böyle şakalaşmalar olabiliyordu.</p>
			<p class="a_Paragraf">Erzurumlu dostları da ‘Nasreddin hoca’ dedikleri Ramiz Hoca’yı çok seviyor, nükteli sohbetlerine doyamıyorlardı. Başkasından dinlediği bir hadiseyi kardeşi Seyfettin Gülen şöyle anlatıyor: </p>
			<p class="alinti_E">Ağabeyim Ügümü Köyü’nden Erzurum’a gelince imamlık yapmıyor artık, boşta kalıyor. Gadana camisinin imamı Hafız İdris Hoca ağabeyime ‘seni bizim köye imam vereceğim gider misin?’ diye soruyor. Abim de giderim diyor. Aradan zaman geçiyor. İdris Hoca tekrar ağabeyimi görünce aynı şeyi söylüyor. Bunun üzerine ağabeyim ona şu fıkrayı anlatıyor: Adamın birisi mezarlığın yanından geçerken, ‘selam aleyküm ey ehli kubur melul mahsun olmayın biz de sizin gibi buraya geleceğiz, Allah size de bize de rahmet etsin’ diyor. Bir sene sonra aynı yerden geçerken yine aynı şeyi söylüyor. Ölünün biri kabirden başını kaldırıp ‘yahu sen geçen sene de aynı şeyi karıştırmıştın’ diyor. Bu nükteyi dinleyen Hafız İdris ağabeyimin ne demek istediğini anlıyor ama gülmekten de kırılıyor. Konuşmaları hep öyleydi ağabeyimin.</p>
			<p class="a_Paragraf">Vefatından önceki son görüşmemizde merhum oğlu Hasbi Gülen babasıyla ilgili şöyle bir anekdot aktarmıştı: </p>
			<p class="alinti_E">Erzurum’da gömlek diken bir Hatem emmimiz vardır. Babamın müdavimi olduğu dostlarından biri. Edebiyat fakültesinden de bazı insanlar geliyor, babamla orada sohbet ediyorlar. Bir gün ezan okunmuş, babam namaz için çıkarken fakültenin dekanı ‘Ramiz efendi kaç çocuğun var?’ diye sormuş. Babam da ‘bir buçuk’ diye cevap vermiş, çıkmış. Sonra oradakiler bu cevabı şöyle yorumlamış: ‘8 çocuğu var ama kendi idealine göre sadece bir tane yetişmiş, diğerleri de ancak buçuk olmuş.’ Kaya Bey beni nerede görse sorardı, ‘sen buçuğun neresindesin?’ diye.</p>
			<p class="Baslik_2" id="_idParaDest-76">12 Mart döneminde Hocaefendi’yi ziyareti</p>
			<p class="a_Paragraf">İzmir’de hem vaizlik, hem de Kestanepazarı Kur’an Kursunda idarecilik yapan Fethullah Gülen Hocaefendi, yurdun hiçbir şeyini kullanmama kararından dolayı bahçeye kendisi için yapılan tahta kulübede beş senesini geçirmişti. Ancak çeşitli ihtilaflardan dolayı buradaki vazifesinden ve tahta kulübesinden ayrılmak zorunda kaldı. Kiralık bir eve taşınıp vaaz ve sohbetlerine devam etti. 12 Mart 1971, Türkiye’nin karanlık günlerinden biriydi. Asker, hükümete muhtıra vermiş, belirsizlik dönemi başlamıştı. Sağdan-soldan önde gelen insanların tutuklandığı puslu ortamda İzmir yöresinde tanınan bir isim olan Hocaefendi de talebelerine ve arkadaşlarına bir şey olacağı endişesi ile diken üzerinde günler geçiriyordu. Bu arada babası Ramiz Hoca ziyaretine gelmiş, bir müddet kaldıktan sonra 1 Mayıs günü eve dönmek üzere İzmir’den ayrılmıştı. Aynı gece Güzelyalı’da kaldığı evi basan polisler Hocaefendi’yi de tutuklayıp Tepecik Karakolu’na götürdüler. Hocaefendi’nin beraber hizmet ettiği Mustafa Birlik ve bazı arkadaşları da buraya getirilmişti. Mahkeme kendisiyle birlikte 54 kişinin daha tutuklanmasına karar verdi ve ardından mahkeme süreci başladı. Hocaefendi, 9 Kasım 1971’de tahliye olana kadar toplam 193 gün (altı buçuk ay) mevkuf kaldı.</p>
			<p class="a_Paragraf">Hocaefendi’nin tutuklandığı haberi Erzurum’daki babaocağına ateş düşürmüştü. Büyük küçük herkes, endişeli ve üzgün dua edip duruyorladı. Amcası Enver Bey, haberi duyunca koşarak ağabeyi Ramiz Hoca’ya haber vermek için evine gelmiş, ardından kendi evinde fenalaşmış, yatağa düşmüştü. Bu arada İzmir’e ağabeyini ziyarete gidip dönen Mesih Bey amcasını görmeye gelmişti. Ona Hocaefendi’nin nasıl olduğunu sordu. Mesih Bey’in cevabı olumsuzdu “Ağır ceza verecekler galiba.” diyordu. Fakat Enver Bey hiç ümitsizliğe düşmemiş çok net bir kanaatini ifade ediyordu: “Ona bir şey olmaz.” Niye? “Hani Şamil dedemin anlattığı bir rüya vardı ya, Peygamber Efendimiz (s.a.v.) köyün etrafına kazık diktiriyor ya, onu yanlış tabir ediyorlar. Dört tane kerpiç duvar yıkılmasın diye değil, o kazıklar bunun için çakıldı. Ona hiçbir şey olmaz, korkmayın, kimse bir şey yapamaz. Bu rüyanın tabiri bu.” dedi. Kanser hastası olan olan Enver Bey, bir daha ayağa kalkamayacak, bir süre sonra vefat edecekti. </p>
			<p class="a_Paragraf">Ramiz Hoca, ziyaret için İzmir’e tekrar geldiğinde Hocaefendi’ye bu haberi de verdi. Hocaefendi ile aynı koğuşta tutuklu bulunan arkadaşlarından İzzettin Özen Hoca bu ziyaretin şahitlerinden biridir. Baba oğul arasındaki münasebetin seviyesini görmek bakımından ibret verici bu görüşmeyi İzzettin Özen şöyle anlatır: </p>
			<p class="alinti_E">1971 yılında hapisteyken bir gün Ramiz Hocaefendi bizleri ziyarete geldi. Hocaefendi’ye babasının geldiği söylenince, hemen yatağından indi, yıldırım gibi üstünü değiştirdi, tıraşını oldu, güzel kokular süründü ve ziyaret mahalline gitti. Biz de merak içinde olacakları seyre koyulduk. Acaba, baba-oğul birbirlerine nasıl davranacaklardı?</p>
			<p class="alinti_E">Baktım babası, Hocaefendi’nin geldiğini görünce, hemen ceketini düğmeledi, kendisine çeki düzen verdi. İkisi de birbirine o kadar hürmetkâr davranıyorlardı ki, karşıdan gören onlara baba-oğul demezdi. Babası ona hep ‘Hocaefendi’ diye hitap ediyordu.</p>
			<p class="a_Paragraf">Babasının o ziyaretinde tel örgünün arkasından görüşmek, elini öpememek çok dokunmuştu Hocaefendi’ye. Hele duyduğu acı haberle yıkılmış, çok gözyaşı dökmüştü. </p>
			<p class="a_Paragraf">Bir veya iki ay kadar kaldığı bu gelişinde Mustafa Birlik’in evinde misafir olmuştu Ramiz Hoca. O sırada 14 yaşında olan evin küçük kızı Ayşe Hanım, o dönemi anlatırken, Ramiz Hoca’nın akşamları evlerinde yaptığı sohbetleri unutamadığını söylüyor. Burada kaldığı süre içinde mahkemelere giden, görüş günleri hapishanede Hocaefendi ve arkadaşlarını ziyaret eden Ramiz Hoca, diğer günler de vaktini Mustafa Birlik’in oğlu Abdullah Birlik ile dükkanda geçiriyordu. Sabah erkenden onunla beraber evden çıkıyor, akşam dönüyorlardı. ‘Haram olur’ düşüncesiyle hanımların olduğu evde bir an bile olsa yalnız kalmak istemiyordu. Mustafa Birlik’in eşi Miraç Hanım oğlundan rica ediyordu: “Yaşlı adam gün boyu nerede oturacak? Söyle az geç gitsin, biz onu rahatsız etmeyiz.” Ramiz Hoca bunu asla kabul etmiyor, akşama kadar dükkanda duruyordu. Bir gün hapishane ziyaretlerinde Mustafa Birlik kimse görmeden tellerin arasından küçük bir pusula atıverdi. “Açız, buranın yemeğini yiyemiyoruz.” yazıyordu pusulada. Kullanılan et ve yağların şüpheli olmasından dolayı verilen yemeklere dokunmuyordu Hocaefendi ile Mustafa Bey. Bunun üzerine aile, her biri dört kilo kadar yemek alabilen özel sefer tasları yaptırdı. Miraç Hanım’ın hazırladığı yemekleri Abdullah Birlik ile Ramiz Hoca hapishaneye götürüyordu. Ayşe Birlik Çiftlikli o günleri anlatırken şöyle diyor: “Ramiz amca yola çıktı mı annem ardından bakar ağlardı. Abime ağlamıyorsun derdim anneme. ‘O genç, kızım, Ramiz amca yaşlı, evladı için uğraşıyor. İki büklüm oluyor elinde eşyalarla yolda giderken’ derdi. Gün aşırı yemek götürüyorlardı.”</p>
			<p class="a_Paragraf">Bu zaman zarfında üç-dört kere mahkemeye çıkan Hocaefendi ve arkadaşları tahliye olmayınca, Ramiz Hoca mahzun bir halde Erzurum’a geri döndü. Ondan sonra da Hocaefendi’nin kardeşleri ziyaretine geldiler. Altı buçuk ayın sonunda nihayet sürpriz sayılabilecek bir şekilde tahliye kararı çıktı. Bunca ayrılıktan sonra Mustafa Birlik Bey’i ailesiyle baş başa bırakmayı düşünen Hocaefendi, Erzurum’a dönmeye karar verdi. </p>
			<p class="a_Paragraf">Tahliye haberini Erzurum’daki ailesine Mehmet Kırkıncı Hocaefendi getirmişti. Kırkıncı, kapıyı açan evin gelini Hatice Hanım’a “Hocaefendi çıkmış, müjdesini getirdim.” dedi. Acelesi olduğu için büyüklerle görüşmeden evden ayrıldı. Ramiz Hoca ile Refia Hanım o sırada içerdeydi. Gelinlerinden haberi duyunca önce inanamadılar. Sonra, Hocaefendi’yi görmek için hemen hazırlanıp İzmir’e gitmeye karar verdiler. Evladının hasretine daha fazla dayanamayan Refia Hanım, artık onun iyi olduğunu görmek istiyordu. Nurhayat Hanım, Mesih Bey, Ramiz Hoca ve Refia Hanım önce arabayla Ankara’ya, ardından uçakla İzmir’e indiler. Hocaefendi’nin Mustafa Birlik’in evinde olduğunu düşünüyorlardı. İlk olarak buraya geldiler. Özellikle evin hanımları Hocaefendi’nin annesini gördükleri için çok mutlu olmuşlardı. Refia Hanım’a nasıl hitap edeceğini bilemeyen Miraç Hanım, ilk kez o gün ‘hocaanne’ ifadesini kullandı. ‘Hocamızın annesi’ manasında saygısını, hürmetini gösteren bir tabirdi bu. Refia Hanım, bundan sonraki gelişlerinde ve İzmir’e yerleştikten sonra hep bu isimle anılacak, İzmir’in ‘hocaanne’si olarak gönüllerdeki mutena yerini alacaktı. </p>
			<p class="a_Paragraf">Birlik ailesinin evinde hanımlarla beraber oturan Refia Hanım, Hocaefendi’nin orada olmadığını anlayınca tahliye edilmediğini düşünmeye başlamıştı. Hapisten çıkıp Erzurum’a gittiğine inanamıyordu. Çünkü evde herkesin gözü yaşlı idi. “İnanmirem ben oğul, Hacı içerdedir.” diyordu onlara. Oysa ailenin döktüğü sevinç gözyaşlarıydı. Aylar sonra babaları eve dönmüş; çok hürmet ettikleri, ailenin bir ferdi gibi gördükleri Hocaefendi özgürlüğüne kavuşmuştu. Biraz sonra erkeklerin odasından çıkan Ramiz Hoca haberi doğrulayınca yüreği ferahladı Refia Hanım’ın. “Hacı çıkmış, Erzurum’a gitmiş, biz napalım. Sabah erkenden bilet alalım o buraya gelmesin biz oraya gidelim.” dedi Ramiz Hoca. Erzurum’a inen Hocaefendi de “Anam şimdi yorulmuştur, hemen gelmesin, ben oraya döneyim.” demişti telefonda. Erzurum’daki aile fertleri ise onu hemen bırakmak istemiyordu. Nihayet Mustafa Birlik Bey’in önerisiyle, ertesi gün dinlenip akşam yola çıkmaya karar verdiler. Mübarek bir ramazan günü iftar sofrasında iyi haberi alan Refia Hanım yemek bile yiyememişti heyecandan. </p>
			<p class="a_Paragraf">Ertesi sabah, Miraç Hanım’ın “Dinlenebildiniz mi?” sorusuna “Hiç uyutmadılar ki!” diye cevap verdi Refia Hanım. Fakat, herkes çok dikkat etmiş onları rahatsız etmemek için tek bir tıkırtı bile çıkarmamaya çalışmıştı. “Hakkını helal et hoca anne, sizi rahatsız mı ettik?” dediler. Verdiği cevaptan Refia Hanım’ın kastının bu olmadığı anlaşılıyordu: “Yok, siz değil. Bu odanın altında çok büyük yatırlar var, yatamadım onlara edepsizlik olur diye.” dedi. Gerçekten de bu evin yerinde önceden bir Uşşaki tekkesi, yanında da Nakşi dergahı olduğunu duymuşlardı mahalleden. Bundan sonra kendileri de daha dikkatli olacaktı. </p>
			<p class="a_Paragraf">Refia Hanım, Hocaefendi’den İzmirli bu ailenin bahsini duymuştu. “Ben zaten sizi tanır gibiydim.” diyordu Miraç Hanım’a. Evladına gösterdikleri ilgi ve himayeden dolayı dualar ediyordu. O günün akşamı Erzurum’a dönmek için yola çıktılar. </p>
			<p class="a_Paragraf">Ailesiyle görüşüp hasret gideren Hocaefendi, bir süre sonra İzmir’e dönüp vaazlarına yeniden başladı ancak olağanüstü şartlarda İzmir’de kalıp görev yapma imkanı bulamayacağı anlaşılınca İzmir dışından bir yere atanması gündeme geldi. Böylece 23 Şubat 1972’de Edremit vaizliğine tayin edildi. </p>
			<p class="a_Paragraf">Bu arada, Refia Hanım nişanlı olan küçük kızı Fazilet’i evlendirdi. Ramiz Hoca kızını Hasankale’den tanıdığı bir ailenin oğluna vermişti. Refia Hanım, Erzurum’da oturan kızını fırsat buldukça ziyaret ediyor, yeni doğan torunlarının bakımında ona destek oluyordu. Bekar oğullarından Hasbi Bey için kız aramayı da sürdürüyordu. Hatice Hanım, tanıdığı iyi bir ailenin kızını tavsiye etmişti. Bahsi geçen Aliye Hanım’ın makinede örgü ördüğünü duyunca Refia Hanım da sevinmiş “Örgücü bir gelinim olsun, benim artık kollarım ağrıyor, eskisi gibi örgü yapamıyorum” demişti. Bir gün iki elti, bir süveter ördürme bahanesi ile kız evine görücüye gitti. Dönüşte Hasbi Bey’e beğendikleri kızı ve ailesini anlattılar. “Allah vekil, siz beğendiyseniz ben karışmıyorum” cevabını alınca Refia Hanım kız istemeye gitti. Ramiz Hoca’yı yakından tanıyan ve seven aile, çok fazla araştırma gereği duymadan dünürcülere ‘olur’ demişti. Hasbi Bey ile Aliye Hanım 1973’te evlendi. Bir süre sonra kendi evlerine çıktılar. Hasbi Bey’in ilk doğan evladının ismini Hocaefendi babaannesinin anısına ‘Munise’ verecekti. </p>
			<p class="a_Paragraf">Hasbi Bey’den sonra taşınma sırası aileye gelmişti. 1974 yılının Ağustos ayında aile, yine aynı mahallede iki katlı bir eve taşındı. Bu evin altında Mesih Bey’in çalıştırdığı küçük matbaa bulunuyordu. </p>
			<p class="Baslik_2" id="_idParaDest-77">“Bu ağrı rüzgar girmesine benzemiyor!” </p>
			<p class="a_Paragraf">Ramiz Hoca son birkaç yıldır vücudundaki ağrılardan şikayet eder olmuştu. Özellikle sırtının ağrıdığını, üşüdüğünü söylüyordu. Sobanın üzerinde tuğla ısıtır, ağrıyan yerlerine koydururdu. Kıyafetinin içine çoğu zaman yün kumaş parçaları koyar; sırtını, omuzlarını ısıtmaya çalışırdı. Oğulları onu doktora götürünce akciğerlerinde sorun olduğu anlaşıldı. Ameliyat olması gerekiyordu fakat Ramiz Hoca bunu duyunca ameliyat olmamak için hastaneden gizlice çıkıp eve gelmişti. Ameliyat olması için yalvaran çocuklarına “Allah’ın takdiri neyse o olur. Benim bir şeyim yok, ‘rüzgar girmesi’dir.” diyordu. Erzurum’da romatizma veya siyatik türü hastalıklara halk arasında ‘rüzgâr girmesi’ denilirdi. Ramiz Hoca çok ağırlaştığı son bir aya kadar hastalığını böyle zannediyordu. Hatta rüzgâr girmesi ile alakalı gençliğinde başından geçen bir hadiseyi anlatıp gülüyordu.<span id="footnote-026-backlink"><a class="_idFootnoteLink _idGenColorInherit" href="Hocaanne_ve_Ailesi-15.xhtml#footnote-026">29</a></span> Fakat son zamanlarında “Bendeki bu ağrı dayanılacak gibi değil, pek rüzgar girmesine benzemiyor.” demeye başlayacaktı. </p>
			<p class="a_Paragraf">1974’te Ramiz Hoca’nın ağırlaştığı dönemde Hocaefendi Balıkesir Edremit’te vaiz olarak bulunuyordu. Aslında tayini Manisa’ya çıkmış fakat henüz resmen görevine başlamamıştı. O sıralarda bir rüyasında, semanın derinliklerine doğru iki uçağın batıp yeniden doğduğunu, bunun birkaç kere tekrarlandığını görmüştü. Bu rüyadan bir süre sonra Edremit’te çok sevdiği dostu Hakim Necmeddin Güvenli vefat etti. Ondan bir ay sonra da Ramiz Hoca. </p>
			<p class="a_Paragraf">Güvenli’nin vefatından sonraydı. Kardeşlerinin, babasının ağırlaştığını haber vermesi üzerine birkaç arkadaşıyla beraber Erzurum’a gitti Hocaefendi. Ramiz Hoca henüz ayaktaydı. Muayene ve tetkikler sonrasında akciğerlerindeki rahatsızlığın üzerine bir de mide kanseri olduğu tespit edildi. Hekimler “Ameliyat ettirseniz de ettirmeseniz de bir şey fark etmez, en fazla üç aylık ömrü var.” diyerek kanaatlerini belirtmişlerdi. Bunun üzerine babasına ameliyat eziyetini çektirmek istemeyen Hocaefendi, ağrı kesici aldırıp babasının istirahat etmesini sağlamaya çalıştı. Fazla kalmadan İzmir’e dönmek zorundaydı. Fakat o dönünce Ramiz Hoca ağırlaşmış, yataktan kalkamamıştı. Hocaefendi hemen Erzurum’a geldi. Ramiz Hoca’nın iradesi sağlamdı. Istırabını belli etmemeye çalışıyor, her zamanki gibi nükte dolu sohbetler yapıyordu.</p>
			<p class="a_Paragraf">Bir gün onu istirahat etmesi için yalnız bırakmış, bütün aile bir arada yukarı katta oturuyordu. O arada tuvalet ihtiyacına çok sıkışan Ramiz Hoca, bastonuyla kapıya vurmuş ama sesini duyuramamış. Biraz sonra yanına inen Hocaefendi’ye, o arada yaşadıklarını şöyle anlatmıştır: “Sesimi duyuramayınca doğrulup yatağıma oturdum. O esnada üzerime bir ağırlık çöktü. Uyku ile uyanıklık arasında baktım ki bu odada yedi tane kabir açılmış. Yedincisinde benim cenazem duruyor. Sonra kendime geldim. Ölmediğimi görünce çok üzüldüm.” </p>
			<p class="a_Paragraf">Ramiz Hoca, hasta halinde bile kendisine hizmet edilmesinden rahatsız oluyor, kimseye yük olmak istemiyordu. Sıbgatullah Bey’e bir gün şöyle dedi: “Sıbgat Efendi herkes saklı söyler ama Kürt kızı ballandıracak yine”. İşin uzayacağı manasına gelen böyle bir deyiş vardı o yörede. “Hastalığım ağır oldu. İnşallah ballandırmam, kimseye zahmet vermem, uzatmam.” diyordu. Hasta yatağında Ramiz Hoca’nın bakımıyla kızı Nurhayat Hanım ile oğlu Mesih Bey ilgileniyordu daha çok. Refia Hanım, eşinin haya duygusunu en iyi bilen kişi olduğu için, onu çocuklarının yanında mahcup etmeme niyetiyle doğrudan bakım işini üstlenmiyor, sürekli yanı başında durmuyordu. Eşinin ve çocuklarının kendisini gözü yaşlı görmesini istemiyordu. Hemen yan odada oturuyor, misafirlerle ilgileniyor ve sürekli dua ediyordu. Elinden Kur’an’ı, cevşeni, dilinden duayı, tesbihi hiç düşürmüyordu. Yanında olmasa bile her halinden haberdardı. Kızına ve oğluna sürekli eşini soruyor, durumunu takip ediyordu. </p>
			<p class="a_Paragraf">Gelinleri de Ramiz Hoca’nın ağırlaşmasına çok üzülmüş, bir şey yapamamanın çaresizliğini yaşıyorlardı. Onlar da dua dua yalvarmadaydı. Çocuklara daha çok özen gösteriyor, gürültü çıkarıp dedelerini rahatsız etmemeleri için ellerinden geleni yapıyorlardı. Mükafat Hanım, sekiz sene bir arada yaşadığı halde saygısından konuşamadığı ‘efendi babasını’ arada kapıdan ziyaret ediyor, uzaktan bakıp rahatsız olmasın diye hemen kapıyı kapatıyordu. Hatice Hanım da çok seviyordu Ramiz Hoca’yı. Bazen başucuna gidip dua ediyordu. Vefatından bir hafta kadar önceydi. Nurhayat Hanım babasına banyo yaptırmış, üzerini giydiriyordu. Hatice Hanım da üşümesin, bir an önce yatağına geçsin diye hemen çoraplarını alıp giydirdi. Bu işi onun yaptığını fark eden Ramiz Hoca öyle üzülmüştü ki “Ne günlere kaldık. Müslümana ne ezap, Müslümana ne ezap.” diye söylenmişti. Bir çorap giydirmek kadar bile hizmet etmesine, üzerinde hakkının kalmasına razı olamıyordu. Ramiz Hoca’nın o günkü halini Hatice Hanım gözyaşları içinde şöyle anlatıyor:</p>
			<p class="alinti_E">Onu üzeceğimi düşünmemiştim. O kadar üzüleceğini bilseydim hiç yapar mıydım? ‘Keşke giydirmeseydim’, dedim orada, çok üzüldüm. Efendi babam aklıma geldikçe hâlâ üzülüyorum. O bizim babamızdı. Öyle güzel ismimi söylerdi ki sanki babamın sesini duyardım. Ama töre öyle işte, konuşmaya çekinir, utanırdık. Keşke en azından hastalığında konuşabilseydik. </p>
			<p class="a_Paragraf">Akrabaları ve dostları tarafından çok sevilen Ramiz Hoca’nın ziyaretçileri de çok oluyordu. Fakat ızdırabı da fazlaydı. Bir cuma günü oğulları da camiye namaza gittikten sonra torunu Bahtinnur Hanım yanına girdi. Ramiz Hoca ona “Kapıyı çekip dışarı çık, kapının kulpunu çıkarıp bana pencereden ver.” dedi. Torunu söyleneni yaptı. Böylece Ramiz Hoca odasına dışardan girişi engellemişti. Cuma namazından dönen oğullarının yanında her zamanki gibi ziyaretçiler vardı. Sıbgatullah Bey, babasının yanına girmek için kapı kulpunu arıyor, fakat bir türlü bulamıyordu. Kimsenin de haberi yoktu doğal olarak. Bahtinnur Hanım dedesinin sırrını saklamış, kulpun onda olduğunu söylememişti. Çaresiz, misafirler geri döndü. Ramiz Hoca biraz dinlendikten sonra kapıyı kendisi açıp kulpu taktı. Bu sırrı uzun yıllar saklayan Bahtinnur Hanım, bundan yaklaşık 35 sene sonra, dayıları ve aile büyüklerinin bir arada olduğu bir gün itiraf edecekti. </p>
			<p class="a_Paragraf">Torunlarına hiç kıyamayan, bir kere bile birini azarladığı vaki olmayan Ramiz Hoca’nın, hastalığının ağırlaştığı dönemde kendilerine kızdığını hatırlıyor Kemal Gülen: “Dedem odasında yatıyordu. Biz çocuklar da merdiven başında oynuyor, herhalde bu sırada gürültü yapıyorduk. Dedemin odadan elinde bastonuyla çıkıp ‘yahu hastayız şurada yatıyoruz’ dediğini biliyorum. Dedemin kızdığına dair tek hatıram budur. ‘Dedemi bile kızdırdık demek ki’ dediğimizi hatırlıyorum.”</p>
			<p class="Baslik_2" id="_idParaDest-78">Gelecek Perşembeye kadar kalsan olmaz mı?</p>
			<p class="a_Paragraf">Vefatından bir hafta önce İzmir’den yanında arkadaşlarıyla babasını ziyarete gelen Hocaefendi, hizmetlerin başına dönmeyi düşünüyordu. Bir Perşembe günüydü. Vedalaşmak için Ramiz Hoca’nın yanına girdi. Elini öpüp gitmek için izin istedi. Ramiz Hoca önce ramazanın ilk haftasına kadar beklemesini istedi. “Gelecek Perşembeye kadar kalsan olmaz mı?” diyordu. Sonra ne hissettiyse Hocaefendi’nin yüzüne bakıp “Oğlum git, burada iki göz bekliyor orada binlerce göz bekliyor.” diyerek izin verdiğini ifade etti. Babasının yanından büyük bir iç burkuntusuyla, hicranla ayrılan Hocaefendi, İzmir’e döndü. Sonraki yıllarda sohbetlerinde ve vaazlarında babasının o günkü fedakarlığından, hizmet şuurundan sıklıkla bahseden Hocaefendi, her seferinde onu hasta yatağında bırakıp ayrıldığı için üzüntüsünü de ifade etmiştir. Babasının net bir gün vererek kalmasını istemesini de “Babam çok rahatlıkla ölümünü keşfetmişti.” diyerek açıklar. Birkaç gün sonra kardeşinin telefonuyla tekrar Erzurum’a babasını görmeye gelen Hocaefendi’nin, yine bir gece kalıp dönmesi gerekti. Artık bu babasını sağ olarak son görüşüydü. </p>
			<p class="a_Paragraf">Gelen Perşembe 20 Eylül 1974, ramazanın da ilk günüydü. Hasta yatağında kendinden geçmiş halde yatan Ramiz Hoca bir ara gözlerini açınca başucunda bekleyen Nurhayat Hanım’a seslendi: “Kalk dişlerimi ver, takayım, sana bir şey anlatayım.” Sonra yazın tarla işinde çalışan bir işçinin unuttuğu eski bir ceketi anlattı. İşçinin ceketini vermelerini istiyordu. Mesih Bey’e yeleğinin cebindeki parayı alıp o ceketin bedelini işçiye ödemesini söyledi. Böylece ölüm döşeğinde hatırına gelen üzerindeki bir haktan da kurtulmuştu. Daha sonra Hocaefendi’ye babasının bu hassasiyetini anlatan Nurhayat Hanım şu yorumu almıştı: “Bir tabak şekerin üstüne düşen bir zeytin tanesi gibi, babamın dünyada kul hakkı namına sadece bu hesabı varmış. Onu da kaldırınca öbür âleme hiçbir kara lekesi kalmamış.”</p>
			<p class="Baslik_2" id="_idParaDest-79">“İnna lillah ve inna ileyhi raciun”</p>
			<p class="a_Paragraf">Ramiz Hoca’nın kardeşleri, akrabaları ve yakın çevresi teravih namazından sonra yine Ramiz Hoca’nın evinde toplanmıştı. Gönülleri hüzünlü, dilleri duadaydı. Kadınlar ayrı bir odada oturuyordu. Onun yattığı oda ile oturma odası arasında bir pencere vardı. Oradan bakmaya boyu yeten Mazhar ile Kevser de camın ardından dedelerini izliyor, bir taraftan onlar da büyükleri gibi dua edip ağlıyordu. Hatta o sırada iki yaşında olan Hümeyra bile pencereden bakmak için ağladığını, birinin kendisini kaldırıp dedesine son kez baktırdığını hatırlıyor. </p>
			<p class="a_Paragraf">Hastanın yanında ise Hocaefendi dışında bütün oğulları vardı. Mesih Bey, elinde pamukla dudaklarını zemzemle ıslatmaya çalışıyordu. İşte bu halde iken, Ramiz Hoca, kendinden geçmiş, dilinde salavatlarla ruhunu teslim etti. Sıbgatullah Bey kadınların bulunduğu odaya gelip hiçbir şey demeden sadece beyaz bir tülbent isteyince Refia Hanım meseleyi anladı. “Babamıza bir şey mi oldu?” diye sorunca alçak sesli bir dalgalanma yaşandı. Sıbgatullah Bey hemen uyardı: “Allah aşkına susun, sakın ağlayıp bağırmayın.” Ev kalabalık, öbür odalarda erkekler vardı. Böyle bir anda bile mahremiyet hassasiyeti muhafaza ediliyor, cenaze ardından dövünerek yüksek sesle ağlama gibi sünnete aykırı bir davranışa girilmiyordu. </p>
			<p class="a_Paragraf">Refia Hanım da ne kendisi böyle bir şey yapmış ne de kızlarına ve gelinlerine müsaade etmişti. Haberi ilk duyduğunda alçak sesle ağlamış, sonra evlatlarının yıkılmış halini görünce kendini toparlamış, dirayetini muhafaza etmişti. Evlatları babalarına son hizmetlerini yaparken, o sessizce oturduğu yerde gözyaşları içinde Kur’an okuyordu. En acılı zamanında yine Kur’an’a sığınmış, Cenab-ı Mevla’nın kelamıyla teselli buluyordu. Böyle bir çaresizlik anında ızdırabını sinesinde saklayıp dimdik durması gerektiğinin farkındaydı. Babalarının yanına girip çıkan oğullarının, etrafını saran kızlarının gelinlerinin, torunlarının gözü onun üzerindeydi. Eğer o metanetini kaybederse hepsi birden yıkılacak, feryadu figan ile inleyeceklerdi. Nitekim Salih Bey, yaşadığı üzüntüyle gözyaşı bile dökemiyor, “Babam olmadan ben niye yaşıyorum ki?” diyerek inliyordu. İşte evlatlarının acıya tahammül edebilmeleri için, Refia Hanım da Rabbine sığınmış, ilahi takdire sükunetle razı olduğunu gösteriyordu. Yalnız bir ara kalabalığın arasından sıyrılıp kendi odasına çekilme ihtiyacı duydu. Belki de sabrının son sınırlarına gelmiş, herkesin içinde kendini tutamayacağından korkmuştu. Odasının kapısını kapatınca gözyaşlarını salıverdi Refia Hanım. Ağladı, ağladı… Sonra yine her hareketini takip eden evlatlarını endişelendirmemek için toparlanıp çıktı yanlarına.</p>
			<p class="a_Paragraf">Vefat duyulduktan sonra misafirler odadan dışarı çıktı. Başta Refia Hanım olmak üzere evin hanımları son kez görmek için Ramiz Hoca’nın baş ucuna geldiler. Kur’anlarla, salavatlarla sabahı beklemeye başladılar. Bu arada Hocaefendi’ye de haber edilmişti. Ertesi sabah birkaç arkadaşıyla gelen Hocaefendi, cenazenin yıkanmasına yetişmişti. Önce annesinin yanına vardı Hocaefendi. Ev kalabalıktı. Baş başa kalıp teselli etmesi mümkün değildi. Fakat Ramazanın ilk günü vefat eden müminlerin şehit hükmünde olacağını hatırlatarak gönüllerini ferahlatmaya çalıştı. Sonra kardeşlerine babasının kabir yeri konusunda bir vasiyeti olup olmadığını sordu. Ramiz Hoca’nın böyle bir beyanı yoktu. Ailenin ortak tercihiyle Korucuk’taki kabristana defnedilmesine karar verildi. Cenaze, evin altındaki matbaanın uygun bir tarafında yıkanıp kefenlendi. Uzak yakın demeden duyan yüzlerce insan oraya koşmuştu. Babasını tanımasa bile Hocaefendi’yi tanıyan insanlar yakın illerden gelmişti. O güne kadar görülmemiş bir kalabalık vardı kabristanda. Erzurum’da otomobil adedinin sayılı olduğu bir dönemde evin önünde onlarca özel araba birikmişti. O yıllarda Erzurum içinde çalışan sadece beş taksi vardı. Bir dönem taksicilik yaptığı için hepsini tanıyan Sıbgatullah Bey, köye gitmek isteyenler için lazım olur diye onları da çağırmıştı. </p>
			<p class="a_Paragraf">Konvoy eşliğinde yola çıkıldı. Ramiz Hoca, öğlen namazını müteakip kılınan cenaze namazının ardından babası ile annesinin hemen yanına defnedildi. Ramiz Hoca vefat ettiğinde 67 yaşındaydı. Cenazeyi takip eden günlerde dostları yerel bir gazetede onunla ilgili bir yazı yayınladı. “Dünyada bir melek olduğunu bilseydik, o Ramiz Hoca derdik. Nasrettin Hoca’dan daha Nasrettin, herkese neşe veren ama herkesin derdine de derman olan...” şeklinde ifadelerle tarif ediyorlardı Ramiz Hoca’yı. </p>
			<p class="Baslik_2" id="_idParaDest-80">“Annem acısını yiğitçe göğüsledi.”</p>
			<p class="a_Paragraf">Refia Hanım, cenaze ile beraber gitmemiş, evinde kalmıştı. Definden sonra eve gelen oğullarını ayakta, gayet metin bir duruşla karşıladı. Hocaefendi’nin sürekli sessiz gözyaşı döktüğünü görünce uyarma gereği duydu: “Oğlum sen hocasın. Sen ağlarsan alem ne yapar?” dedi. Ardından “Babanıza karşı vazifelerinizi tam tekmil yaptınız mı?” diye sordu. Annesinin yaşadığı acıyı yiğitçe göğüslediğini ifade eden Hocaefendi, onun halini şöyle anlatır: </p>
			<p class="alinti_E">O kadar yufka yürekli kadın, o kadar… Hiç ağladığını görmedim ben. Çok ciddi vefa vardı aralarında. Hayret ettim ben, en küçük bir şeye ağlar annem, hiç ağlamadı. Fakat ihtimal içinde o boşluğu hep hissediyordu. Evlatlarını vefasıyla doldurmaya çalışıyordu. Gelinlerine hizmetiyle doldurmaya çalışıyordu. Yani bana annem yetim gibi geliyordu. Ben ondan çok şey öğrendim.</p>
			<p class="a_Paragraf">O yıllarda cenaze ortamlarında, kalabalığın içinde kadınların bulunması hoş karşılanmıyordu. Ramiz Hoca’nın anlayışı da bu yönde olduğu için Refia Hanım’ın defin sırasında evinde kalması yadırganacak bir hal değil, normal bir durumdu. Sonraki yıllarda da kabir ziyaretine çok sık gittiği görülmemişti. Bunun bir sebebi de şehir merkezinden Korucuk’a gitmek için çocuklarını meşgul etmeme hassasiyetiydi. Fakat ramazan ve kurban bayramı arefe günlerinde mutlaka bir arabayla Korucuk’a kabir ziyaretine gidiyorlardı. </p>
			<p class="a_Paragraf">Ramiz Hoca ebedi aleme irtihal ettiğinde Refia Hanım 61 yaşındaydı. Eşinin vefatından sonra aylarca evden hiç çıkmadı. Kendini Kur’an okumaya, dua ve ibadete vermişti; misafirlerden kalan vakitlerini daha çok yalnız geçiriyordu. Zaten normalde de çok gezmeyi seven bir insan değildi. Herkes kendi evine gelsin, misafir olsun isterdi. Ramiz Hoca’nın vefatından sonra eskiden yaptığı ziyaretlere de gelinlerini gönderir olmuştu. Eskisi gibi mutfağa geçip yemek de yapmıyordu. Mutfağı tamamen gelinlerine bırakmıştı. Hareketli, iş yapmayı seven bir insanın aniden oturup kalması eklemlerine olumsuz tesir etti. Özellikle dizlerinde kireçlenme başladı. Zaten romatizma ağrıları da uzun zamandır kendini hissettiriyordu. </p>
			<p class="a_Paragraf">Yalnız, torunlarıyla meşgul olma vazifesini terk etmemişti Refia Hanım. Yine onların manevi, sosyal terbiyeleriyle ilgileniyor, beşikte olanların bakımıyla uğraşıyordu. Ramiz Hoca’nın vefatından sonra doğan torunu Muaz, onun için ayrı bir teselli kaynağı olmuştu. Küçük bebeği çok seviyor, sürekli kucağında tutuyor, annesine sadece bakımı yapılacağı zaman veriyordu. Onun tamamen içine kapanmaması, torunlarıyla meşgul olarak moral bulması gelinlerini de memnun ediyordu. </p>
			<p class="a_Paragraf">Refia Hanım’ın evden mecbur kalmadıkça çıkmamasının bir sebebi de eşi yeni vefat eden kadınların ‘iddet’ bekleme döneminde evden çıkmasının toplumsal olarak hoş karşılanmamasıydı. Ayrıca zaten romatizma ağrıları yüzünden uzun süre yürüyemiyor, araçta oturup uzun yolculuklar yapamıyordu. Evlatlarının gözü onun üzerindeydi yine de. Babalarının yokluğunda annelerine daha düşkün olmuşlardı. Onu rahat ettirmek, ona moral vermek için ellerinden geleni yapıyorlardı. Refia Hanım, hüznünü kendi içinde yaşıyor, evlatlarını üzme korkusuyla üzüntüsünü kimseyle paylaşmıyordu. Ev idaresi anlamında kurulu bir düzen olduğu için herhangi bir dağılma, kırılma, başıboş kalma hâli de yaşanmıyordu. Büyüğünden küçüğüne herkes, aynı saygılı, seviyeli, hürmetli huzur ortamını hassasiyetle koruyordu. Ayrıca Hocaefendi babasının vefatından sonra ailesiyle daha da ilgilenir olmuştu. Zaten o, Kemal Gülen’in ifadesiyle “Aile büyüğü idi ve bunu herkes vicdanında hissediyordu.” Onun söylediği bir söz küçüğünden büyüğüne herkesin nezdinde kıymetliydi ve hiçbir zaman yere düşürülmezdi. </p>
			<p class="Baslik_2" id="_idParaDest-81">‘Evin neşesi’ kayboldu</p>
			<p class="a_Paragraf">Ramiz Hoca’nın yokluğunu en fazla hissedenlerden biri de çok sevdiği torunu Kevser (Kemal) Gülen’di. Dedesi onun için oyun arkadaşı gibiydi. Hastalık döneminde uzak kalmaya başlamış olsa da evden tamamen gitmiş olması kabul edilmesi zor bir durumdu. Onun ardından cenaze günü ve sonrasında çok gözyaşı döktüğünü belirten Kemal Bey, dedesinin yokluğunun çocuk dünyasındaki tesirini şöyle anlatıyor: </p>
			<p class="alinti_E">Evdeki duygusal boşluğu hatırlıyorum. Benim de dedemi çok aradığım zamanlar oldu. Onun neşeli, benimle ilgilenen hallerini… Bazen babaannemin öfkesinden kaçıp dedeme sığınırdım. Kırar, döker, evin düzenini bozardık mesela. Kızardı babaannem. Biz de dedeme kaçardık. Anneme sığınamazdık çünkü annem babaannemin bir üflemesiyle yıkılacak bir kaleydi. Sağlam değildi bizim için. Dedemle beraber sığınağımı kaybetmiştim. </p>
			<p class="a_Paragraf">“Evin neşesi” olan Ramiz Hoca’nın aralarından ayrılması, herkesi derinden üzmüş, hayat normal akışında gibi görünse de eve daimi bir hüzün havası yerleşmişti. Gözyaşları her an dökülmeye hazır, dilleri rahmet duasındaydı. Ramiz Hoca vefat ettiği sırada hamile olan gelini Hatice Hanım, onun bebeğin doğduğunu göremeden baki aleme göçmesine çok üzülüyordu. Vefattan birkaç ay sonra üzüntüsünü gideren bir hadise yaşadı. Kendi ifadelerinden okuyalım: </p>
			<p class="alinti_E">Muaz iki aylık olmuştu. Gece ağlama sesine uyandım. Oturup kucağıma aldım. Bir tıkırtı oldu kapı aralandı. Aradan baktım babam. O anda vefatını da unutmuşum. Ah efendi babam geldi, dedim kendimi toparladım. “Ben onu hiç görmedim getir bir göreyim.” dedi. Kalktım, kapıyı yarım araladım. Ellerini uzattı. Muazı uzattım kucağına. Baktı uzun uzun sevdi. Sonra bana uzattı. “Dursun.” dedim. Ama o “Yok al ben gideyim.” dedi. Bebeği ellerimin üzerine bıraktı. Sonra baktım yok babam. Öyle feryat ettim ki… Eşimi kaldırıp gördüklerimi anlattım. Rüya görmüşsün, dedi. Ama hayır rüya değildi. Çünkü uyumuyordum. Onun gittiğini fark ettiğimde bebek kucağımda ayaktaydım. Sabah anneme de anlattım. Ama duyan herkes rüya dedi. Oysa efendi babam torununu görmeye geldi. Bence tek açıklaması buydu.</p>
			<p class="a_Paragraf">Torunu Sümeyra da vefatından sonraki dönemde rüyasında dedesinin bir gün eve geldiğini görmüştü. Neden geldin, diye soranlara “İşim bitti geldim, sonra yine gideceğim.” diyordu. Küçük kız o rüyadan sonra uzun zaman dedesinin bir yerlerden çıkıp gelmesini beklemişti. </p>
			<p class="a_Paragraf">Ramiz Hoca sağlığında, babası Şamil Ağa’dan kalan arazilerin üzerinde bir hak iddia etmemişti. Hepsini kardeşlerine ve onların çocuklarına bırakmıştı. Onun vefatından sonra oğulları da aynı şekilde, köyden bir beklenti içinde olmadılar. Herkes yaptığı işe devam etti. Ramiz Hoca, kul hakkı konusunda o kadar hassas bir insandı ki, eşi Refia Hanım’ın bile babasından kalan miras üzerinde hak talep etmesine karşı çıkmıştı. Seyyid Ahmed Ağa’nın bütün arazilerini tek oğlu işletmiş, o da yine oğullarına bırakmıştı. Hatta, Refia Hanım, Hocaefendi İzmirli esnafları bir öğrenci yurdu yapmaları için yönlendirdiği vakit, eşinden rica etmiş “Baba hakkımı alayım, yurda vereyim.” demişti. Ramiz Hoca buna bile razı olmamış “Benim evimde ondan bir şey kalır da huzurumuz bozulur.” diye endişesini ifade etmişti. </p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-028">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-15.xhtml#footnote-028-backlink">27</a></span>	Kevser Gülen, üniversite yıllarında ismine Kemal’i ilave ettirmiş ve bunu kullanmaya başlamıştır.</p>
				</div>
				<div class="_idFootnote" id="footnote-027">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-15.xhtml#footnote-027-backlink">28</a></span>	Sıbgatullah Bey ile Mükafat Hanım’ın 9 evlatları olmuştur.</p>
				</div>
				<div class="_idFootnote" id="footnote-026">
					<p class="b_Paragraf"><a class="_idFootnoteAnchor _idGenColorInherit" href="Hocaanne_ve_Ailesi-15.xhtml#footnote-026-backlink">29</a>  Hadise şöyle: “Bir gün tarlada az dinleneyim diye yatmış. Kalkmış ki sırtında bir ağırlık var. Durumu annesine söylemiş. Onlar da ‘rüzgar girmesi’dir deyip babamı sıcak tandırın yanına sırtüstü yatırmışlar. Yatınca sırtında bir hareket başlamış. Babam bunu söyleyince de etrafındakiler ‘rüzgâr çıkıyor’ demişler. Hareket durmuş, babam da kalkmış, Üzerindeki çamaşırı çıkarınca önüne kocaman bir kertenkele ölüsü düşüvermiş. Meğer onların ‘rüzgar girmesi’ dedikleri tarlada babamın sırtına giren bu kertenkele imiş.”</p>
				</div>
			</div>
		</div>
	</body>
</html>