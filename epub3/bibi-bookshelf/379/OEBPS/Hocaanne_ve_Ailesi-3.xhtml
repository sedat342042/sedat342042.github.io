<html xmlns="http://www.w3.org/1999/xhtml">
	<head>
		<title>Hocaanne_ve_Ailesi-3</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Hocaanne_ve_Ailesi-3" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-2">Giriş</p>
			<p class="Siirler_E">Din ü imandı muradın<br/>Bir garib gibi yaşadın<br/>İstemezdin nam u nişan<br/>Şimdi dillerde yâdın</p>
			<p class="ilk_harf"><span class="_idGenDropcap-1">R</span>efia Hanım… Onun adını ilk kez üniversite yıllarımda bir öğrenci yurdunun kapısındaki tabelada gördüm. Kim olduğunu sorduğumda “Hocaefendi’nin annesi” dediler. Hocaefendi’yi medyadan az-çok biliyordum. O tabelayı gördüğüm andan itibaren onu yetiştiren annenin nasıl birisi olduğunu merak etmeye başladım. Zaman içinde dinlediğim vaaz ve sohbetlerde Hocaefendi’nin annesine sevgisini, hürmetini ve Refia Hanım’ın duaya düşkünlüğünü, çocuk terbiyesine gösterdiği hassasiyeti öğrenmiştim. Bir annenin yatsı namazını kılmadan yatan evladına, “Sabah seni yatağında soğuk bulayım!” demesini anlamaya çalışıyordum. Fakat ne mümkün! </p>
			<p class="a_Paragraf">Zaman Gazetesi’nde ‘Hizmet Anneleri’ röportajlarını yaparken sözün dönüp dolaşıp geldiği isimlerden biri Refia Hanım oluyordu. Hizmet Hareketi’nin ilk fedakâr hanımları onu yakinen tanımış, ziyaretine gitmiş, nice hatıralar yaşamıştı. Bu süreçte ona dair öğrendiğim bilgileri kaydediyor, arşivliyordum. Manisa Turgutlu’da ikamet eden büyük kızı Nurhayat Hanım’ı tanımak, evladından onu dinlemek ve küçük bir fotoğrafını görmek, Hocaanne’ye uzanan yolun önemli bir merhalesi olacaktı. </p>
			<p class="a_Paragraf">Refia Hanım, yaşadığı dönemde hizmet gönüllüsü hanımların rol modeli ve rehberi olmuştu adeta. Şahsi merak ve muhabbetimle beraber bugünkü ve gelecekteki nesillerin onu tanıması için bir şeyler yapmak gerektiğine inanıyordum. Fakat bu süreç kendi içimde ikilemlerle doluydu. Bir taraftan “Senin gibi bir mücrime mi kaldı onu anlatmak?” derken, diğer taraftan mücrimliğimi referans olarak sunup, böyle bir vazifenin kendim için bir necat vesilesi olacağını ümit ediyordum. Bütün bu tereddütlerimle beraber yayınevine projeden bahsettiğimde, önerimin hüsnü kabul görmesi hayallerimin gerçeğe dönüşmesinin ilk adımıydı. İkinci adım, geniş katılımlı bir buluşmada aile büyükleriyle tanıştığım gündü. Cahilane bir cesaretle talip olduğum vazifenin ağırlığını ilk orada, o değerli insanları tanımaya başladığımda hissettim. Ve bu ağırlık her bir görüşmeyle beraber günden güne artarak devam etti. </p>
			<p class="a_Paragraf">Kitap çalışmasını, tamamen röportajlar üzerine kurmamız gerekiyordu. Çünkü Muhterem Hocaefendi’nin kitaplarından başka Refia Hanım’la ilgili yazılı hiçbir kayıt bulunmuyordu. Yalnızca çok ilerleyen yaşlarında torunlarının çektiği kısa bir video kaydı vardı. Fotoğraf istemediği için habersiz veya çok rica üzerine çekilmiş birkaç kareden ibaret görüntüsü mevcuttu. İlk olarak ailesinden, akrabalarından ve yakın çevresinden kimlerle görüşebileceğimizi tespit ettik. 2012’de görüşmelere başladığımızda, Refia Hanım vefat edeli 19 sene olmuş ve hayatının detaylarına vakıf olan akranı sayılabilecek yakın dostları da artık hayatta değildi. Yaklaşık bir yıl boyunca, İstanbul, İzmir ve Erzurum’da evlatları, gelinleri ve torunlarından başlayarak ulaşabildiğim herkesle (50’den fazla yakını) saatler süren görüşmeler yaptım. 12 Ekim 2012’de vefat eden evladı Hasbi Gülen’i de vefatından 3 ay önce hasta yatağındayken ziyaret etmiş, hatıralarını dinleme fırsatı bulmuştum.</p>
			<p class="a_Paragraf">Refia Hanım’la ilgili hatıralarını, duygularını anlatan herkesin en önemli ortak noktası gözyaşlarıydı. ‘Gözyaşının kelimelere eşlik etmediği bir görüşme yoktu’, desem mübalağa etmiş sayılmam. Onu anlatırken bir taraftan çocukluğuna, gençliğine, Hizmet Hareketi’nin zor zamanlarına, inandığı gibi yaşamanın adeta avuçta tutulan bir kor olduğu günlere dönüyordu muhataplar. Refia Hanım’ın hayatta olduğu zamanlar, dünyevî şartlar açısından zor da olsa ruhen, kalben en huzurlu hissedilen dönemlerdi onlar için. Onun duasının verdiği huzuru gönlünde hissetmeyen yoktu. </p>
			<p class="a_Paragraf">İmkânlar nispetinde planladığım görüşmeler nihayete erdiğinde vardığım temel kanaat şu olmuştu: Refia Hanım, sadece M. Fethullah Gülen Hocaefendi gibi bir âlimin annesi olması yönüyle değil, inandığı gibi yaşama ve yaşatma gayretlerinden dolayı kendi başına tanınmayı hak eden bir karakterdi. Başta yer alan dörtlüğü, Muhterem Hocaefendi, Refia Hanım’ın İzmir Örnekköy Mezarlığı’ndaki kabir taşına yazdırmıştı ve bu mısralar, onun 83 yıllık hayatını gayet beliğ bir tarzda özetleyen ifadelerdi. </p>
			<p class="a_Paragraf">Anne babasının özenerek yetiştirdiği, Osmanlı Devleti’nin son dönemi ve Kurtuluş savaşı yıllarının mahrumiyet ortamına göre iyi bir eğitim ve terbiye verdiği Refia Hanım, evlenip geldiği Korucuk Köyü’nün ‘büyük ablası’ olmuştu. Ailenin ‘büyük gelini’, evlatlarının ve torunlarının ‘ana’sıydı. Yaşadığı köylerde Kur’an ve dini hayat dersleri verdiği talebelerinin ‘hoca’sı; 1970’li yıllardan itibaren de, Hizmet Hareketi’nin gönüllü hanımlarının tespitiyle artık herkesin ‘Hocaanne’siydi. Büyük küçük ayırmadan, aile ve yakın çevresindekilerin derdiyle dertleniyor, sevinciyle mutlu oluyor, ağlayanın gözyaşlarına ortak oluyordu. Bununla beraber her zaman bir çözüm ve irade insanıydı. Özellikle ilerleyen yaşlarında ailesi, akrabaları ve sevenleri için son karar merciiydi. Herhangi bir sıkıntıda çözüm önerilerine kulak verilir, günlük hayat içinde tavsiyeleri yerine getirilir, ricaları geri çevrilmezdi. Sözü yere düşmezdi. Aile büyüğü ve görmüş geçirmiş âkil bir insan olarak gönüllerde müstesna bir yeri vardı. Refia Hanım’ı tanıyıp da sözünden, sohbetinden, bakışından, duruşundan etkilenmeyen yoktu. </p>
			<p class="a_Paragraf">Onun, bir anne, eş, evlat, aile büyüğü olarak farklı konumlardaki kadınlara söyleyecek çok sözü vardı. Savaş ve kıtlık yıllarından daha geniş dünyevi imkânların bulunduğu modern zamanlara uzanan hayatının her dönemiyle hizmet gönüllülerine rehber niteliğindeydi. “Bu devirde böyle Hocaanne, ne yapalım!” diyen hanımlara “Bu devri de yaratan Allah değil mi?” diye soran, sahabe misali tavizsiz tavrını her ânına hâkim kılmaya çalışan bir anlayışa sahipti. </p>
			<p class="a_Paragraf">Merhum Hocaanne’nin çevresiyle ilişkilerine baktığımızda, Hizmet Hareketi içindeki gönüllü kadınların daha sistematik bir şekilde yürüttüğü faaliyetlerin numunelerini de görebiliyoruz. Korucuk’ta zor şartlara rağmen talebe yetiştirmesi, yetimi, düşkünü gözetmesi, misafir ağırlaması, çocuklarını terbiyesi, kul hakkına riayeti, sahip olduğu iyi her şeyi çevresiyle paylaşması, diktiği-ördüğü eşyaları muhtaçlara hediye etmesi… Bu davranışların adeta bir tohum hükmüne geçtiğini müşahede ediyoruz. Tek başına bütün bu hizmetleri başlatmış, nasıl yapılacağını çevresindekilere öğretmiş ve mü’min kadınların önüne bir yol açmıştı. Sonraki yıllarda tanzim ettiği aile ortamına ve hayat tarzına baktığımızda da, yeni zorluklarda, yeni vazifelerde bir kadının durması gereken konumu, aile büyüğü olarak idareciliğini, hakka riayetini, kul hakkını gözetmesini, gönül almayı, insanı tanıyıp huy ve kabiliyetlerine göre yönlendirmeyi görüyoruz. Onu tanıyanlar Hocaefendi gibi bir evladının olmasına şaşırmıyordu. </p>
			<p class="a_Paragraf">28 Haziran 1993 günü üç ay kadar süren hastalığının ardından ebedî âleme irtihali, başta Hocaefendi olmak üzere, en büyüğünden en küçüğüne bütün aileyi derinden sarsmış, ayrılığa alışmaları mümkün olmamıştı. Çünkü o sağlıklı olduğu sürece herkesle her an ilgilenmiş, arada uzun mesafeler bulunsa da dualarıyla destekçi olmuştu. Bu yüzden ilk hissettikleri şey, ‘Dua kapımız kapandı’ duygusuydu. Vefatının üzerinden 21 sene geçmesine rağmen onu her gün gözyaşları ile anmaları bu yüzdendi. Özellikle İzmir ve civarında hizmet gönüllüsü hanımlar için de onun ruhunun ufkuna yürümesi, yeri doldurulamayacak bir boşluk oluşturmuştu. Her fırsatta ziyaret edip dua istedikleri, kimi zaman ailevi kimi zaman hizmetlerle ilgili sorunlarını anlatıp tavsiye aldıkları o geniş gönül kapanmış, herkesi saran kucak sırlanmıştı. Bundan sonra rüyalarla teselli bulacaklar; ebedi âlemde buluşma ümidi ile yaşayacaklardı. </p>
			<p class="a_Paragraf">İşte bu çalışma vesilesiyle, o huzurlu ortamı onunla paylaşma şansını yakalamış hemen herkese ulaşmaya ve bu örnek şahsiyetin farklı yönlerini onlardan dinlemeye azami gayret gösterdim. Görüşmelerin ardından, deşifre ve biyografi formatında yazma süreci başladı. Nihayet elinize ulaşan bu çalışmada Hocaanne’yi, onu sevenlerin gözünden ve dilinden, kendi yorumlarımı katmadan, olduğu gibi yansıtmaya çalıştım. Yine de onu tam manasıyla anlatabildiğimi düşünmüyorum. Bunu, samimi bir niyet ve gayretle henüz hayatta olan şahitleri kaybetmeden hatıraları tespit etme çabası sayabilirsiniz. Başta bu çalışmanın yapılması için dua ve desteğini esirgemeyen muhterem Fethullah Gülen Hocaefendi’ye, yardımcı olan bütün aile fertlerine, akrabalarına ve sevenlerine teşekkürlerimi arz ediyorum. </p>
			<p class="Paragraf_isimler">Şemsinur Özdemir<br/>Eylül 2014 <br/>İstanbul</p>
		</div>
	</body>
</html>