<html xmlns="http://www.w3.org/1999/xhtml">
	<head>
		<title>Hocaanne_ve_Ailesi-19</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Hocaanne_ve_Ailesi-19" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-89">İzmir Yılları</p>
			<p class="Baslik_2" id="_idParaDest-90">Annem İzmir’e gelse…</p>
			<p class="ilk_harf"><span class="_idGenDropcap-1">A</span>ilesinin bütün fertleri Erzurum’da olan Hocaefendi, İzmir’de hem vaizlik yapıyor, hem de kendisine destek olan gönüllülerle beraber eğitim hizmetlerinin temellerini atmaya çalışıyordu. İlk öğrenci yurdunun temeli 1972’de Bozyaka’da atılmıştı. 1976’da faaliyete geçen 200 öğrenci kapasiteli bu yurt, on yıl sonra 1982’de Yamanlar Koleji’ne dönüşecekti. Hocaefendi, yurt inşaatlarında bir işçi gibi çalışıyor, en ağır işlere herkesten önce o koşuyordu. Bu arada camiye gelmeyen insanlara, gündemi meşgul eden çeşitli konularda İslami bakış açısını anlatmak için konferanslar düzenlemeye başlamıştı. Hem konferans hem vaaz için İstanbul’a uğramayı ihmal etmiyordu. 1976’da Diyanet İşleri Başkanlığı tarafından görevlendirilerek Almanya’ya da gitmişti. </p>
			<p class="a_Paragraf">Hocaefendi, annesinin kendisini ne kadar merak ettiğini, özlediğini biliyordu. Eşinin ağabeyinin kaybından dolayı annesinin duyduğu hüznü bir nebze olsun gidermek istiyor, fakat çok sık yanına gitmeye imkan bulamıyordu. Refia Hanım’ın gelip İzmir’de bir müddet kalmasını bir çözüm yolu olarak düşünmüştü. Annesine ve kardeşlerine bu isteğini iletti. Refia Hanım, Hocaefendi’ye yakın olacağı için bu teklifi memnuniyetle kabul etti. Ancak, torunlarından ayrılmak da istemiyordu. 1976’da okullar yaz tatiline girince o sırada on üç yaşında olan Bahtinnur Hanım ile birlikte dokuz yaşındaki Mazhar ve yedi yaşındaki Kevser’i de alarak Sıbgatullah Bey’in arabası ile İzmir’e geldi. Hocaefendi Bozyaka’daki öğrenci yurdunda kalıyordu. Annesi ve yeğenlerinin kalmaları için bir ev ayarlamıştı. Fakat, onlar verdiği adresi bulamayınca Mustafa Birlik beylere indiler. Mustafa Birlik Bey’in oturduğu apartmanın giriş dairesi boş duruyordu. Hocaefendi’ye ve ailesine çok kıymet veren bu aile, başka yerde kalmalarına razı olmadı ve boş olan daireyi onlara tahsis etti. Bahtinnur Hanım, Birlik beylere yük olmak istemeyen Hocaefendi’nin bu durumdan çok da hoşlanmadığını ifade ediyor.</p>
			<p class="a_Paragraf">O yaz tatili boyunca 3 ay İzmir’de kaldı Refia Hanım. Orada yaşayan hemşerisi Muteber Hanım da birkaç hafta onlarla beraber durup işlerine yardımcı oldu. İzmirli hanımlarla diyaloglarında bir nevi rehberlik yapan Muteber Hanım’ı kızı gibi benimsemişti. Misafir olmadığı zamanlar baş başa sohbet ediyor, ona köydeki hayatını anlatıyordu. Gece onu da teheccüd kılmaya kaldırırken “Muteber kalk, her şey gençlikte oluyor kızım, yaşlılıkta olmuyor. Ben gençken 15 kişinin yemeğini yapıyordum.” diyordu. Muteber Hanım’dan sonra Hayati Kalaycı’nın annesi de bir müddet onlarla beraber kalacaktı. </p>
			<p class="a_Paragraf">Refia Hanım, geldikten bir süre sonra Erzurum’da kalan 4-5 yaşlarındaki küçük torunları Hümeyra ve Sümeyra’yı da çok özlediği için yanına getirilmelerini istedi. Oğulları Salih Bey ile Hasbi Bey çocuklarla beraber üç gün süren tren yolculuğundan sonra İzmir’e indiler. Torunu Sümeyra Hanım o günleri şöyle anlatıyor: “Çok güzel geçmişti o günler. Annemizi özlemiştik ama orada mutluyduk. Babaannemiz ana gibi zaten. Banyomuzu yaptırır, saçımızı tarar, yedirir, içirir, Kur’anlarımızı okutur. Kucağına doğmuşuz, evladı gibi benimsiyordu bizi.” İki yaşlı kadın ve dört çocuğun bütün hizmetlerini ve ev işlerini Bahtinnur Hanım yapıyordu. Bu arada Hocaefendi’nin annesinin geldiğini duyan İzmirli hanımlar da onunla tanışmak, sohbetinden istifade etmek, nasihat almak maksadıyla ziyaretine geliyorlardı. Refia Hanım’ın misafirsiz bir günü geçmiyordu. Mustafa Birlik Bey’in eşi Miraç Hanım ile kızları onlara yardımcı olmak, ihtiyaçlarını karşılamak için ellerinden geleni yapıyorlardı. </p>
			<p class="a_Paragraf">Erzurum ile İzmir’in gelenek ve görenekleri birbirinden epeyce farklıydı elbette. En basitinden misafire ikram mevzusunda, Erzurumlular açık çayı iri kıtlama şekerle içiyor; İzmirliler daha demli çayı küçük kesme şekerle ikram ediyordu. Refia Hanım Erzurum’da olsa hiçbir misafirini sadece çay ile göndermez, mutlaka sofra kurdurur, evde ne varsa ikram ederdi. İzmir’de ise yanında gelinleri olmadığı için sadece şeker tutuluyor, çay servisi yapılıyordu. Bahtinnur Hanım’dan beş yaş büyük olan Mustafa Birlik’in küçük kızı Ayşe Hanım, günün farklı saatlerinde yanlarına inerek onlara yol gösteriyordu. </p>
			<p class="a_Paragraf">Refia Hanım ile Bahtinnur Hanım İzmir’de de dışarı çıkarken çarşaf giyiyor, peçeyle yüzlerini örtüyorlardı. Zaten sokakta dolaşmıyorlar, ev ziyaretine gidecekleri vakit kapının önünden arabaya biniyorlardı. Buna rağmen, çevrede onların kıyafetine alışkın olmayan bazı insanlar sözlü tacizde bulunuyor, en hafifinden ‘öcü’ diye bağırıyorlardı yanlarından geçerken. </p>
			<p class="a_Paragraf">Refia Hanım’a her gün İzmir’den, çevre illerden onlarca misafir geliyordu. Bu misafir akışı bundan sonra hiç kesilmeyecek, vefatına kadar devam edecekti. Misafiri çok seven Refia Hanım’ın bundan hiç şikayeti yoktu. Hatta üç kişi geldiyse ona göre az sayılırdı. Kendisi çok konuşmayı sevmeyen bir insandı. Az ve öz söyler, malayani muhabbetlere girmezdi. İslam’ı yaşama adına yeri geldiğinde yakın çevresine nasihatlerde bulunuyordu ancak bunu umumî bir sohbet havasına büründürmeden kendi dünyasına dönüyordu. İzmirli hanımlar ise, onun kendilerine bir şeyler anlatmasını, sohbet etmesini bekliyorlardı. Çoğu zaman Erzurum’daki hayatına dair sorularla onu konuşturmaya çalışıyorlardı. En çok yöneltilen soru ise, “Hocaefendi’yi nasıl yetiştirdiniz?” şeklindeydi. Bu Refia Hanım için yeni bir soruydu çünkü Erzurum’da böyle şeyler hem sorulmaz, hem de konuşulmazdı. O doğal haliyle, olması gerektiği gibi yaşayıp geçmişti. Sonraki yıllarda da çok sorulan bu soruya cevap verirken, abdestsiz emzirmediğini, helal süt verdiğini, zerre miktar haram lokma yedirmediğini, namahreme dikkat ettiğini, küçük yaşta Kur’an öğrettiğini anlatıyordu. Fakat o, sadece Hocaefendi’de değil bütün çocuklarını büyütürken aynı hassasiyetleri göstermişti. Ona göre olağanüstü bir durum yoktu fakat işte Erzurum’a göre bambaşka kültür ortamında yetişen hanımlar bunları merak ediyor ve dinledikleri hayat hikayeleri onlara çok çarpıcı geliyordu. Zaten Hocaefendi’nin ilimde, ibadette, takvada böylesine ileride yaşamasının tek sebebi annesinin yetiştirme tarzı olamazdı. Bunun aynı zamanda onun fıtratından gelen, Rabbin nasib etmesine, lütuf ve ihsanlarına bakan bir yanı da vardı. </p>
			<p class="a_Paragraf">Köyün çocuklarına Kur’an öğretmesi, kalabalık evde yaptığı işler, aile büyüklerine hürmet, gelin kayınvalide ilişkileri, çocuklara küçük yaşta verilen terbiye ve ibadete alıştırma hassasiyeti, haya, edep anlayışı, tesettür hassasiyeti gibi yaşam tarzındaki farklı anlayışlar hanımları çok etkilemişti. “Ben sizin gibi kadın olmadım ki. Siz sökük bile dikmiyor her şeyi çarşıdan alıyorsunuz. Ben her işimi kendim yapıyordum.” diyen Refia Hanım, yaşadığı sıkıntıları kahırla değil, tebessümle hikaye ediyordu. Alvarlı Efe Hazretleri’nden, babasından ve evlerine gelen alimlerden dinlediği dini hayata dair mevzuları, kendi yaşadıklarını veya müşahedelerini de yeri geldiğinde aktarıyordu. Kemal Gülen, kendi ailelerine ve Hocaefendi’ye dair bilmedikleri birçok detayı ziyaretçilerin soruları sayesinde öğrendiklerini ifade ediyor. </p>
			<p class="a_Paragraf">Aslında Refia Hanım, sözlerinden ziyade hali, tavrı, duruşu, hadiselere verdiği tepkiler, duaları ve ilgisi, ikramıyla ders veriyordu misafirlerine. Hanımlar, onun dini yaşamada tavizsiz duruşuna hayran olmuş, kendilerine gösterdiği ilgi ve şefkatten dolayı da onu çok sevmişlerdi. Her zaman çok nazik ve güler yüzlü, dili dualı olmasına rağmen İslam’ın temel rükünleri, yaşama tarzı, edep, haya, büyüğe saygı gibi mevzularda gördüğü bir yanlışlığı sözünü sakınmadan dile getiriyordu. Kimsenin arkasından konuşmuyor, hatasını insanın yüzüne karşı söylüyordu. </p>
			<p class="a_Paragraf">Bazen evine davet eden hanımlar da oluyordu. “Hocaanne seni bize götürelim.” diyene “Hocaya sordunuz mu?” diyor, Hocaefendi’den habersiz evinden bir adım atmıyordu. Bunu öğrenen hanımlar önce eşleriyle Hocaefendi’ye haber gönderiyor, oradan gelen müsaade ile onu evlerine çağırıyorlardı. Bazen İzmir’in veya yakın illerin ilçelerine de sohbetlere götürüldüğü oluyordu. Bir keresinde Manisa’nın Ahmetli ilçesinde bir köyde hanımların sohbetine gitmişlerdi. Kur’an okunup iman hakikatlerine dair dersler yapıldıktan sonra komşu köyün hanımları bir ricada bulundular. “Hocaanne, köyümüzden biz gelebildik ama gelemeyen arkadaşlarımız sizi görmeyi, duanızı tavsiyelerinizi almayı çok istiyor. Buradan oraya gelebilir misiniz?” Refia Hanım, İzmir’den beraber geldiği hanımlara “Hocaefendi’nin bundan haberi var mı?” diye sordu. Hayır, yoktu. İzin sadece bu köy için alınmıştı. “Öyleyse ben gelemiyorum, gönül koymayın ama siz isterseniz gidebilirsiniz.” dedi. Refia Hanım’ın böyle bir ortamda bile kendi başına hareket etmemesi, evladı olmasına rağmen Hocaefendi’den habersiz iş yapmaması orada bulunan hanımlara önemli bir hayat dersi oldu. Belki o gün orada anlatılan mevzuları unuttular ama Refia Hanım’ın o itaatkar ve kararlı tutumunu bir ömür boyu unutmadılar. </p>
			<p class="a_Paragraf">Sabah erkenden gelen misafirlerin gece boyu kaldığı da oluyordu bazen. Şehir dışından ailece geliyor, erkekler dışarıda işlerini görüşürken hanımlar Refia Hanım’a misafir oluyordu. Öyle ki bazen eşleri, ancak gecenin yarısı veya sabah namazında gelip alıyorlardı hanımları. Böylesi zamanlarda Refia Hanım dayanabildiği kadar onlarla oturuyor, ancak gece namazına kalkacağı için ilerleyen saatlerde dinlenmeye çekiliyordu. Bahtinnur Hanım ise kimisine yatak yapıp dinlendiriyor, kimisiyle de oturup bekliyordu. </p>
			<p class="a_Paragraf">Hocaefendi her gün olamasa da iki günde bir mutlaka annesine uğruyor, halini soruyor, duasını alıyordu. Hocaefendi 14 yaşından beri ilim tahsili ve dine hizmet yolunda hicret halindeydi. Annesinden uzun yıllar ayrı kalmıştı. İzmir onlar için bir kavuşma mekanı olmuştu artık. Dünyada en çok kıymet verdiği insana bu kadar yakın olabilmek elbette eşsiz bir lutuftu. Onun bakışlarındaki şefkati görmek, sorularıyla kendisini düşündüğünü hissetmek bir evlad için eşsiz bir mutluluk vesilesiydi. ‘Bir evlat pir olsa da anaya muhtaç imiş’ sözünde olduğu gibi, Hocaefendi dışarıda hizmetlerin telaşıyla geçirdiği zamanların ardından annesinin yanında, dizinin dibinde, şefkatli ellerinin yumuşaklığında sükun buluyordu. </p>
			<p class="a_Paragraf">Fakat bütün bu muhabbete rağmen ana-evlat arasında hiçbir zaman laubali, ciddiyetten uzak söz ve davranışlara yer yoktu. Başkaları için gayet normal sayılabilecek kucaklama, yanağından öpme vs. gibi şeyler asla olmazdı. Özellikle yalnız değillerse, yanında çocuk bile olsa biri varsa Refia Hanım sevgisini izhar edecek davranışlara girmekten haya ederdi. </p>
			<p class="a_Paragraf">Hocaefendi geldiği zaman annesinin elini öper, bazen yakınına, bazen karşısına otururdu. Öyle uzun uzun sohbet etmezlerdi. Onları gözleme imkanı bulan Bahtinnur Hanım anlatıyor: “Anneannem onun yanında evladı gibi davranmıyordu. Kendinden büyükmüş gibi, resmi biri gelmiş gibi saygılı idi. Hocaefendi de en saygılı bir evlat gibiydi. Bizler için de Hocaefendi’nin yanında oturmak konuşmak çok zor bir şeydir. Onun neye ne cevap vereceğini anlamak güçtür. Aynı zorluğu anneannem de yaşardı.” </p>
			<p class="a_Paragraf">Hocaefendi, küçük de olsalar Mazhar ve Kevser’i sürekli evde tutmuyor, ya kendi yanına alıyor ya da talebelerin yaz kamplarına gönderiyordu. Çocuklar orada Kur’an Arapça ve iman dersleri alıyorlardı. </p>
			<p class="a_Paragraf">Refia Hanım 1980’de oğlu Mesih Bey ev tutup ailesini getirene kadar yaz aylarını torunlarıyla İzmir’de geçirdi. Ancak her gelişinde farklı evlerde kaldılar. Elbette bu süre zarfında tamamen yalnız değillerdi. Hem Hocaefendi sık sık ziyaretlerine geliyor hem de Refia Hanım’ın diğer oğulları fırsat buldukça İzmir’e gelip annelerinin yanında bulunuyorlardı.</p>
			<p class="a_Paragraf">1978’de yine İzmir’de bulundukları sırada Hocaefendi bel fıtığı yüzünden rahatsızlanmış, evinde istirahat ediyordu. Bir ay kadar annesine hiç gidemedi. O arada bir gün evin kapısını polisler çaldı. Refia Hanım polis deyince epeyce korkmuş, Hocaefendi’ye bir şey olduğunu sanmıştı. Torununun kapıyı açmasını istemiyordu. Fakat dışarıdakiler de ısrarcıydı. Bahtinnur Hanım çaresiz kapıyı aralayıp ne istediklerini sordu. Korktukları gibi Hocaefendi’nin başına bir şey gelmiş değildi. Polisler “Hocaefendi nerede, siz niye buradasınız?” gibi sorular yönelttiler. Belli ki korkutmak, tedirgin etmek istiyorlardı. Çünkü Hocaefendi’nin aranması gibi bir durum söz konusu değildi. Onlar gittikten sonra Refia Hanım üzüntüsünden hastalanıp yatağa düştü. Hocaefendi’nin ailesine yapılan bu tazyik duyulunca Hacı Muammer Türkyılmaz, Refia Hanım ile torununu alıp kendi evine götürdü. Hocaefendi iyileşip gelene kadar yaklaşık bir ay bu evde misafir oldular. Bu günlerden birinde Hacı Muammer Bey’in eşi Zinet Hanım altı küçük çocuğunun bakımında yaşadığı sıkıntıları anlatmış ‘geceleri uyuyamıyorum’ demişti Refia Hanım’a. “A kızım benim evladım 40 yaşında ama ben yine de uyuyamıyorum.” cevabını verecekti Refia Hanım.</p>
			<p class="Baslik_2" id="_idParaDest-91">“İzmir’de babaannemize bakışımız değişti.”</p>
			<p class="a_Paragraf">Bahtinnur Hanım, İzmir’e gidip geldikleri bu dönemde Hocaefendi’yi ve yaptığı hizmetleri daha iyi tanıdıklarını ifade ediyor: “Biz sadece aile ziyaretine, Hocaefendi’yi görmeye gidiyorduk ama zamanla işin renginin değiştiğini fark ettik. Aileden çıkmıştı bu iş.” İzmir’deki hizmet insanlarını, manevi ortamları ve yapılan, yapılması planlanan işleri gördükçe Kemal ve Mazhar Gülen’in de amcalarına bakış açıları değişmişti. Erzurum’da bir amca ve hoca olarak, ailenin büyüğü sıfatıyla hürmet ettikleri zatın, İzmir’de ‘Hocaefendi’ olarak bambaşka bir yerde durduğunu görünce hal ve tavırlarına daha çok dikkat etme lüzumunu hissetmeye başladılar. Her adımlarının, davranış ve sözlerinin Hocaefendi ve artık sadece ‘ana’ veya ‘babaanne’ değil ‘hocaanne’ olan Refia Hanım ile bağdaştırılacağını fark ediyorlardı. Küçük yaşta olmalarına rağmen, Hocaefendi’yi üzmemek, kendilerinden dolayı mahcubiyet yaşamasına fırsat vermemek için daha titiz olmaya çalışıyorlardı. Refia Hanım da onlara nasihat ederken Hocaefendi’yi nazara veriyor “Sizin önünüzde Hocaefendi var, dikkat edin, onu üzecek şeyler yapmayın.” diyordu. Misafir hanımların Refia Hanım’a karşı teveccühü de, çocukların gözünde babaannelerini ayrı bir noktaya taşımıştı. Misafir hanımlarla sohbet ederken, onlara hatıralarını anlatırken, nasihat ederken ‘ana’larının hiç bilmedikleri bir yüzüyle tanışıyorlardı. Çünkü Erzurum’da hiç sorulmayan, sıradan kabul edilen yaşanmışlıklar İzmir’de farklı bir değer buluyordu. “Men talebe vecedde vecede.<span id="footnote-031-backlink"><a class="_idFootnoteLink _idGenColorInherit" href="Hocaanne_ve_Ailesi-19.xhtml#footnote-031">30</a></span> Kim ne talep ediyorsa o da onlara göre anlatıyordu.”</p>
			<p class="a_Paragraf">Refia Hanım, İzmir’den Erzurum’a dönünce de en çok burada yeni tanıdığı hizmet ehli hanımları anlatıyordu. Onların hizmete bağlılıklarına, bu anlamda eşlerine sadakatlerine ve Hocaefendi’ye sahip çıkmalarına hayran olmuştu. Bir de çok ilgisini çeken denizi, gemileri, portakal, şeftali bahçelerini anlatıyordu. Havası sıcak olduğu için İzmir’i sevmişti. Romatizma ağrılarına iyi geliyordu çünkü. </p>
			<p class="a_Paragraf">1979’da Erzurum’da matbaacılık yapan Mesih Bey, matbaa kurulurken tecrübesinden istifade edilmek üzere İzmir’e çağrıldı. Bir sene kadar süren çalışmalar sonrasında iki makine ile küçük bir matbaa kuran Mesih Bey, matbaanın üstündeki evi de kiralayıp ailesini İzmir’e getirmeye karar verdi. Aslında Hocaefendi’nin gönlü, bu işin başına bir yakınının getirilmesinden yana değildiyse de, bu konuda Hacı Kemal Erimez ihtiyaçtan dolayı ısrarcı olmuştu. </p>
			<p class="Baslik_2" id="_idParaDest-92">İzmir’e ilk gelen aile</p>
			<p class="a_Paragraf">Bu haber Erzurum’daki aile evine ateş gibi düşmüştü. Üç gelin çocuklarıyla beraber bir arada huzur içinde yaşıyor, birinin ayrılıp başka eve çıkması akıllarına dahi gelmiyordu. Ayrılırken gidenler de kalanlar da gözyaşlarına boğulmuştu. Taşınma telaşı, Hatice Hanım’ın hamileliğinin son ayına denk gelmişti. Refia Hanım gelinini yalnız bırakmak istememiş, onunla beraber yola koyulmuştu. Ancak kendisi ev işlerine kalkamadığından yardımcı olacak biri daha gerekiyordu. Hatice Hanım kendi kız kardeşini düşünmüştü bunun için. Babası Dursun Bey izin verince kardeşi hazırlanmaya başladı. Fakat Hocaefendi’nin bu konuda tereddütü vardı. Gelinin kardeşi bile olsa kan bağı olmayan birinin annesine hakkı geçmesine gönlü razı gelmiyordu. “Misafir olarak gelsin ama yardımcı olarak geliyorsa, annem de var, olur ya gönüllü yapar gönülsüz yapar, bilemeyiz. Onun hizmeti anneme helal olmaz.” şeklinde kanaatini bildirdi. “Babası izin verirse siz yine Bahtinnur’u getirin.” diyerek ablasının kızını işaret etti. </p>
			<p class="a_Paragraf">Aile, Ankara’ya kadar uçakla, oradan İzmir’e trenle geldi. Garda onları Hocaefendi ve arkadaşları karşıladı. Hocaefendi’nin annesinin ve ailesinin gelişinden dolayı duyduğu mutluluk yüzüne yansımış, neşeli hali herkesin dikkatini çekmişti. Hocaefendi annesinin yalnızca bir gelininin yanında kalarak zahmet vermesini, yük gibi algılanmasını önlemek için daha en başta “Annem gelini doğum yapana kadar dursun, sonra döner.” demişti. Sık sık annesini ziyaret ediyor, kendisini merak edip üzülmesine fırsat vermek istemiyordu. Hocaefendi’nin gelip gitmesinden çok memnun olan Refia Hanım’ın bu halini bozmak, Hatice Hanım ile Mesih Bey’in içinden gelmiyordu. Annelerinin kendi evlerinde kalmasından onlar da, torunları da çok memnundu. Refia Hanım’a da, Hocaefendi’ye de Erzurum’a dönmesini istemediklerini ifade ettiler. Her ikisi de bu talebi memnuniyetle kabul etti. Bundan sonra artık Refia Hanım’ın evi burasıydı. Zaten, torunu Selman’ın doğumundan bir ay sonra 12 Eylül ihtilali olunca Refia Hanım’ın başka yere gitme imkanı da kalmayacaktı. Çünkü ihtilal cuntasının tutuklama emri verdiği isimler arasında Hocaefendi de vardı ve aranmaya başlamıştı. </p>
			<p class="Baslik_2" id="_idParaDest-93">12 Eylül ihtilal gecesi</p>
			<p class="a_Paragraf">11 Eylül 1980 Perşembe günü Refia Hanım ve ailesini Tuzcu Cahit Erdoğan Bey’in eşi Ayşe Hanım evine davet etmişti. Henüz 35 günlük bebeği Selman ile Hatice Hanım da bu davete katıldı. Nurhayat Hanım da o sıralarda Erzurum’dan gelmiş yanlarında bulunuyordu. Hocaefendi o dönem Bornova Merkez Camii’nde vaizlik yapıyordu. Her cuma namazından sonra yakın arkadaşlarıyla beraber cami civarında oturan hizmet kardeşlerinin birinin evinde öğlen yemeğine giderdi. O hafta Turgutlu eşrafından Mustafa Türk Beylerin evine misafir olacaktı. Mustafa Türk’ün eşi Selver Hanım, ilk geldiği yıldan beri Refia Hanım ile tanışıyor, onu sık sık ziyaretine gidiyordu. Hocaefendi’ye ve ailesine olan sevgisinden dolayı Bahtinnur Hanım’ın gelini olmasını istemiş, sözünü almıştı. Selver Hanım Hocaefendi’ye çok sevdiği Erzurum yemeklerini ikram etmek istiyordu. Bunun için Nurhayat Hanım ile Hatice Hanım’ı perşembe gününden evine davet etti. Beraber ertesi gün için yemek hazırlayacaklardı. Hem de, Hocaefendi’nin perşembe akşamları aynı camide hanımlara hitap ettiği özel vaazını dinleyeceklerdi. Refia Hanım ise o gün torunları Bahtinnur, Afra, Hümeyra ile beraber kendi evine döndü. Oğlu Mesih Bey ve erkek torunları da evdeydi. </p>
			<p class="a_Paragraf">Hocaefendi o gece talebesi Barbaros Kocakurt ile beraber Çeşme durağındaki evde bulunuyordu. Gece yarısı İstanbul’da oturan Hacı Kemal Erimez ile telefonda konuştuktan sonra Barbaros Bey’i uyandırdı. O gecenin hikayesini Barbaros Bey şöyle anlatıyor:</p>
			<p class="alinti_E"> Sabaha karşı 3-4 gibi beni kaldırdı. Hacı Kemal ağabeyin aradığını söyledi. ‘Hocam burada bir hareketlilik var. Tanklar, cemseler sevk ediliyor.’ dediğini anlattı. ‘Bu pek hayra alamet değil, eşyaları topla gidiyoruz.’ dedi. Toparlandık, Bozyaka’ya geldik. Okuldaki odasından da eşyaları alacaktık. Hocaefendi odasının kapısına anahtarı soktu fakat kapı açılmadı. Zorladı, yine olmadı. Bu durumu ‘Herhalde burada kalmamız istenmiyor.’ diye yorumladı. Başka bir görevli arkadaş başka anahtarlar deneyerek, kilidi zorlayarak uğraştı. Zorla açıldı kapı. Eşyaları toplayınca ‘Valideye de uğrayalım.’ dedi. Vedalaşmak için hocaannenin evine geldik. Oradayken aldığımız habere göre, biz ayrıldıktan sonra cemselerle asker, polis gelmiş Çeşme’deki evi basmış, aramışlar. Ardından okula da baskın yapılmış. Hocaefendi ise okula çok yakın olan annesinin evindeydi.</p>
			<p class="a_Paragraf">Refia Hanım Hocaefendi’den ihtilal olduğu haberini öğrenince çok korkmuş, tedirgin olmuştu. Hemen torunlarını uyandırdı, yatakları toplattırdı. Kızlara mutfağa geçip yemek yapmalarını söyledi. Torunlarına bu olağanüstü halin sebebini anlatırken, ihtilalin manasını bilmediği için “seferberlik olmuş, asker kapıda.” diyordu.</p>
			<p class="a_Paragraf">Hocaefendi kardeşi ve arkadaşlarıyla radyodan haberleri dinliyor, bir taraftan annesini rahatlatmaya yönelik sözler söylüyordu. O gece kendisi için en riskli zamanlardan biriydi. Fakat o bir an önce uzaklaşmak yerine aranması durumunda ilk bakılacak adrese, annesinin yanına gelmiş, öncelikle onu rahatlatmak istemişti. Eğer o gece başka yere gitmiş olsa annesinin kendisi için çok meraklanacağını biliyordu. Aynı zamanda muhterem validesini bir kere daha görmeyi, elini öpüp duasını almayı arzu etmişti.</p>
			<p class="a_Paragraf">Ertesi gün de akşama kadar evdeydi Hocaefendi. Refia Hanım bir an oturmaya sabredemiyor, sürekli ayakta gezinerek dualar okuyordu. İş yapmaya mecali kalmamış, kız torunlarına yemek yapmalarını söylemişti. Gece baskın yapılan adreslerde bulunamayınca İzmir Sıkıyönetim Komutanlığı Hocaefendi hakkında arama emri çıkarmıştı. Fakat o hemen teslim olmak istemiyordu. Kendisine yönelik somut bir suçlama olmadığı için başına ne geleceği belirsizdi. Mahkemelerin sağlıklı işleyeceğinin garantisi yoktu. Suçu olmadığı halde cezaevinden ne zaman çıkacağı meçhuldü. </p>
			<p class="a_Paragraf">Akşama doğru Hocaefendi’ye evden hemen çıkması için bir arkadaşından haber geldi. Polisler eve yaklaşmıştı. Fakat onun gidecek hiçbir yeri yoktu. Annesinin elini öpüp “Ana dua et, hakkını helal et.” diyerek vedalaştı. O kapıdan çıkışıyla beraber altı sene sürecek çile dönemi de başlamış oluyordu.</p>
			<p class="Baslik_2" id="_idParaDest-94">“Hoca’dan haber var mı?”</p>
			<p class="a_Paragraf">Hocaefendi’nin gidişinden sonra eve bir hüzün havası çökmüştü. Herkes alçak sesle konuşuyor, vakitlerini dua ve ibadetle geçiriyorlardı. Refia Hanım çok üzülüyor, her anı evladının hayatından endişe içinde yaşıyordu. Hocaefendi evden ayrılırken arandığını söylememiş, sadece helallik alıp dua isteyerek çıkmıştı. Fakat Refia Hanım, onun nereye gittiğini, halinin ne olacağını merak ediyor, soracak birilerini bulmaya çalışıyordu. Ertesi gün, biraz dertleşmek, sohbet etmek için komşularından sık görüştüğü Sefade Hanım’dan yanına gelmesini rica etti. Eşi Şengün Bey, Hocaefendi’nin durumunu anlatmaması için Sefade Hanım’ı uyarmış, “Senden duyup üzülmesin, kendi çocukları uygun şekilde haber verir.” demişti. </p>
			<p class="a_Paragraf">Refia Hanım misafirine ilk olarak o gece gördüğü rüyayı anlattı: “Çakır gelin, ben akşam rüyamda kocamı gördüm. Hoş bir halde idik ama bu bana hiç yaramıyor. Ben rüyamda bile ne zaman kendi nefsim için güzel bir şey görsem sonra acı şeyler oluyor. Bilmiyorum şimdi ne olacak Allah hayra çıkarsın.” Rüyadan sonra asıl çağırma sebebi olan sorusunu sordu: “Dün Hocaefendi geldi, benden dua istedi, gitti. Ne olup bitiyor, siz biliyor musunuz?” Refia Hanım, Şengün Bey’in, Hocaefendi’nin yakınında bulunan, eğitim hizmetleri için koşturan fedakar bir insan olduğunu biliyordu. Fakat Sefade Hanım ihtilal ortamının sıkıntılarını açıklamak istemedi. “Durum pek vahimmiş, bizlerin de yolda gezmemizi pek istemiyorlar.” dedi eşini kast ederek. Refia Hanım daha çok endişelenmişti. Hocaefendi’nin helallik istemesinin iyiye işaret olmadığını biliyordu. “Bir şey öğrenirseniz bana da haber gönderin.” diye tembih etti. Hocaefendi’nin yakın arkadaşlarından Yusuf Pekmezci de arananlar arasındaydı. Altı ay kadar kaçak yaşadıktan sonra teslim oldu ve ardından serbest bırakıldı. Pekmezci, seyrek de olsa Hocaefendi’yle irtibat kurabilen nadir isimlerdendi. Bu yüzden Refia Hanım, ‘behmezcinin Hanım’ı’ dediği Hanife Hanım’ın yolunu gözlüyor, belki Hocaefendi’den yeni bir haber getirir diye ümit ediyordu.</p>
			<p class="a_Paragraf">Hocaefendi, ilk gidişinden sonra sekiz ay kadar annesini görmeye hiç gelememişti. Tayinini önce Çanakkale’ye aldırmış, çözüm olmadığını görünce 20 Mart 1981 günü devlet memurluğundan istifa etmişti. İhtilal şartlarında aranmak sıkıntı veriyordu. 1982’ye kadar geçen iki yıl tamamen tecritteydi. Bazı geceler yatacak yer bile bulamıyordu. Bazen bir yerde bir saat bile kalma imkanı olmuyordu. Bu süreçte hiç yurtdışına çıkmadı ancak sürekli yer değiştiriyordu. Birkaç defa kendisini tanıyan emniyet görevlilerinin yanından teğet geçti.</p>
			<p class="a_Paragraf">Mesih Bey’in evi ihtilalden sonraki özellikle ilk altı ay sürekli gözetim altındaydı. Bazen köpekli polisler evi sarıyor, sabahlara kadar bekliyorlardı. Bu üzüntü döneminde şeker hastalığı da baş gösterince Refia Hanım’ın sağlığı epeyce bozulmuştu. Şeker düzensizliği iştah veriyor ama şekerin yükselmemesi için az yemek yemesi gerekiyordu. Üstelik kilo almasına sebep oluyor, hareketleri kısıtlanıyordu. Kalıtsal olarak muhtemelen annesinden kendisine geçen bu rahatsızlık, üzüntü döneminde ortaya çıkmıştı. </p>
			<p class="a_Paragraf">O en sıkıntılı dönemin ardından Hocaefendi, halen adım adım aranıyor olmasına rağmen annesini ihmal etmemeye çalışacaktı. Bazen gece yarılarında bir yolunu bulup ziyaretine geliyordu. Hümeyra Hanım o günleri anlatırken “Dünyada hiçbir şey Hocaefendi’nin evimize geldiği kadar bizi sevindirmemiştir.” diyor. Yaşadıkları ev tam köşe başında olduğu için iki tarafından gelen yola cephesi vardı. Hocaefendi gündüz vakti geldiğinde yeğenlerini balkona oturtuyor, çevrede olağanüstü bir hareketlilik görürlerse haber vermelerini tembihliyordu. Erkek çocuklar bu vazifeyi biraz da macera duygusu içinde yerine getiriyordu. Bazen öyle tevafuklar yaşanıyordu ki, polisler evin bir tarafından gelirken Hocaefendi öbür yoldan çıkmış bulunuyordu. Hatta bazen Hocaefendi polislerin geldiği yoldan çıkmış oluyor fakat fark edilmeden yoluna devam ediyordu. </p>
			<p class="Baslik_2" id="_idParaDest-95">“Bize beddua mı ediyorsun?”</p>
			<p class="a_Paragraf">1983’te bir gün Mehmet Ali Şengül Hoca’nın tutuklandığı haberi geldi. “Sıra bize geliyor.” dedi Mesih Bey. Küçük oğlu Kutbeddin Bey’in düğünü için Erzurum’da bulunan Refia Hanım da o günlerde İzmir’e yeni dönmüştü. Annesini getiren Salih Bey birkaç gün kalıp dönmeyi planlamıştı. Gideceği günün öncesinde küçük bir kaza yaşadı. Evdeki çocuklardan biri sıcak çay bardağını ayağına döküvermişti. Ayağının iyileşmesi için birkaç gün beklemesi gerekti. Nasibinde işkence imtihanlarından geçmek varmış demek ki, 12 Şubat 1983 günü polisler eve aramaya geldi. Önce evin altındaki matbaada arama yapmışlar, sonrasında Salih Bey ile beraber iki tanesi yukarı çıkmıştı. O sırada karşı dükkanda olan Mesih Bey, polislerin geldiğini görünce eve gelmemiş, gitmelerini bekliyordu. Refia Hanım, Hatice Hanım ve merhum Enver Bey’in kızı Macide, Salih Bey’in yanında polisleri görünce hemen ehramlarına bürünüp bir odaya çekildiler. Polislerden biri daha sağduyulu davranıyordu. “Bu evde namaz kılınıyor ayakkabı ile girmeyelim.” diyerek arkadaşına ayakkabılarını çıkarması için uyardı. Yine, bir polisin agresif tavırlarıyla hanımların bulunduğu odaya girip yüzlerini açtırmaya çalıştığı zaman ona engel oldu. Bu sırada Refia Hanım eline cevşenini almış dua dua yalvarıyordu. Polisin biri onun bu halinden rahatsız olmuş “Ne o bize beddua mı ediyorsun hacı anne?” diye sormuştu mütehakkim bir tavırla. Refia Hanım hiç istifini bozmadan aynı rahat haliyle ona şu cevabı verdi: “Allah’ın emri yoktur beddua etmeye. Ben hiç kimseye beddua etmem.” Onun o günkü metin hali, tevekkül etmesi evdeki herkesi etkilemiş, yıkılmadan zorluğa göğüs germeleri, ayakta sağlam durmaları için güç vermişti. Refia Hanım ne kadar üzülse de aile büyüğü olarak herkesin sorumluluğunu üzerinde hissediyor, zor zamanlarda duygularına kapılmadan aklıyla hareket etmeyi biliyordu.</p>
			<p class="Baslik_2" id="_idParaDest-96">“Allah aşkına söyle, oğlun nerede?”</p>
			<p class="a_Paragraf">Baskın gününden bir gün önce Hocaefendi gelmiş, ailesini ziyaret etmişti. Hatta üzerindeki atleti çıkarıp kardeşi Salih Bey’e verip giymesini istemişti. Baskın günü Salih Bey’in üzerinde o atlet duruyordu. Hiçbir zaman üst üste iki gün evine geldiği yoktu Hocaefendi’nin ama o gün nedense gelmek istedi. Tam kaldığı evden çıkacakken ayağındaki (annesinin ördüğü) yün çorabın delik olduğunu fark etti. Yanındaki Barbaros Bey’e “Dur şunları bir öreyim de ondan sonra gidelim.” dedi. Bu iş yarım saat kadar sürünce evden geç çıkmış oldular. Evin önüne varınca içine bir şüphe düştü. Kendisi yukarı çıkmayıp o günlerde şoförlüğünü yapan Gürbüz Dönmez’i gönderdi. Kapıyı açan Salih Bey onu görünce Hocaefendi’nin de yakında olduğunu anlamıştı. Gürbüz Bey’in konuşmasına fırsat vermeden bir an önce kapıdan göndermek için “İki masa getirdin, parasının peşine düşüyorsun, vereceğiz borcumuzu işte vs.” diyerek bağırıp kızdı ona. Gürbüz Bey meseleyi anlamış hemen oradan ayrılmıştı. Polisler kimin geldiğini sorunca Salih Bey “Marangoz, borcunu istemeye gelmiş.” dedi. Gerçekten de Gürbüz Bey’in asıl işi marangozluktu.</p>
			<p class="a_Paragraf">Hocaefendi ayrılınca Mesih Bey de duramamış eve gelmişti. Polisler evi didik didik aradılar fakat suç unsuru olabilecek hiçbir şey bulamadılar. Polislerden birinin Refia Hanım’a “Allah aşkına söyle oğlun nerede?” diye sorması trajikomik bir durumdu. Refia Hanım gerçekten evladının nerede olduğunu bilmiyordu fakat bilse bile zaten söylemezdi. Yıllar sonra bir sohbetinde o günü anlatan Hocaefendi annesi için şu ifadeyi kullanacaktı: “Annem Allah aşkını bilir ama Allah aşkının nerde geçerli olduğunu da bilir.”</p>
			<p class="a_Paragraf">Evden eli boş çıkan polisler iki kardeşi de alıp emniyete götürdüler. Hanımlar, onların bir saatte gidip döneceklerini sanıyordu fakat günler geçiyor gidenlerden haber alamıyorlardı. Bu arada durumu öğrenen Sıbgatullah Bey Erzurum’dan gelmişti. Kardeşlerinin rahat olduğunu söyleyip annesine ve ailesine moral vermeye çalışıyordu, fakat kendisi bile kardeşleriyle görüşemiyordu. Refia Hanım, Hocaefendi’den sonra iki oğlunun daha evden uzak kalmasına çok üzülmüştü. Sürekli dua ve ibadetle meşgul oluyor, bir an önce sağ salim dönmelerini diliyordu. Polislerin karşısında metin dursa da oğulları gittikten sonra yaşadığı üzüntü her haline yansımıştı. Üstelik, kardeşlerinin içerde tutulduğu dönemde Hocaefendi de gelememişti ailesini ziyarete. </p>
			<p class="Baslik_2" id="_idParaDest-97">“Zaten Salih Efendi beni tanımıyor.”</p>
			<p class="a_Paragraf">Bu dönemde aileyi ayakta tutan kişi Mesih Bey’in eşi Hatice Hanım oldu. O da eşi ve kayınbiraderi için çok endişeleniyor, gün geçtikçe akıbetlerine dair korkusu artıyordu fakat üzüntüsünü çocuklarına asla belli etmiyordu. Her zamanki gibi evin düzenini sürdürüyor, çocuklarının kayınvalidesinin bakımını ihmal etmiyordu. Refia Hanım sürekli dua halindeydi. Hiç kimsenin elinden bir şey gelmiyordu. Böyle durumlarda Rabbine sığınmak, derdini O’na açmak, ihtiyacını O’ndan istemek gerekiyordu. Sıkıntılar duanın vaktinin geldiğinin işaretiydi. Refia Hanım da bu düşünceyle bir gün yakın görüştüğü hanımları evinde toplayıp ‘Mübinli Yasin’ okumayı önerdi. Buna göre ‘mübin’ ile biten her bir ayetten sonra sureye en baştan başlanarak bir sonraki ‘mübin’e kadar devam ediliyordu. O gün okudukları Kur’an ve salavatları vesile edip evlatları, eşleri ve bütün memleketin hayrı için dua dua yalvardılar. Zaten hizmet ehli hanımlar, her türlü sıkıntı ve baskın korkusuna rağmen iman derslerinden feragat etmemiş, tedbirlerini alarak bir araya gelip okumalarını sürdürmüşlerdi. Mevlid okumak yasak olmadığı için ellerinde mevlid kitabı bulunduruyorlardı. </p>
			<p class="a_Paragraf">Mesih ve Salih Bey tam 27 gün sonra işkenceden bitap düşmüş, kilo kaybetmiş, saç sakal birbirine karışmış halde eve döndüler. Onları bu halde görmek, başta Refia Hanım olmak üzere ev halkını epey sarsmıştı. Mesih Bey hiç konuşmuyor, Salih Bey kısa cümlelerle detaya girmeden annesinin karşısında ağlamamak için kendini tutarak başlarından geçenleri anlatıyordu. Salih Bey kendisiyle yaptığımız görüşmede tutukluluk süresince yaşadıklarını şöyle anlattı: </p>
			<p class="alinti_E">23 gün 80 cm hücrede her türlü işkenceden geçirdiler bizi. Günde bir dakika tuvalet izni vardı. Demir kapılı penceresiz ışıksız hücreler. Tek tek sorguya alıyor, işkence ediyor, “Fethullan Gülen’i tanıyor musun, nerede, ne iş yapıyor, nurcu musun?” diye soruyorlar. Bütün sorulara “bilmiyorum, tanımıyorum”, diyoruz. Hücrenin kapısında başka birinin tırnağıyla kazıdığı bir yazı vardı “Susmak kurtuluştur.” diye. Biz de sustuk. Sonra askerî hapishaneye aldılar bizi. Orası rahattı. Yemeklerimiz iyi, namazlarımızı cemaatle kılıyoruz, temiz bir yer. dört gün kaldık orada. Mahkemeye çıkacağımız gün, mahkeme binasına 3 km kala arabamız bozuldu. 21 kişiyi çok dar bir yere sıkıştırmışlardı, üst üste istif edilmiştik. Araba tamir olana kadar öğlen oldu. Şoför “Şimdi öğlen arası gitmeye gerek yok. Dönelim, sonra geliriz.” dedi. Döndük, namazlarımızı kıldık, tekrar mahkemeye hareket ettik. Merdivenlerde bir arkadaşla karşılaştık. “Savcı öğlene kadar merdiven başında sizi bekledi.” dedi. Sonra bir mucize oldu, öğlenden sonraki görevli savcı adil bir insandı. Tek tek ifadelerimizi aldı usulüne göre. Mahkemede hâkim “Bunların suçu ne, niye getirdiniz?” diye sorunca “Efendim nurcu bunlar kitap okuyorlar.” diye cevap verdi. “Bize ne” dedi hakim “işiniz mi yok sizin?” O gün berat ettik. İfade verirken “Fethullah Gülen’i tanıyor musun?” diye sordular. “Tanımıyorum.” dedim. “Nasıl tanımazsın kardeşisin.” deyince, “ben onu hayatımda dört kere gördüm.” dedim. “Askere giderken garda, askerden dönerken garda. Ben askere giderken garda, askerden dönünce garda.” Hocaefendi bir gün sohbet ortamında benim için “Zaten Salih Efendi beni tanımıyor.” demişti. </p>
			<p class="a_Paragraf">Mesih Bey’in ayaklarının altındaki yaraları görünce işkencenin boyutunu anlamıştı Hatice Hanım. Mesih Bey o günlerde yaşadıklarını eşine bile hiçbir zaman tam olarak anlatmamış yalnız birkaç cümleyle geçiştirmişti: </p>
			<p class="alinti_E">Nezarette çok işkence ettiler. Ne sordularsa “duymadım, bilmiyorum, görmedim.” dedim. Kum torbalarıyla böbreklerimize vuruyor, öldüresiye dövüyorlardı. “İsterseniz öldürün, bıçağınız da varsa getirin beni lime lime doğrayın ben bu üç kelimeden başka bir şey söylemeyeceğim.” deyince pes ettiler artık.</p>
			<p class="a_Paragraf">Hocaefendi, arandığı dönemde asgari 10 günde bir annesine ziyarette bulunuyordu. O kadar tedbirli davranmasına rağmen ev ahalisine, çocuklara meyve, tatlı, çikolata gibi hediyeler almayı ihmal etmiyordu. Gene bir ziyaretinde Hocaefendi, evin iki sokak gerisinde arabanın durmasını istedi. Talebesi Barbaros Kocakurt’u evin etrafını kolaçan etmesi için gönderdi. Barbaros Bey sokakları karıştırmış, biraz dolaştıktan sonra eve varmıştı. Refia hanımın oturduğu daire birinci kattaydı. Barbaros Bey apartman kapısından girer girmez merdivenlerden inen ev sahibi Yusuf Demirok ile karşılaştı. Yaşlı adam Barbaros Bey’e eliyle dışarı çıkması için işaret ediyordu. O esnada, arabada beklemeye tahammül edemeyen Hocaefendi de kapıda belirdi. Demirok’un el işaretlerinden evde polislerin olduğunu anlamış hemen oradan ayrılmışlardı. Barbaros Kocakurt o günü anlattıktan sonra “Kader-i ilahi. Her zamanki gibi direk kapıya gitsek belki adamlar açacaktı kapıyı.” diyor.</p>
			<p class="a_Paragraf">Hocaefendi’nin, adım adım takip edilip ‘bir kanun kaçağı gibi’ arandığı altı yıllık bu dönem 12 Ocak 1986 günü Burdur’da sonlandı. Asker ziyaretine gittiği bu şehirde yol üzerinde yapılan kimlik kontrolünde yakalanıp göz altına alındı. Fakat resmi kayıtlara göre hakkında ne bir tutuklama ne de bir yakalama emri vardı. Gözaltına alınma sebebi İzmir’deki eski sıkıyönetim kaydıydı. Ancak sıkıyönetim komutanlığınca ya da sivil savcılar tarafından Hocaefendi hakkında açılmış herhangi bir soruşturma ve suç evrakı yoktu. Sadece eski bir arama kaydı vardı ve bunun tamamen geçersiz olduğu 13 Ocak 1986 gecesi İzmir’de ortaya çıktı. O dönemde sıkıyönetim komutanları bir kişi hakkında bu şekilde arama kararı çıkartmak ve üç ay sorgusuz içeride tutmak gibi geniş yetkilere sahipti. İzmir’deki komutan bu yetkiye dayanarak Hocaefendi hakkında arama kaydı çıkarmıştı ve bu kayıt düşürülmesi gerekirken; gerekçesiz olarak yenilene yenilene 1986’ya kadar gelmişti. Bir günlük gözaltının sonunda Hocaefendi İzmir’de serbest bırakıldı.</p>
			<p class="Baslik_2" id="_idParaDest-98">İzmirli hanımlar yalnız bırakmadı</p>
			<p class="a_Paragraf">İhtilal ortamının gerilimi ve Hocaefendi’nin arandığı yıllar Refia Hanım’ın sağlığını çok etkilemişti. Şeker hastalığı ağırlaşmış, ağrıları artmıştı. Her an Hocaefendi’yle ilgili kötü bir haber alma endişesi içinde yaşıyordu. Evin içinde az hareketlilik olsa hemen telaşlanıyor “Ne oldu, Hoca’dan haber mi var, ona bir şey mi oldu?” diye soruyor, meraklanıyordu. Bu zor zamanlarda İzmirli hanımlar Refia Hanım’ı ve ailesini yalnız bırakmamıştı. Özellikle komşusu sayılan Bozyakalı hanımlardan her gün biri uğruyordu yanına. Bazen de kendisi çağırıyordu nazının geçtiklerini. Hocaefendi’nin yaşadığı sıkıntılara mukabil Refia Hanım’ın aralarında bulunması hizmet insanları için de teselli vesilesi oluyordu. Bir araya geldiklerinde aynı dualara amin diyor, onu gördükçe moralleri düzeliyordu. Bu arada Kur’an dersleri ve iman sohbetleri devam ediyor, yeni yeni temelleri atılan eğitim hizmetlerinin gelişmesi için herkes elinden geleni yapmaya çalışıyordu. Refia Hanım, yeni insanlarla tanıştıkça memnun oluyor, gençlerin davaya, hizmete sahip çıkmalarını önemsiyordu. Kadınları, Allah rızası için hizmete koşturan eşlerine destek olmaları için yönlendiriyor, aynı sevaba ortak olacaklarını anlatıyordu. Hocaefendi’nin annesi nasıl biri, diye merak eden, duasını almak isteyen, sorunlarını çözmek için nasihat isteyen, yapacakları işleri danışan hanımlar onun kapısını çalıyordu. Bu ev İzmir’de bir cazibe merkezi gibiydi. Kimseye neden geldin, denmiyor, herkese aynı ikram, hürmet, alaka gösteriliyordu. Herkes hissesine düşeni almış, çoğu zaman daha hiç dile getirmeden zihnindeki şüphe ve tereddütleri halletmiş olarak ayrılıyordu yanından. </p>
			<p class="a_Paragraf">Refia Hanım’ın misafir yoğunluğu hizmet ortamları genişledikçe vefatına kadar artarak devam etti. Evin bütün yükü Hatice Hanım’ın omuzlarındaydı. Kendisi de sonradan düşününce “Nasıl üstesinden gelmişim onca işin?” demekten kendini alamayacaktı. Fakat o günlerde bir zorluk hissetmiyordu. Ona göre bu, “Allah’ın verdiği lütuf ve güçle” yapılıyordu. Normalde bir insanın kendi başına kaldırabileceği bir durum değildi. O yılları düşününce kayınvalidesinin Korucuk’ta kalabalık aile içinde ne kadar zorluk çektiğini daha iyi anladığını söylüyor Hatice Hanım: </p>
			<p class="alinti_E">Gece 2-3’te bulaşıkları kaldırırdık. Çocuklar yatınca bezleri yıkardım. Evi sabah erkenden süpürür, açık olan yerleri gece silerdim. Sabah namazdan sonra bir buçuk saat ya uyur ya uyumazdım. Gündüz her şeyi çift görürdüm uykusuzluktan. Annem de kendini zorluyormuş mecburiyetten ama oluyor demek ki. Rabbim izin veriyor. Gençlik de var tabi. Çok şükür, iyi ki yaşamışız o zamanları.</p>
			<p class="Baslik_2" id="_idParaDest-99">Mesih Gülen’in gece vardiyası ve evdeki bereket</p>
			<p class="a_Paragraf">İzmir’deki matbaa kurulduğu ilk yıllarda ihtilal ortamının da tesiriyle kâr etmiyor, ancak kendini döndürüyordu. İşin başındaki Mesih Bey’e, işçilerin ücretini ödedikten sonra hiçbir şey kalmıyordu. O da ailesini geçindirmek için başka bir matbaada gece vardiyasında işçi olarak çalışmaya başlamıştı. Fakat kimsenin bundan haberi yoktu. Matbaa hemen evin altında olduğu için işe ne zaman son verdiği biliniyordu. Mesih Bey, oradaki işi bittikten sonra çocukları evde gelmesini beklerken ortadan kayboluyor, gece 02’den sonra ancak geliyordu. Hatice Hanım, aldığı terbiye gereği eşine “neredesin, ne yapıyorsun?” diye sorular sorup sıkıntı vermiyor, fakat onun için çok da endişeleniyor, gözyaşı döküyordu. Çocukları çok ısrar ederse “Kemeraltı’nda matbaacı arkadaşımın yanındaydım” gibi cümlelerle geçiştiriyordu Mesih Bey. Bu durum tam 3 sene sürdü. Mesih Bey bütün sorumluluğunu üstlendiği bu matbaada ailesinin bile haberi olmadan 3 sene maaş almadan çalıştı. Mesele ortaya çıktığı zaman o yine her zamanki suskunluğuna bürünmüş, zor zamanlarda geceleri başka hangi işlerde çalıştığını ailesine anlatmamıştı. </p>
			<p class="a_Paragraf"> Hatice Hanım iyi dikiş bildiği için ailesine bu anlamda katkıda bulunuyor, giyim masrafını en aza indirmeye çalışıyordu. 1971’de ilk geldiği zamandan beri Refia Hanım’ın bütün elbiselerini o dikmişti. Ayrıca kendisinin, eltilerinin, yeğenlerin dikilecek her işi de onun elinden geçiyordu. Refia Hanım bazen Hatice Hanım’a zahmet vermemek için sürekli görüştüğü sevdiği hanımlara da elbise diktiriyordu. Gri, krem gibi düz renk kumaşları seviyor, robadan büzgülü bol elbiseler giyiyordu Refia Hanım. Ona elbise dikenlerden biri olan Ayla Hanım “Ne hikmetse onun elbiselerini çok kolay dikerdim. Hiç zorluk çekmez, hemen bitirirdim.” diyor. </p>
			<p class="a_Paragraf">Kalabalık bir aile ve her gün onlarca misafirin ağırlandığı bir ev olmasına rağmen yapılan her şey bereketleniyordu sanki. O yıllarda başka yerlerde genel olarak misafire kahve ikram edilir, eğer uzun oturacaksa çay, yanında bisküvi konulurdu. Refia Hanım’ın evinde ise Erzurum geleneği sürdürülüyor, uzaktan gelen misafirlere mutlaka sofra kuruluyor, İzmir içinden sık sık ziyarete gelen tanıdıklara bile çayın yanında kete, pasta, kurabiye, poğaça, lokum gibi 2-3 çeşit tatlı tuzlu ikramlar sunuluyordu. Bu tarz şeyleri geceleri oturup yapan Hatice Hanım, bol bol hazırlıyor, özel kaplarda misafirler için muhafaza ediyordu. Hiçbir zaman şikayet sitem etmiyor, kendi kızlarına bile minnet edip yardım istemiyor, bütün işleri tek başına kotarmaya çabalıyordu. Fakat Afra ve Hümeyra yine de Hatice Hanım’ı kolluyor, yardımcı olmak için ısrar ediyorlardı. İlkokula giderken okul dersinin başından kalkıp misafire hizmet ediyor, bulaşıkta çamaşırda yanında oluyorlardı. </p>
			<p class="a_Paragraf">Ev ahalisine ve misafirlere karşı her zaman güler yüzlüydü Hatice Hanım. Sabahları çoğunlukla çok erken vakitte kapı zili ile uyanıyorlardı. Şehir dışından gelen misafirler şehre erken iniyordu çünkü. Farklı şehirlerden Hocaefendi ile görüşmeye gelen hizmet gönüllüleri, eşlerini getirip onların evine bırakıyordu. Artık gün boyu bir arada oluyor, beraber pişirip beraber yiyorlardı. Bu evin ahalisine ayrı sofra kurulduğu nadiren görülen bir şeydi. Her sofrada mutlaka misafir oluyor, Hatice Hanım ve kızları çoğunlukla yemeklerini ayakta geçiştiriyordu. Hümeyra Hanım o günleri şöyle anlatıyor: </p>
			<p class="alinti_E">Bizim ailece hiç özelimiz olmadı. Sürekli giren çıkan birileri olurdu. Annem, babam gelmeden uyumaz, gece ikiye kadar bekler, o gelince mutlaka sofra kurardı. Ancak o zaman uyanık olan çocuklar da beraber oturur, babamızla hasret gidermeye çalışırdık. Bu yoğunluktan hiç şikayet etmez bilakis mutlu olurduk. Misafir bizim aile geleneğimizdi. Munise nineden, babaannemden, annemden bize geçen bir gelenek.</p>
			<p class="Baslik_2" id="_idParaDest-100">Ziyaretçilere nasihatleri </p>
			<p class="a_Paragraf">Refia Hanım, ailesinin özelini hiç kimseyle paylaşmaz, oğulları, gelinleri, torunları hakkında dışarıda kimseyle konuşmazdı. Başkalarının aile sırrını uluorta anlatmasını da hoş karşılamazdı. Ancak sorulursa kendi hayatından kesitler anlatırdı. Genç hanımlardan ziyade, onların anneleri veya kayınvalideleri gibi kendi yaşıtı olan hanımlarla daha uzun uzun sohbet ederdi. Zaten gençler de onun yanında utandıkları için çok konuşmaya çekinir, soru sormayı edepsizlik gibi görürlerdi. </p>
			<p class="a_Paragraf">Aile ilişkilerinin uyumlu yürütülmesine çok kıymet veren Refia Hanım, kendisini ilk kez ziyarete gelen hanımları tanımak için de öncelikle aileleriyle ilgili sorular yöneltiyordu. Allah rızası için hizmet etmek niyetiyle yola revan olan bir kadının başta eşi olmak üzere kayınvalidesiyle, varsa eltisi ve görümcesiyle münasebetlerinin iyi olması gerektiğini anlatıyordu. Bir keresinde ziyaretine gelen hanımlardan birine eltisiyle nasıl geçindiğini sordu. “37 senelik evliyim hiç kırgınlığımız olmadı. Eltimi abla gibi, anne gibi severim.” cevabını alınca epeyce şaşırmıştı. “Hiç mi?” diye tekrar etti. “Hiç. O ne derse ben yerine getiririm, o da benim istediğimi yapar. Bir kötü sözümüz olmamıştır birbirimize.” Misafirine “Aferin kızım hep böyle olun.” dedikten sonra gelini Hatice Hanım’ı yanına çağırdı. “Bak görüyor musun, ilk defa eltisiyle çok iyi geçinen birisiyle tanıştık.” dedi. Çünkü o zamana kadar ailesiyle yaşadığı sorunları anlatıp dert yananlar çok olmuştu. </p>
			<p class="a_Paragraf">Ziyaretine gelen hanımlar ilmî meselelerde soru yöneltirse “Hocanın kasetlerini dinlemiyor musunuz, o zaten anlatıyor.” diyordu. Çocuk terbiyesi ve aile içi ilişkilere dair mevzularda bir şey sorulursa tecrübelerine, Alvarlı Efe Hazretleri’nin, eşi Ramiz Hoca’nın ve başka büyüklerin sohbetlerinde dinlediklerine dayanarak tavsiyelerde bulunuyordu. Aslında Hocaefendi de onun bir nevi öğretmeni olmuştu. O da diğer hizmet insanları gibi fırsat buldukça Hocaefendi’nin vaaz kasetlerini dinliyor, hem de bu vesileyle hasretini bir nebze gidermiş oluyordu. Onun tavsiyeleri, Kur’an ve sünnette karşılık bulan, tecrübelerle harmanlanmış, fıtrata uygun ve insanları her zaman daha takvalı bir hayat tarzına yönlendiren düsturlardı. Ruhsatı değil, azimeti ölçü alıyor, kendisi de ona göre yaşamaya çalışıyordu. Şüpheli olan her şeyden kaçınıyor, takva dairesini asla terk etmiyordu. Yaşanması zor gibi görünen bu hayat çizgisini o bizzat tecrübe etmiş ve gayret gösterilirse bu devirde de dünyanın cazibesine kapılmadan yürünebileceğini göstermişti. </p>
			<p class="a_Paragraf">Refia Hanım’ın, özellikle İzmir’de yaşadığı son 13 yılında farklı hanımlara hitaben söylediği düsturları, tavsiyeleri ve bazı durumlardaki davranışlarından örnekleri bir arada arz etmeyi uygun gördük. </p>
			<p class="Baslik_2" id="_idParaDest-101">Çocuk yetiştirmede ölçüleri</p>
			<p class="a_Paragraf">* Hanımların Refia Hanım’a en sık yönelttiği sorulardan biri şöyleydi: “İmanlı, salih, itaatkar evlatlar yetiştirmek için neler yapmalıyız?” Refia Hanım genellikle şu cevabı veriyordu: “Hamileliğinizde her gün bir tane Yasin suresi okuyun, her ay bir hatim indirin. Hamile iken sokaklarda kendinizi göstererek gezmeyin. Hamilelik kadının mahremidir. Çocuklarınızı abdestli emzirmeye çalışın, ağlasa bile beklesin, hemen abdest alıverin. Gusülsüz sakın emzirmeyin. Namahreme sesinizi duyurmayın. Kıyafetlerinize dikkat edin. Dış kıyafetinizden bacağınızın kalınlığı bile belli olmasın.” </p>
			<p class="a_Paragraf">* “Ne biliyorsanız çocuklarınıza öğretin.” derdi hanımlara. “Eliniz bulaşık, çamaşır yıkasın, hamur yoğursun, diliniz bir taraftan çocuklarınızı okutsun. En büyük enstitü ailedir. Aile enstitüsünü görmeyen çocuk öbür mekteplerde eğitilemez. İlle aileden görecek. Bir insan ne kadar büyük okullarda okusa da aile enstitüsünde okumadıysa bir şey olmaz ondan.”</p>
			<p class="a_Paragraf">* Refia Hanım, oğullarına hürmet ediyor, hiçbir zaman onların işlerini soruşturup tecessüste bulunmuyordu. Evladın anne babaya asi olmasının ne kadar büyük bir günah olduğunu bildiği için, kendi evlatlarına bunu yaşatmama adına, yapmayacakları bir şeyi asla istemiyordu. Hanımlara da sık sık bu tavsiyede bulunuyordu. Selver Hanım onun evladının kararına saygısına dair şöyle bir hatıra anlatıyor: “Kurşunlu kaplıcalarından yer ayarladık, ailece iki hafta gideceğiz. Gelini Hatice Hanım’ın da gelmesini istiyoruz fakat eşi Mesih Bey izin vermiyor. Hocaanne’den rica ettim ‘İki kere söylenmiş ama Mesih Efendi izin vermemiş, bir de sen söylesen.’ dedim. ‘Hayır, söylemem hayır.’ dedi. Sonra neden hayır dediğini şöyle izah etti: ‘Evlatlarınız bir şeye hayır diyorsa ısrar etmeyin. Yanlış yolu varsa ısrar edin doğruya yönlendirin ama böyle gerekli gereksiz şeylerde ısrar etmeyin, isyan ettirmeyin. Size hayır derse ona günah yok ama ben anasıyım. Bana da hayır derse günah olur. Neden ben evladımın eline cehennem meşalesi vereyim. Evlatlarınız hayır diyorsa orada kalın. Vardır onun bir hikmeti. Şimdi hayır der, bakarsın yarın evet der.’ Hakikaten ertesi gün Mesih Efendi izin verdi.” </p>
			<p class="a_Paragraf">* Hep çocuklarınızdan beklemeyin. Önce siz onlara verin, örnek olun. “Annem bize böyle veriyor, bizim de ona vermemiz lazım.” dedirtin. Başka türlü öğretemezsiniz. Evladınız sizi uğurlarken kapıya kadar çıkmazsa çok görmeyin, ama sizin evinize gelince onu uğurlarsanız o da öğrenir, bir dahakine bunu yapar. Biz öyle gördük ailemizden. Ben de evlatlarıma yaptım. Ben onlardan razıyım, Rabbim de razı olsun.</p>
			<p class="a_Paragraf">* Bir gün hanımlardan biri erkek çocuğunun çok hareketli, yaramaz olduğunu anlatıp, sebebinin ne olabileceğini sordu. Refia Hanım “Çocuklar annenin her halini örnek alır, film makinesi gibi çeker. Çocukta iyi veya kötü ne varsa anneden yansımıştır. Bir kadın ne kadar hayalı olursa çocuk da o kadar hayalı olur. Bir masumun suçu nedir ki doğduğunda böyle olsun, varsa bir şey o sendendir. Uyumayacaksınız geceleri, çocuklarınız için dua edeceksiniz.” diye cevap verdi. </p>
			<p class="a_Paragraf">* Küçük de olsa çocuklarınızı açık, kısa giydirmeyin. Haya perdeleri yırtılmasın. Hayanın büyüğü küçüğü olmaz.</p>
			<p class="a_Paragraf">* Erkek çocuklara hürmet edin, kapıda karşılayın. İsmini söylerken yanına ‘bey’, ‘efendi’ ekleyin ki çocuk ileride iyi bir aile reisi olsun. </p>
			<p class="a_Paragraf">* Anneleriyle beraber yanına gelen çocuklara çok değer verir, yanına oturtur, bazen kucağına alır, iltifat eder, onunla konuşmaya çalışırdı. Dolabında mutlaka çocuklara verecek şekeri olurdu. Bazen de zihinleri açık olsun diye üzerine okuduğu kuru üzüm ve hurmalardan verirdi. </p>
			<p class="a_Paragraf">* Çocuklarınızdan yapmayacağı şeyi istemeyin. Size asi gelmeye alışmasınlar.</p>
			<p class="a_Paragraf">* Çocuklarla coluklara (civcivlere) çok nazar değer. Çocukları dışarı çıkarırken çok süslemeyin, bezemeyin. Sarıyla kırmızıyı çok giydirmeyin. Dikkat çekmesin.</p>
			<p class="a_Paragraf">* Çocukların abartılı sevilip öpülmesinden, mıncıklanmasından hoşlanmazdı. “Çocuğunuzun sevgisi Rabbinizin sevgisini unutturmasın. Çocuğunuzu sevin ama mesafeli olun.” derdi. </p>
			<p class="a_Paragraf">* Çocuklarınıza saygılı olmayı öğretin. </p>
			<p class="Baslik_2" id="_idParaDest-102">Aile ve şahsi hayata dair tavır ve tavsiyeleri</p>
			<p class="a_Paragraf">Refia Hanım, sevdiği misafirleri alnından, bazen de yanaklarından öperek karşılar, sarılır, yanına oturtur, iltifat eder, ilgisini gösterirdi. Kendi elini öptürmüyordu. Çabuk kalkmak isteyenlere biraz daha oturması için ısrar eder, bir şeyler ikram etmeden bırakmak istemezdi. Kimseyi bir çay bile olsa içirmeden göndermez ve o çayın yanında mutlaka ikram olurdu. İzmirli hanımlar artık öğrenmişlerdi; onun yanına kesinlikle tok gitmiyorlardı. “Ev sahibi sizin için hazırlıyor onları.” diyor, tabağın yarım bırakılmasının ev sahibine saygısızlık olduğunu söylüyordu. Oysa o zamanlar çoğu hanım, kibarlık olsun diye tabaklarında mutlaka bir miktar bırakmak gerektiğine inanıyordu. Bu ise tabakta kalanlar çöpe gideceği için israf, dolayısıyla sünnete aykırı bir görgü kuralıydı. </p>
			<p class="a_Paragraf">Kendisine düstur edindiği her şeyi mutlaka yerine getirirdi. Buna ne yorgunluk, ne uykusuzluk, ne çocuk, ne misafir, ne yolculuk mani olabilirdi. Özellikle okuma, namaz, gece ibadeti asla terk edilemezdi. Eğer bu kadar ilkeli, kararlı olmasaydı her gün bir cevşen, en az bir cüz Kur’an ve Alvar İmamı’ndan aldığı virdleri nasıl okuyabilirdi? Örneğin, her sabah namazdan sonra büyük cevşeni Yasin suresinden okumaya başlar, bitirmeden elinden bırakmazdı. Eğer okurken misafir gelmişse yarım bırakmaz, dersimi bitireyim, der devam ederdi. Fakat o arada misafirini de tamamen ilgisiz bırakmaz, yanında oturtup elini tutardı. Eğer birkaç kişi var ve okuması uzunsa sırayla yanına çağırırdı hanımları. Son yıllarında bir gün yanına gelen Hocaefendi’ye “Ben bunu her gün bitiriyorum, daha başka okuyacak şey varsa söylesen de okusam...” demişti. </p>
			<p class="a_Paragraf">* Hanımlar arasında sohbet güncel, dünyevi mevzulara kayınca Refia Hanım, hemen yanında duran cevşenini veya Kur’an’ını alıp okumaya başlardı. Bu tavrıyla aslında bu tür mevzularla ilgilenmediğini hâl diliyle gösteriyordu.</p>
			<p class="a_Paragraf">* Ayşe Birlik: “Hocaanneme bazen, mahsustan tahrik edip de anlattırmak için, ‘sen de gençliğinde bu kadar değilmişsindir’ derdim. Birden celallenir ‘Biz sizin gibi böyle rahat döşekler görmedik, kayınbiraderler, amcazadeler, bibiler (halalar), kayınvalide, kayınpeder ve misafire her an açık ev. Her şey evde yapılır, yayık yapılır, hayvanlar bakılır, ekmek evde yapılır, yün eğrilir onlardan çorap örülür.’ diye yaşadıklarını anlatırdı. Sonra anneme döner ‘Hacı hanım bunlar hanım olacak da biz görecek miyiz?’ derdi.”</p>
			<p class="a_Paragraf">* Nikah sırasında 11 kere Duha suresi okuyun. Cenabı Hak o aileye muhabbet verir, güzel bir geçim sağlar.</p>
			<p class="a_Paragraf">* Sürekli görüştükleri bir genç kız yeni evlenmiş, düğünün ertesi günü bir iş için evlerine gelmişti. Refia Hanım, genç kızı utandırmamak için düğüne dair hiçbir şey söylemiyordu. Fakat yanındaki başka bir hanım “senin gözlerin bugün bir başka parlıyor.” dedi. Bu sözü duyar duymaz çok sert bir ses tonuyla “El haya u minel imaaan” diyen Refia Hanım, öyle bir tepki verdi ki, sözleri tam bir edep dersiydi. “Haya imandandır. Bak o cahil ve genç haliyle, hiçbir hareketinde bir değişiklik yapmadan her zamanki gibi indi ve işini yapıyor. Sen niye onu kurcalıyorsun, hayâ perdelerini yırtıyorsun. O perde kalkarsa gençlik mahvolur, neuzübillah.” </p>
			<p class="a_Paragraf">* Kadınların sokakta giydiği kıyafette tesettür ölçülerine ve mahremiyet duygusuna çok dikkat eden Refia Hanım “Kadının mahremiyeti evinin eşiğinden başlamıştır.” diyordu. Etrafta hiç kimse olmasa bile oturduğu dairenin bir alt katına dahi başı açık inilmesine razı olmazdı. </p>
			<p class="a_Paragraf">* Evlilikte kadının fedakarlık yapması gerektiğini söyler; çocuğuna, kocasına verici olmasını öğütlerdi. Eşinden şikayet eden hanımlara “Ufacık şeylerden bile sıkıntı çıkarıyorsunuz.” der, kadınlara daha idareci davranmalarını tavsiye ederdi. İnat insanları sevmez, eşine itaati çok önemserdi. “Siz eşinize itaatli olursanız çocuklarınız da size itaatli olur. Eşinize karşılık verirseniz çocuklarınız da size karşılık verir.” derdi. Genç hanımlara “Damadı sabah kahvaltısız işe yollama, akşam gelince yemeğin hazır olsun. Ceketini tut, gelince ceketini al...” vb. tavsiyelerde bulunurdu. Bir gün çok sevdiği nişanlı bir kıza böyle şeyler söyleyince şakayla karışık “İyi de uşak mıyım ben Hocaanne?” cevabını almıştı. O da aynı şekilde kızmış gibi yaparak şunları söylüyordu: “O adam uşak mı akşama kadar ter döküyor dışarıda? Sen de, ne var evinde biraz ikramda izzette bulunasın?” </p>
			<p class="a_Paragraf">* Bir gün ziyaretine kot pantolon üzerine kolsuz bluz giymiş bir hanım geldi. Refia Hanım, ona da diğer misafirler gibi ilgi gösterdi. Biraz sohbet ettikten sonra “Hocateyze senden dua istiyorum” dedi misafir hanım. Sohbet sırasında muhatabını tanıyan, söylediği sözün gönlünde makes bulacağını hisseden Refia Hanım “İnşallah sana dua edeceğim. Allah seni ne güzel yaratmış ama bak sana bu kıyafet hiç yakışmamış” dedi. Misafiri ne kızmış, ne de darılmıştı. Bundan sonraki konuşmalarından, aslında inancına göre nasıl giyinmesi gerektiğinin farkında olduğu, adeta böyle bir ikazı beklediği ve cesaret edemediği kararlar için bunu fırsat bildiği anlaşılıyordu. Birkaç gün sonra aynı hanım yine geldi ve içinde bulunduğu durumu anlattı Refia Hanım’a: “Anlattıklarınızdan o kadar etkilendim ki, uykularım kayboldu. Aileme söylemedim bile buraya geldiğimi. Onlardan gizli namaz kılıyorum. Kapalı giyinmek, başımı örtmek istiyorum ama ailem beni reddediyor.” Refia Hanım, onu kararlarında cesaretlendirecek sözler ile rahatlattı. Yanına gidip gelmeye devam eden bu hanım zaman içinde hem kendi kararlarını hayata geçirdi hem de ailesinin kendisini yeni haliyle kabul etmesinde muvaffak oldu. </p>
			<p class="a_Paragraf">* Ziyaretçiler arasında bir hanım modern zamana göre kadınların kıyafetlerinin de değişmesi gerektiğini anlatıyordu. Refia Hanım onun önerdiği tarzı beğenmemiş olacak ki, itiraz ederek “hayır, o mesele öyle değil!” dedi. “20. asırdayız Hocaanne” diye ısrar eden genç hanıma bu sefer celallenmiş, sesini yükselterek şöyle diyordu: “20. asırda da Allah bir, bininci asırda da Allah bir.” Bu tek cümle meseleye bakış zaviyesinin nasıl olması gerektiğini herkese anlatmaya yetmişti. </p>
			<p class="a_Paragraf">* İzmirli hizmet ehli hanımlar, yeni doğan bebeklerini önce Refia Hanım’a getirirdi dua etmesi için.</p>
			<p class="a_Paragraf">* Refia Hanım, henüz sağlığının iyi olduğu dönemlerde bazen misafirlerle otururken kimseye bir şey demeden aniden kalkar, salondan dışarı çıkardı. Bu gidiş, evdeki misafirin kapı önündeki ayakkabısını düzeltip çevirmek içindi. Evde aileden kız, gelin, torun olduğu halde herkesin içinde onlara söylemezdi. Dış kapıyı açıp bakar, ayyakabılar dağınıksa düzeltirdi. Yerinden zor kalktığı ileri yaşlarında ise, misafirler anlamasın diye “Ayakları birleştirin.” derdi torununa. </p>
			<p class="a_Paragraf">* Refia Hanım bazen rüya tabiri de yapardı. Fethullah Gülen Hocaefendi onun bu özelliği hakkında şunları söyler: “Babasından, babamdan veya Alvarlı Efe Hazretleri’nden duyduğu şeylerden mi yoksa saf mülhem birisi olması itibariyle mi, mülhemattan birisi olması itibariyle mi öyle denk şeyler yapardı? Kalbinin rikkati kadar saf bir inancı vardı. Hayvanata da ilhamda bulunan Cenabı Hakk’ın, o kadar dine yakınlık hisseden bir insana o kadar ilhamatta bulunması yadırganmasa gerek.” </p>
			<p class="a_Paragraf">* Yakından tanıdığı hanımlar yeni bir kıyafet ile yanına gittiğinde onlara şöyle derdi: “Bu sana çok yakışmış ama senin güzelliğine değil Allah’ın sanatına, O’nun verdiği güzelliğe yakışmış.” Böylece onların nefsinin bu güzellikten pay almasının önüne geçmeye çalışır, her durumda Yaratan’ı nazara verirdi. Bir keresinde de güzellik mevzusunda şöyle konuşmuştu: “Birisi çok güzel değilse o normal ibadet etse de olur, ama güzelse Rabbinin verdiği güzelliğin, O’nun sanatının hatırına herkesten daha çok ibadet etmesi gerekir.” </p>
			<p class="a_Paragraf">Aynı şekilde, bolluk bereket içinde yaşayan insanların da daha çok ibadet etmesi gerektiğini söylüyordu. Üzüm bağlarını, meyve bahçelerini gördüğü bir gün “Biz Erzurum’da tane tane iktisat ederken siz burada bolluk içindesiniz. Erzurum’da yenen bir çiçek (karnabahar) gelmiş diye duyduk. Merakımızdan görmeye gittik. Sizin çok şükretmeniz lazım. Teheccüde kalkıp sabaha kadar namaz kılmanız gerekir.” diye konuşmuştu. </p>
			<p class="a_Paragraf">* Genç kızların meşru dairede ve mahrem ortamlarda güzel giyinmesini, varsa ziynetlerini takmasını, sokak gezmesi anlamında değil ama ev ziyaretlerine gitmesini severdi. Annelerine de bu yönde izin vermelerini tavsiye ederdi. </p>
			<p class="a_Paragraf">* Kadınların kot kumaştan kıyafet giymelerine hoş bakmaz “Bu erkek kispeti, bunu giyme, bu bir hanıma yakışmaz.” derdi. </p>
			<p class="a_Paragraf">* Refia Hanım, yanlış gördüğü bir şeyi karşısındaki insana doğrudan söyler, gıyabında kesinlikle konuşmazdı. Onun uyarısını duyan muhatabı da samimiyetine, şefkatine güvendiği için darılıp gücenmezdi. Mesela tanıdığı bir hanımın kızı gelmişti bir gün. Ayağında ten rengi ince çoraplar vardı. Refia Hanım ona daha içeri girer girmez “Sen falan hanımın kızısın bilmen lazım, bu kadar ince çorapla olmaz.” dedi. Genç kız ise “tamam Hocaanne” deyip elini öperek sarıldı ona. Ne küsme, ne surat asma vardı. Çünkü Refia Hanım kim bilir bu kıza daha önce ne iltifatlarda bulunmuş, sevgisini hissettirmişti. Bu yüzden de sözü dinleniyordu. </p>
			<p class="a_Paragraf">* Bir gün, eşi hizmet gönüllüsü olan bir hanım küçük çocukları olmasına rağmen sık sık eşinin eve buyur ettiği misafirlere yemek hazırladığını, fakat bir kere bile ondan teşekkür duymadığını anlattı. Belli ki, eşinden takdir bekliyor, zahmetinin farkına varıldığını görmek istiyordu. Çok sevdiği bu hanımı sonuna kadar dinleyen Refia Hanım, sonunda kızgın bir üslup ile şunları söyledi: “Siz ne istiyorsunuz ben anlamıyorum. Sen eşine teşekkür edeceğine, ondan teşekkür bekliyorsun. Eşin olmasa sen eve talebeleri getirebilir miydin, davet edebilir miydin? O getirmese hizmet edebilir miydin? O dışarıdan yiyecek içecek getirmese sen bir şey hazırlayıp ikram edebilir miydin? Daha ne istiyorsun, eşin sayesinde Allah rızası için hizmet ediyorsun. Git ona teşekkür et.” Meseleye bu zaviyeden bakmayan muhatabı mahcup olmuştu fakat hakikat buydu ve o da bunu kabul ediyordu. </p>
			<p class="a_Paragraf">* Refia Hanım, annelerin ve kızların çeyiz hazırlamak için sürekli el işiyle meşgul olmalarını da tasvip etmezdi. Bunun yerine vakitlerini okuma ile hizmet ile değerlendirmelerini tavsiye ederdi. Kendi kızlarını ve torunlarını bu mevzuda uyarıyordu. Hatta bir keresinde torunlarını Hocaefendi’ye şikayet etmiş “Biliyor musun bunlar hep elişine düşmüşler.” demişti. Hocaefendi’nin cevabı şöyleydi: “Sadece parmaklarınız kireçlenmez. Başka işe yaramaz yaptıklarınız.” </p>
			<p class="a_Paragraf">Bununla birlikte, tamamen boş oturulmasına da karşı çıkardı. Onun razı olmadığı aşırıya gitmek, çeyizi gaye edinip tüm mesaisini buna harcamaktı. Kendisi de zaten ailesiyle bir arada sohbet ederken veya misafirleriyle otururken mutlaka eline bir örgü işi alırdı. Hatta gelen hanımlardan elinde örgü, dantel gibi bir iş olmayana sorardı “Senin el işin nerde?” diye. Bir gün sık ziyaretine gelen sevdiği hanımlara kızları için fazla çeyiz yapmamalarını söylemiş, “Bunu yapacağınıza şu kadar tesbih çekseydiniz.” demişti. “Peki Hocaanne, kızlarımıza hiç mi çeyiz yapmayacağız?” diye sorduklarında şunları tavsiye edecekti: “Masa örtüsü, yatak örtüsü gibi büyük dantel işleri yapma. Küçük parçalardan birer tane yapsanız yeter. Açgözlü insanlara giderse yok demesinler o kadar. Kızların çeyizine bunların yerine bol kaşık, bol tabak, tencere koyun, yastık yorgan yapın. Onlar da sizin gibi evlerini misafire açsın, hizmet etsinler.” </p>
			<p class="a_Paragraf">* 1970-80’li yıllarda İzmir’de çok fazla çay içme alışkanlığı yoktu. Genelde kahve ikram edilir, evde varsa arzu edene 1-2 bardaklık demlenirdi. Refia Hanım İzmirlilerin ilk bardaktan sonra ‘bir tane daha alır mıydınız?’ diye sormalarına pek şaşırmıştı. “Erzurum’da böyle bir şey sorulmaz, sürekli doldurulur.” diyordu samimi dostlarına. Bir gün Hanife Hanım’a “Niye Erzurumlular çok çay içiyor da İzmirliler içmiyor?” diye sordu. Aldığı cevap şöyleydi: “Hocaanne, İzmir sıcak memleket, çay sıcakta tercih edilmiyor ama buralarda bol meyve var. Bu sıcakta daha iyi geliyor. Erzurum ise soğuk, çay içini ısıtıyor insanın.” Bu sözler onu tatmin etmiş, Hanife Hanım’a hak vermişti. </p>
			<p class="a_Paragraf">*Refia Hanım aynı zamanda bir Risale-i Nur talebesi idi. Latin alfabesi ile okumayı bilmese de ders yapanları dinlemekten büyük lezzet alıyordu. Ziyaret için bir yere gittiğinde bile sohbet faslından sonra dünyevi konuşmalara dalmaktansa arada kitap açılıp okunmasından memnun olurdu. ‘Risale-i Nur’u çok okuyun’ derdi. Torunları Hümeyra, Sümeyra, Afra hanımları özel olarak Risale-i Nur dersine gönderiyor, hocaları Fatma Hanım’a da daha disiplinli davranması adına “bunlara herslen (kız)” diyordu. Torunlarını devam ettiği ders grubu sırayla her birinin evinde bir araya geliyordu. Sıranın onların evine gelmesi Refia Hanım’ı da görmek demekti. O gün ders halkası her zamankinden daha kalabalık olurdu. Refia Hanım onların dersini dinlemeyi sever, fazla konuşmak istemezdi. Kızların ikram tabaklarını takip eder, mutlaka bitirmeleri için ısrar ederdi. </p>
			<p class="Baslik_2" id="_idParaDest-103">Mütevazı insanları seviyordu</p>
			<p class="a_Paragraf">Hocaefendi’nin yakınındaki hizmete gönül vermiş, gece gündüz koşturan ağabeyleri çok seviyordu Refia Hanım. Onlara ve ailelerine dua ediyor, hanımlarına özel ilgi gösteriyordu. Çok sevdiği torunu Mazhar Bey’in Pekmezci ailesinin kızıyla evlenmesine çok memnun olmuştu. Aynı şekilde kız torunlarının yaşları geldikçe hizmet şuuruna sahip delikanlılarla evlenmesini önemsiyordu. Torunlarına nasihat ederken eşlerinin vazifelerine vurgu yapıyor, daha çok hürmet ve hizmet etmeleri gerektiğini anlatıyordu. Çevresindeki insanlara Allah rızası için yaptıkları hizmete göre kıymet veriyordu. İnsanların zenginliğine fakirliğine bakmıyor, namazını, evlatlarının terbiyesini, büyüklerinin durumunu soruyordu. Hizmet için her şeyini veren, evindeki halıları kaldırıp kilim seren insanların hikayelerini hayranlıkla dinliyor ve yeri geldiğinde anlatıyordu. Mütevazı yaşamayı önemsiyor, dünyalık heveslerden, maddiyatın genişlemesinden uzak duruyordu. Kendine ait bir odası bir yatağı bile olmamıştı Refia Hanım’ın. Böyle bir şey istemek aklına bile gelmemişti. Bir çekyatın üzerinde yatıyor, torunlarıyla aynı odayı paylaşıyor, üstelik bundan büyük keyif alıyordu. </p>
			<p class="a_Paragraf">Aile büyükleri ile bir arada yaşayan kadınlara iltifatlar ediyor, herkesi bu anlamda teşvik ediyordu. Evlatların hayatta olan anne babalarından ayrı evde yaşamalarına bir türlü anlam veremiyordu. Hele gelinlerin yalnız dışarı çıkmasını, kayınvalide yerine kendi annesiyle daha çok vakit geçirmesini anlamıyordu. Bunlar onun İzmir’de ilk defa karşılaştığı manzaralardı. Bu yüzden samimi olduğu hanımlara büyüklerine hürmet etmeleri yönünde öğütler veriyordu. Sefade Hanım’ın kızı Nezihe’ye evlenirken “Sen annenin kızısın öyle sokakta gezmek dolaşmak yok. Kayınvalideni de yalnız bırakma.” diye nasihat etmişti. Bir süre sonra kendi annesiyle beraber ziyaretine gelen genç hanımı önce alnından öpüp iltifat ettikten sonra epeyce sitemde bulundu: “Verdiğim nasihatı hiç dinlememişsin. Hani dalı budağı yoktur bazı erkekler vardır ya, sen onlardan biriyle mi evlendin? Hani senin kayınvaliden? Oğlunu büyütmüş, artık dinlenecek o, senin yanında oturacak. Senin bu halini hiç beğenmedim.” Allah rızası yolunda hizmet için çok koşturan birinin annesiyle, kayınvalidesiyle iyi geçinmediğini, küs durduğunu duyduğunda “Onun gönlünü almadan hizmet olmaz.” diyordu. Bu yüzden kayınvalidesi ve kayınpederi ile birlikte yaşayan Ayla Hanım’a özel bir sevgisi vardı. Ayla Hanım’ın kendi çocuğu olmamış, uzun yıllar hasta büyüklerine bakmıştı. Refia Hanım onun evine geliyor, kayınvalidesiyle sohbet ediyorlardı. </p>
			<p class="a_Paragraf">Çok sevdiği hanımlardan biri de Miraç Birlik’ti. Onu daha İzmir’e gelmeden önce, Hocaefendi’nin anlatımlarıyla görmeden sevmiş, tanıştıktan sonra da muhabbeti katmerlenmişti. Çünkü Miraç Hanım, çok samimi, açık sözlü, edepli bir hanımdı. Miraç Hanım da Refia Hanım’a hürmet ediyor, sık sık ziyaretine geliyordu. Bir gün özel bir dua için salat-ı tefriciye duasını tamamlamaları gerekti. Fatma Hanım’ın Bozyaka’daki evinde toplanıp okudular. Fatma Hanım duasını Refia Hanım’ın yapmasını rica etti. Fakat o kenara çekilmiş, “Siz daha iyi yaparsınız.” diyordu. Miraç Hanım gayet doğal haliyle ve Ege şivesiyle “Hadi gı olur mu şimdi sen dururken?” dedi. O zaman cevşenin son kısmındaki duayı okudu Refia Hanım. </p>
			<p class="a_Paragraf">İzmir Bayraklı’da oturan Sıdıka Hanım’ı da çok severdi Refia Hanım. Onun çalışkanlığı, her işin üstesinden gelmesi, ‘erkek işi’ diye kadınların uzak durduğu tamir, baca temizleme, soba kurma, badana boya gibi işlere koşturması hoşuna gidiyordu. Sıdıka Hanım’ın bahçeli tek katlı evine gitmekten memnun oluyor; orada tavukları, ağaçları, çiçekleri görünce “Buraya gelince köye gelmiş gibi oluyorum.” diyordu. Yaptığımız görüşmelerde Refia Hanım’ın ‘muzip’ olduğunu ifade eden tek kişi Sıdıka Hanım’dı. Demek ki o herkesle anlayacağı dilden ve ortamın gerektirdiği gibi iletişim kuruyordu. “Hocaanne çok mukallitti, muzipti, köyde yaşadıklarını anlatırken güldürürdü bizi.” diyor Sıdıka Hanım. Albayın hanımı Şaziye Hanım bazen Sıdıka Hanım’a latife yapıyor “Dünyada hiçbir şeyi kıskanmıyorum Hocaanne’nin kalbini nasıl çaldın, onu kıskanıyorum.” diyordu. Sıdıka Hanım doğal haliyle çok samimi, sevecen, hizmet etmekten gocunmayan, teklifsiz bir insandı. Refia Hanım da onun bu halini seviyor olmalıydı. </p>
			<p class="Baslik_2" id="_idParaDest-104">“Bu gelin beni tebessüm ettiriyor.”</p>
			<p class="a_Paragraf">Sıbgatullah Bey’in Erzurum’da Dadaşkent’e taşınması Refia Hanım’ın beşinci gelini Melahat Hanım’ı bulmasına vesile oldu. Sıbgatullah Bey ile Melahat Hanım’ın babası iş yerinde tanışmış çok samimi arkadaşlık kurmuşlardı. Bu vesileyle aileleri de birbiriyle tanışmış, karşılıklı ev oturmalarına gitmeye başlamışlardı. Melahat Hanım daha ilkokuldayken annesine itaati, hürmeti, söz dinlemesiyle dikkatini çekmişti Refia Hanım’ın. Yıllar sonra Sıbgatullah Bey ile komşu da olunca artık evlenme çağına gelen Melahat Hanım’ı en küçük oğlu Kutbeddin Bey’e istemekte tereddüt etmedi. Fakat iki ailenin yaşam tarzları birbirine çok uymuyordu. Refia Hanım’ın dini yaşamadaki hassasiyetlerine nazaran daha rahat bir ortamda büyümüştü gelini. Namazlarını kılmasına rağmen başını yarım örtüyor, evlenince çarşaf giymeyi de kabul etmiyordu. Hatta, dindar bir aile olduklarını bildiği için onlara uyum sağlayamamaktan korkuyordu. Anne babası ise Ramiz Hoca’nın ailesiyle dünür olmayı canı gönülden istiyordu. Refia Hanım o dönem kaçak durumunda olan Hocaefendi’ye, bu çarşaf giyme meselesini sordurdu. Gelen cevap şöyleydi: “Bir hanımın dış kıyafeti vücut hatlarını kapatsın da, bunun illa ki çarşaf olması gerekmez. Yeter ki kendini namahremden korusun.” Bunun üzerine Melahat Hanım dışarı çıkarken o dönemde yaygın olan bol pardesü ve eşarp kullanmaya başladı. </p>
			<p class="a_Paragraf">1983’te ihtilal ortamında Erzurum’da evlenen Melahat Hanım, Refia Hanım’ın ayrı eve aldığı tek geliniydi. Kayınvalidesini, eltilerini tanıdıkça çok sevmiş, sıcakkanlılığı, güler yüzüyle kendini de aileye sevdirmişti. Eltileri arasında en küçük olduğu için onları birer ‘abla’ kabul etmişti. Refia Hanım’ın kendisine anne gibi olduğunu ifade eden Melahat Hanım, onunla ilişkilerini şöyle anlatıyor: </p>
			<p class="alinti_E">Evlendiğim zaman çok zayıftım. Benim o halime üzülür, yemek yemem için ısrar ederdi. Eskiler ‘toplu’ isterdi gelinlerini, rahat yaşadığı belli olsun diye. Yer sofrasında beni yanına oturtur, yiyip yemediğimi kontrol ederdi. Eltilerim olmadığı zaman kaşığını doldurup çocuk gibi ağzıma verdiği çok olmuştur. Eltilerimin yanında vermezdi ama. Çok tatlı bir sertti. Şefkatinin yanında disiplini vardı. Bize her şeyi hoş geliyordu. Çok gülmeyi, boş konuşmayı, kahkahayı sevmezdi. Yüksek sesle gülen olursa “Cennetten müjde mi aldınız niye bu kadar keyif, ne oldu ki?” derdi. Espriyi çok severdim. Açar kitaplardan dini içerikli ama esprili hikayeler okurdum ona. Sonunda dayanamaz, gülümser “Bu gelin beni böyle tebessüm ettiriyor.” derdi. Hepimize çok değer verirdi. Eltilerimle kayınvalidemle hiç kırgınlığımız olmadı. Bende bir yanlışlık görmüşse bunu başkasının yanında asla söylemezdi. Herkesle özel görüşürdü. Eltiler olarak birbirimize ne söylediğini bilmez, kendi aramızda da konuşmazdık. Annemlere gidecek olsam eşimden izin almazdım. Kayınvalidem varken o karışamazdı. Namazlarımıza çok dikkat eder, iş arasında her vakit hatırlatırdı. </p>
			<p class="Baslik_2" id="_idParaDest-105">Umre için kutsal topraklara yolculuk</p>
			<p class="a_Paragraf">Refia Hanım 1980’li yılların başlarında yeri geldikçe oğullarına hacca gitmek istediğini söylüyordu. Hatta “Ya beni hacca götürün ya da hac paramı talebelere dağıtın, sevabım olsun.” diyordu. 1984’te bir gün oğlu Salih Bey şöyle bir rüya gördü:</p>
			<p class="alinti_E">Bir gün rüyamda annem, benim göremediğim ama varlığını hissettiğim iki müekkel meleğin arasında geldi. Öyle bitkin görünüyordu ki, çok zor bir sorgudan geçmiş gibiydi. “Ne oldu sana?” dedim. “Aylardır küçücük bir şeyin hesabını veremedim.” dedi. O küçücük şey de, ya sofrada birinin önünden bir tabak çekmişti ya da tabaktaki yemeğin içinden bir parça et almış, böylelikle kendi nefsini tercih etmişti. Bu haram değildi ama ona haram olmayan bir şeyin hesabını soruyorlardı. Ben rüyamda onun o halini görünce dehşete düştüm. Ölmeyeceğim ölmeyeceğim, diye bağırarak uyanmışım.</p>
			<p class="a_Paragraf">O sıralar Hocaefendi hâlâ aranıyordu ve ona ulaşmak kolay değildi. Salih Bey, onu buldu ve rüyasını anlattı. Rüyayı tabir etmeyen Hocaefendi sadece “Annemi umreye gönderelim, sağlığı hacca müsait değil.” dedi. Bunun üzerine bütün kardeşler arasında para toplayıp yol masraflarını karşılamaya karar verdiler. Sıbgatullah Bey’in annesiyle beraber gitmesi uygun görülmüştü. O da ilk defa gidiyordu. Refia Hanım’ın bir endişesi vardı, orada tavaf yaparken yüzünü açması gerekiyor muydu? Yıllarca aynı evde yaşadığı kayınpederinin bile yanında yüzünü açmamış bir kadındı. İlerlemiş yaşına rağmen (o sırada 71 yaşındaydı) Beytullah’ı tavaf ederken bile yüzünü açmaya haya ediyordu. Hocaefendi’nin “sen açmayabilirsin” cevabı gönlünü ferahlatmıştı. </p>
			<p class="a_Paragraf">Hizmet kardeşlerinden Fatma Hanım, İzmir’den ayrılacağı sabah Refia Hanım’ı uğurlamaya gelmek istemişti. Fakat tam o vakitte uyuya kaldı. Rüyasında Refia Hanım’ın evden çıktığını, etrafında da bir sürü beyaz koyun olduğunu gördü. Uyanıp telaşla saate baktığında geç kaldığını fark etti. Mana aleminde görülen koyun melekleri temsil ediyordu. “Bizim gitmemize ne gerek var, Hocaanne’yi melekler uğurladı bu sabah.” diyordu arkadaşlarına. </p>
			<p class="a_Paragraf">Sıbgatullah Bey pasaport işlemlerini, hazırlıkları yaptıktan sonra ailesiyle helalleşip Ankara’dan 1984 yılı Ocak ayının sonunda, bir ay kalmak üzere kutsal topraklara doğru hareket ettiler. Duygularını çok belli etmeyen, kendisi hakkında konuşmayı sevmeyen Refia Hanım’ın çok heyecanlı olduğu her halinden belliydi. Sürekli gözleri yaşlı, dili kıpır kıpır dua ve salavattaydı. Daha uçakta telbiye getirirken salıvermişti gözyaşlarını. O coşkulu, heyecanlı, ağlamaklı hali dönene kadar hiç dinmedi. Uçağın içinde ne yemek yedi, ne su içti. Oysa şekeri vardı; açlığa, susuzluğa dayanması zordu. Fakat o abdestli gitmek istiyordu yolculuk boyunca. Önce Mekke’ye inip Hz. Ali caddesinde Harem-i Şerif’in hemen yakınında bir otele yerleştiler. Ana oğul aynı odada kalıyordu. Beytullah etrafında henüz çok fazla genişletme yapılmadığı için, 16 basamaklı bir merdivenle otelden harem avlusuna iniliyordu. İlk gün ikindi namazını Kabe’ye karşı eda etmek nasip oldu. Refia Hanım Kabe’yi ilk görüş anında gözyaşları içinde uzun uzun dua etti. </p>
			<p class="a_Paragraf">Gider gitmez ilk umresini yaptıktan sonra otele gelip dinlendiler. Fakat Kabe’nin bu kadar yanında iken otelde kalmaktan çok rahatsız olmuştu. “Ben Kabe’de kalacağım” diye ısrar ediyordu. Fakat bu yaşta hiç dinlenmeden, uyumadan sürekli ibadet halini bünyesi kaldırmazdı. Sıbgatullah Bey, annesini az da olsa otele gelip dinlenmeye ikna etmeye çalıştı. Tavafın daha rahat yapıldığı tenha zamanları tespit edip ona göre götürecekti annesini. Önce metaf alanında kadınlara ait bölümde Kabe kapısının tam karşısında Refia Hanım için sürekli bulunacağı bir yer tespit etti. Yanına gidip gelip rahatlıkla ilgilenebilmek için yol kenarını tercih etmişti. Refia Hanım’a orada iki battaniye almıştı. Birini altına seriyor. Birini dizlerine örtüp oturuyordu. Namazlarını oturarak kılıyordu zaten. Her gün sabah namazı için geldiğinde yerine oturuyor, öğlene kadar hiç dışarı çıkmıyordu. Bu arada Sıbgatullah Bey ona dışardan gizlice kahvaltılık ekmek arası bir şeyler getiriyordu. Öğlen namazından sonra beraber çıkıp otele gidiyorlardı. O zamanlar otellerde yemek verilmediği için yiyeceklerini dışardan alma zarureti vardı. Yemek yiyip biraz dinlendikten sonra ikindi için tekrar Beytullah’a geliyorlardı. Akşam ve yatsıdan sonra Refia Hanım oturduğu yerde 5-10 dakika kadar uyuyup dinleniyor, ardından teheccüd namazını eda ediyordu. Sabah namazına kadar yine dinlenme vaktiydi. </p>
			<p class="a_Paragraf">Sıbgatullah Bey annesi için tekerlekli sandalye temin etmişti. Namaz aralarında fırsat buldukça tavaf yapıyorlardı. Onca kalabalığa rağmen öyle fırsatlar oluştu ki, birçok kez ‘Hacerül Esved’e elini yüzünü sürme, öpme imkanı buldu Refia Hanım. İlk gidişte yaptığı umreden başka bir umre daha yapabildi.<span class="Footnote_E _idGenCharOverride-1"><span id="footnote-030-backlink"><a class="_idFootnoteLink _idGenColorInherit" href="Hocaanne_ve_Ailesi-19.xhtml#footnote-030">31</a></span></span> </p>
			<p class="a_Paragraf">Refia Hanım’a kalsa otele gitmeden tüm vaktini Beytullah’ın gölgesinde geçirecekti ama Sıbgatullah Bey, annesinin rahatsızlanmasından endişe ettiği için arada gidip dinlenmeye ikna ediyordu. Fakat bir keresinde kesin kararını vermiş, oğluna “Sen git ben gelmiyorum” demişti. Hiç başını yere koymadan oturduğu yerde az bir şey uyuyup dinlenmekle yetiniyordu. Sıbgatullah Bey arada gidip kontrol ediyor, yiyeceğini suyunu veriyordu. Üç gün böylece Beytullah’tan hiç ayrılmadan ibadet etti Refia Hanım. </p>
			<p class="a_Paragraf">Sıbgatullah Bey, Mekke’de kaldıkları 14 gün içinde fırsat buldukça özel arabayla Beytullah’ın dışındaki ziyaret yerlerini de gezdirdi Refia Hanım’a. Kayalıkların üzerinden Arafat Dağı’nın tepesine kadar çıktılar. Hira, Sevr dağlarının eteklerine kadar gittiler. Mina’yı, kurban kesilen yerleri gördüler. Hac olmasa bile gelmişken taş toplayıp şeytanları da taşladılar. </p>
			<p class="a_Paragraf">Mescid-i Nebevi’de kadın ve erkek girişleri ayrı olduğu için zorlanma ihtimali vardı ama kaldıkları otel kadınların giriş kapısının hemen yakınında olduğu için hiç sıkıntı yaşamadılar. Sıbgatullah Bey, annesini kadınların giriş kapısına bırakıyor “Ne zaman istersen ben şu taşın yanındayım.” diyerek bekleyeceği yeri gösteriyordu. Annesi çıkana kadar orada oturup bekliyordu. Kendisi giremeyeceği için yiyeceği yemeği içeri girerken yanına veriyordu. Çoğu zaman da sabah namazından sonra dışarıda yemeğe götürüyordu. Hocaefendi’nin annesinin Medine’de olduğunu duyan iki aile onları yemeğe davet etmişti. Sair zamanlarda da tencere ile otele yemek getiriyorlardı. Fakat Refia Hanım dışardan gelen bu yemekleri kafiledeki diğer arkadaşlarına ikram ediyor, bir sofrada beraber yiyorlardı. Orada tanıştıkları Erzurumlu bir hanım Refia Hanım’ı çok sevmiş, yanından ayrılmıyor, her ihtiyacında yardımına koşuyordu. Bu sayede Sıbgatullah Bey’in işi de biraz kolaylaşmıştı. Burada da Cennetül Baki, Uhud, Hendek gibi mekanları gezdirdi annesine. </p>
			<p class="a_Paragraf">Medine’de ibadet ve ziyaretlerle beraber hediye alma işi de vardı. O zamanlar Türkiye’de şimdiki gibi hac, umre hatırası olabilecek eşyalar satılmıyordu. Refia Hanım’ın çevresi geniş, kızı, gelini, torunu, yeğeni çoktu. Elbette hiçbirini ihmal etmeyecek, karınca kararınca herkese hediye getirecekti. İpek elbiseler, kumaşlar, esanslar, oyuncaklar, tesbih, takke, başörtüsü, zemzem takımı gibi birçok şey aldılar. Sıbgatullah Bey bazı şeyleri alırken az tereddüt gösterince elini cebine atıp “Paran yoksa ben vereyim oğul.” diyordu. Fakat o fiyatı ne olursa olsun annesinin gönlünü kırmıyor, ne beğenirse kabul ediyordu. Bir keresinde kumaş almasını istemişti. Sıbgatullah Bey “Ben iyisini bilemem, buradaki hanımlara söyleyelim onlar alsın.” deyince kabul etmemişti. “Yok yok, kimse sırrımızı bilmesin, sen ne alırsan kabul.” demişti. Böylesine basit gibi görünen bir mevzuda bile aile mahremiyetinin dışarı çıkmasını istemiyordu. </p>
			<p class="a_Paragraf">Refia Hanım bir ay sonra Türkiye’ye dönünce, önce Erzurum’a geldi, ardından İzmir’e geçti. Getirdiği her şeyi ziyaretine gelenlere dağıttı. Fakat orada görüp yaşadıklarına dair çok fazla konuşmayı tercih etmiyordu. Umrede neler yaşadığını soranlara “Ben kim, orası kim? Ne anlatayım ki?” diyordu. İnsanların Kur’an’ı yere koyup okumalarına şaşırmıştı en çok. Arada böyle şeylerden bahsediyordu. İzmirli Fatma Hanım Türkiye’den Medine’ye mücavir olarak yerleşen Peygamber aşığı hanımları görüp görmediğini sormuştu. “Aman oğul, onlar ne ki daha kimleri gördüm ben.” diye cevapladı soruyu fakat kimleri gördüğünü de hiçbir zaman anlatmadı. </p>
			<p class="a_Paragraf">Kendisinden sonra umreye gitmeye niyetlenen Sefade Hanım’a oralara dair şu tavsiyelerde bulunmuştu: “Orada kitaptan hiçbir şey okumana gerek yok. Her şeyi Allah’tan iste. Rabbim, benim gönlüm seninle, diye tevekkül et. Kabe’yi ilk gördüğünde hiçbir şey söyleme. Ellerini aç, zaten kalbin okur. Kendini öyle hazırla ki, dilin okuyup kalbin susmasın.” Sefade Hanım, umreden dönünce ziyaretine gelen Refia Hanım’a “Hocaanne, hiçbir şey okuyamadım, sadece ağladım.” deyince “İyi olmuş, daha ne istiyorsun?” cevabını verecekti. </p>
			<p class="Baslik_2" id="_idParaDest-106">Kışın İzmir’de, yazın Erzurum’da </p>
			<p class="a_Paragraf">Refia Hanım, her ne kadar İzmir’de yaşasa da yaz aylarını Erzurum’da geçiriyordu. Aslında, sıcağa dayanabilse Hocaefendi’nin olduğu bu şehirden hiç ayrılmayacaktı ama klima gibi teknolojik imkanların da bulunmadığı o yıllarda İzmir’in sıcağı katlanılır gibi değildi. Kışın Erzurum’un soğuk havasından kurtulup rahat ediyor, fakat yaz sıcağında da vücudunda pişikler, döküntüler oluyordu. Sonbaharda Erzurum’dan İzmir’e döneceği vakit de geride bıraktıklarına “Sanmayın ki rahat edemediğimden, duramadığımdan gidiyorum. Aklınıza öyle bir şey gelmesin. Burada kalsam hep yatakta olurum, havası iyi gelmiyor.” diyerek az da olsa yanlış anlamaların, kalplerde burkuntu oluşmasının önüne geçiyordu. </p>
			<p class="a_Paragraf">Mesih Bey, ailesini ve annesini de alıp İzmir’e taşınınca, Sıbgatullah Bey ile Salih Bey bir süre daha matbaanın üzerindeki evde beraber oturmaya devam ettiler. Ancak çocuklar büyümüş, herkesin kendi ailesi kalabalıklaşmıştı. Mesih beylerin ayrılmasından iki sene sonra Sıbgatullah Bey de Dadaşkent tarafında bir ev tutup taşındı. Fakat yine de eskiden olduğu gibi kurban, ramazan bayramlarını bir arada geçiriyor, sair vakitlerde de sık sık gidip geliyorlardı. </p>
			<p class="a_Paragraf">Erzurum’a gelince önce Sıbgatullah Bey’in evine iner, kendi evi gibi rahat ederdi. Kendisini misafir gibi hissettirmez, gelinine ve torunlarına da sanki hiç gitmemiş, her zaman bir aradaymışlar gibi rahat davranırdı. Sonra diğer oğullarını sırayla dolaşır bir müddet kalıp gönüllerini alırdı. Fakat o kimin evindeyse diğer oğulları ve gelinleri de yine fırsat buldukça oraya toplanırdı. </p>
			<p class="a_Paragraf">Refia Hanım İzmir’e gittiğinde, Mükafat Hanım’ın kızları Sümeyra, Emine ve Hansa hanımlar bunun uzun sürecek bir ayrılık olduğunu fark edecek yaştaydılar. ‘Ana’larının evden ayrılmasına çok üzülmüş ‘sanki kendilerini terk edip gitmiş gibi’ hissetmişlerdi. Hatta, her sene sonbahar gelip Erzurum’da havalar soğumaya başlayınca aynı duyguyu tekrar yaşıyorlardı. Hatice Hanım’ın kızlarıyla ‘anam bizim’ ‘hayır asıl bizim’ diye tatlı bir yarışa girer ‘babaannelerini’ paylaşamazlardı. Refia Hanım’ın bazen söz arasında İzmir’deki torunlarından ‘bizim kız’ diye bahsetmesi hemen dikkatlerini çeker, ‘babaannem bizden ayrıldı mı ki onlara böyle diyor’ diye düşünürlerdi. Fakat, Refia Hanım nereye giderse gitsin herkesin ‘ana’sı olmaya devam edecekti. </p>
			<p class="a_Paragraf">İzmir’de olduğu gibi burada da çok misafiri oluyor, şehre geldiğini duyan akraba ve dostları ziyaretine koşuyordu. Mutlaka Korucuk’taki akrabalarını da ziyaret ediyor, onlara “Siz yanıma gelmeyin, köyde işiniz vardır. Ben geleyim hem sılai rahim yapmış olurum.” diyordu. Bazen köyde bir iki hafta kalır, hem eşinin büyüklerinin kabirlerini ziyaret eder hem de akraba ve komşularıyla görüşürdü. Köyün hanımlarının çoğunun üzerinde ‘hoca’ olarak emeği vardı. Onlar da vefa gösterir, ziyaret ederlerdi. Refia Hanım, İzmirlilerin Fethullah Gülen Hocaefendi’ye sahip çıkışından ve oradaki hanımların samimiyetle hizmete koşturmalarından çok etkilenmiş, Erzurum’da yeri geldikçe bunlardan bahsetmişti. İzmir’in sadece güzelliklerini anlatıyordu. Görümcesi Dürdane Hanım’a “Küçükhanım oralar öyle güzel ki gel beraber kalalım. Sen olduğun zaman daha güzel gelir.” diyordu. Fakat Dürdane Hanım’ı ikna edememişti. </p>
			<p class="a_Paragraf">İzmir gibi büyük bir şehri, farklı kültürden insanları tanımak Refia Hanım’ın ufkunu genişletmişti. Bir keresinde Erzurum’da şehre hakim bir noktada bulunan Abdurrahman Gazi türbesine ziyarete gitmişlerdi. Oradan şehre doğru bakarken “Ben de Erzurum’u vilayet sanırdım. İzmir’in Kadifekale’si kadar yokmuş.” diye hayretini ifade edecekti. </p>
			<p class="Baslik_2" id="_idParaDest-107">Kız torunlarına ilgisi</p>
			<p class="a_Paragraf">Hatice Hanım’ın iki kızı üç oğlu olmuştu. Kızları Hümeyra (1972) ve Afra (1978) doğdukları günden beri sürekli babaannelerinin yanında büyüdüler. Mükafat Hanım ile Naime Hanım’ın kızları ise ilk yıllar beraber olsalar da, İzmir’e taşındıktan sonra sadece yaz aylarında onu görebiliyorlardı. Refia Hanım nerede olursa olsun torunlarının eğitimiyle, terbiyesiyle yakından ilgileniyordu. Çok özlediği zamanlar Erzurum’daki torunlarını yanına çağırıyordu. Yaşı ilerlemiş olsa bile ilk Kur’an hocaları olmuş, namazı hayatlarına doğal bir hal olarak yerleştirmelerini istemişti. Torunlarının terbiyesinde, Kur’an öğrenmelerinde, namaz hassasiyetli kazanmalarında çok disiplinliydi. Fakat aynı zamanda onlara karşı bir şefkat abidesi gibiydi. </p>
			<p class="a_Paragraf">Dini yaşamada en hassas olduğu konulardan biri tesettürdü. Kendisi yaşının ilerlemesine rağmen dışarı çıkarken peçesini eldivenini bırakmamıştı. Kız torunlarının kıyafetlerine de dikkat ediyor, onları uzun kollu giymeye alıştırıyordu. Kızlar okula giderken başını örtüyor, okulda mecburen açıyorlardı. Bir kız çocuğunun tek başına kesinlikle sokağa gönderilmesine razı olmuyordu. Hatta, torunlarının ailesiyle beraber ziyarete gelen akran kızlarla bile uzun süre ayrı odada kalmalarına izin vermiyor, “gelsin büyüklerin sözünü dinlesin, iki kelime öğrensinler” diyordu. İlk başta aşırı korumacı gibi görünen bu tavrın aslında çok faydalı olduğunu ifade ediyor Hatice Hanım:</p>
			<p class="alinti_E">Şimdiki gençler bir yere gidince ayrı odaya çekiliyor, büyüklerinden habersizler. Saygıdan, terbiyeden mahrum kalıyorlar. Büyüklerin yanında bulunmanın çok faydası olduğunu görüyoruz. Çocuklar babaannelerini çok sevdikleri için hem de kendilerinin sevildiğini bildikleri için bu tarz kısıtlamalarına da itiraz etmiyorlardı. Çocuklar, ‘Anam ne derse o olacak’ diye kabullenmişlerdi.</p>
			<p class="a_Paragraf">Sabahları kız erkek ayırmadan bütün çocuklarının ve torunlarının üzerine okuma âdetini İzmir’de de sürdürüyordu. Geç kalmış olsalar bile torunlarını baştan aşağı sıvazlayarak okuyordu. Hatice Hanım’ın ikinci kızı Afra Hanım, onun duaları sayesinde okul hayatını ciddi bir sıkıntı yaşamadan geçirdiğini söylüyor. Afra Hanım’a göre babaannesinin sezgileri de çok kuvvetliydi. Karşısındaki insanın sıkıntısını daha o söylemeden hissediyor, en uygun şekilde yönlendiriyordu. Afra Hanım bu tespitini güçlendiren iki hatırasını şöyle anlatıyor: </p>
			<p class="alinti_E">İlkokuldan sonra hem Kur’an kursuna gidiyor hem de öğrencilerin kaldığı evlere gidip ilmimi artırmaya çalışıyordum. Öğrenci evinde kalan kızlardan biri “Herkes birbirinin kardeşi olduğuna göre kıyafetlerimiz de ortak sayılır herkes birbirinin kıyafetlerini giyebilir.” diye bir şey çıkardı. Herkesi de bu konuda ikna etti. 4-5 kız aralarında anlaştılar. Benim de aynı şeye katılmamı istediler. Ben de hemen cevap vermedim. Araya hafta sonu girdi, eve geldim ama sürekli aklımda bu mesele vardı. Kızlara ne cevap vereceğimi düşünüyordum. Aslında onlara katılmak içimden gelmiyor ama dışlanmak da istemiyordum. Ne anneme ne babaanneme sorabildim. Arkadaşların yanına gelmek için evden ayrılırken babaannem her zamanki gibi okudu, elini öptüm, vedalaştık. En son olarak bana “Sen sen ol kimsenin kıyafetini giyme kimseye de kendi kıyafetini verme.” diye tembih etti. Sorunum çözülmüştü. Arkadaşlara kıyafet ortaklığını kabul etmediğimi söyledim. Gerçekten de birkaç gün sonra aralarında anlaşmazlık çıktı ve bu meseleyi iptal ettiler. Yine arkadaşlarla kalırken, evden birisi hakkında bir durum ortaya atıldı. Kim ne biliyorsa anlatıyordu. Benim de bildiklerimi anlatmam için ısrar ettiler. Yine araya hafta sonu girdi ve eve gittim. Döneceğim sırada babaannem beni kapıdan çevirip hiç mevzusu yokken “Kızım kimseye sırrını verme.” dedi. Bu tembih üzerine bildiklerimi anlatmadım. Birkaç gün sonra mesele anlaşıldı fakat eğer ben söyleseydim zarar görecektim. Babaannem bilerek ya da bilmeyerek bana rehberlik etmişti.</p>
			<p class="a_Paragraf">	İzmir’de annesinin okumasıyla ilgili bir hatırasını da Mesih Gülen şöyle anlatıyor: </p>
			<p class="alinti_E">Her gün evden çıkışımda muhakkak arkamdan duasını ederdi. Bir gün içerde okudu sonra illa merdivenin başına kadar geldi, okumaya devam ediyor. Ben de işçilere servis yapacağım diye acele ediyorum. “Mesih dur duamı yapacağım.” dedi. O duasını etti, ben arabaya bindim. Evin önünden iki yol ayrılıyor. Biri Karabağlar’a, biri de Yeşildere’ye. Benim Yeşildere’ye gitmem lazım ama o acele ile daldım Karabağlar yoluna. Daha o yola dönmeden önce de yanımdan bir ekmek arabası öyle bir geçti ki, yıldırım gibi hızlı. İçinde de yüksek sesle şarkı çalıyordu. Biraz gittim Karabağlar’a doğru. Sonra fark ettim, yahu ben buraya niye girdim, dedim. Hemen döndüm Yeşildere’ye. Baktım ki, az önceki ekmek arabası kıyameti koparmış orada. Büyük bir kaza olmuş, arabalar birbirlerine girmişler. “Allah’ım, anamın feryadı buna mıydı?” dedim. </p>
			<p class="Baslik_2" id="_idParaDest-108">“Bizim eğitimimiz ailemizin haliydi”</p>
			<p class="a_Paragraf">Refia Hanım, sözlü nasihatlerinden ziyade hal diliyle verdiği dersler ile daha çok etkiliyordu çevresindeki insanları. Hümeyra Hanım “Bir babaanneyi her gece namaz kılarken görürseniz onun diliyle kızım namaz kıl demesine gerek olmaz ki” cümlesiyle özetliyor onun hal tebliğini. Gerçekten de Hümeyra Hanım evlenmeden önceki dokuz sene geceleri babaannesiyle aynı odada uyumuş, hiçbir gece uyandığında onu yatağında uzanır halde görmemişti. Ya oturduğu yerde ayağını uzatarak namaz kılar, ya Kur’an veya cevşen okur, tesbih çekerdi. Bu yüzden Refia Hanım ne evlatlarına, ne torunlarına hiçbir zaman “namaz kıl” deme gereği duymamış, fakat vakit girdikten sonra “namazınızı geciktirmeyin, namaz kaçar” diyerek hatırlatmıştı. Kendisi de ezanı dinler, oyalanmadan hemen vaktinde namazını ikame ederdi. “Çocukluktan beri namaz kıldığın halde neden hala kaza namazı kılıyorsun?” diye soran bir torununa şu cevabı vermişti: Gençliğimde çocukların, ev işinin telaşıyla hızlı hızlı kıldığım namazları, ‘kara namazlarımı’ kılıyorum.” Hümeyra Hanım “Bizim eğitimimiz ailemizin haliydi, yaşantısıydı.” diyor. </p>
			<p class="a_Paragraf">Erkek-kız ayırmadan bütün torunlarına ilgi gösteren Refia Hanım, herkese farklı bir güzelliğini öne çıkararak iltifat ediyordu. Bu yüzden kimse bir diğerini kıskanmıyordu. Kız torunlarının düğünlerinde çok ağlıyor, üzülüyor; oğlanları evlendirirken de çok mutlu oluyordu. Eğitimlerine İzmir’de devam eden Mazhar ve Kevser beyler, öğrenci yurdunda kalıyor, 2-3 haftada bir babaannelerini ziyaret için yanına geliyorlardı. Amcalarının evine kendi evleri gibi girip çıkıyor, Hatice Hanım’ın ilgisi sayesinde bu rahatlığı hissediyorlardı. Refia Hanım, artık büyümüş olsalar bile torunlarından sevgisini eksik etmez, sofrada yanına oturtup yemek yedirirdi. Bazen kaldıkları yurtta onlara nezaret eden belletmen ağabeylerinin, müdürlerinin kimler olduğunu soruyor, küçük hediyeler göndererek “Hocana selamımı söyle, sana iyi baksın.” diye tembihliyordu. Kemal Gülen İstanbul’da hukuk fakültesinde eğitime başladığı zaman kaldığı yurdun müdürü Merhum Mehmet Ayvacı idi. Refia Hanım ona da kendi ördüğü çorap, mendil gibi hediyeler göndermişti. Refia Hanım’a çok hürmeti, muhabbeti olan Ayvacı, hediyeleri gözyaşları arasında kabul etmiş, ondan bir hatıra olarak saklamıştı. Torunlarının okul sınavlarını bile takip eden Refia Hanım, dua niyetiyle her biri için hatime başlıyor, 1-2 günde bitirip dua ederek torunlarının muvaffak olmasını diliyordu. Hatta arkadaşları için dua istediklerinde bile, “Allah yardımcıları olsun.” deyip kısa bir dua ile geçiştirmiyor, hemen orada ellerini açıp uzun uzun dua ediyordu onlara da. </p>
			<p class="a_Paragraf">Torunlarına düşkünlüğünü her fırsatta gösteren Refia Hanım’ı bazen ikaz ediyordu Hocaefendi. ‘Bir kalpte iki sevgi olmaz, olmamalı’ sırrınca annesinin bu sevgisiyle imtihan olacağından endişeleniyor, “bu çocukları bu kadar sevme” diye ona anlatmaya çalışıyordu. Kemal Gülen de böyle bir hadisenin şahidi olmuştu. Hikayeyi kendisi şöyle anlatıyor: </p>
			<p class="alinti_E">İstanbul’da üniversitede okurken İzmir’e Hocaefendi’yi ziyarete gitmiştim. Sonra beraber amcamın evine babaannemi ziyarete gittik. Eve beraber girdik fakat önce Hocaefendi’yle ikisi baş başa hasret gidersin diye düşünüp yanlarına girmedim. Hemen mutfağa geçtim. Babaannem tam kapının karşısında oturuyordu. Sanırım Hocaefendi girerken aradan beni gördü. Hocaefendi yanına oturup halini hatırını sorduktan sonra ona sorduğu ilk soru ‘Kevser’i gördün mü, Kevser nasıl? Sanki ben Kevser’imi gördüm arkada, Hoca sen de gördün mü? Birkaç kere sorunca Hocaefendi ‘Kevseeer’ diye öyle bir seslendi ki yüreğim ağzıma geldi. Koştum geldim ‘buyurun efendim’ dedim. Fakat Hocaefendi bana bakmıyor. Babaanneme döndü. ‘İşte Kevser, ne yapacaksın çok mu özledin?’ dedi. Gerçekten özlemiş beni babaannem, ben de onu özlemişim. Ama bu sözlerin arkasından bir hakikat gelecekti. “Kaç kere dedim anne, bu çocukları bu kadar çok sevme, Allah alacak elimizden.” dedi. Öyle anlaşılıyor ki, daha önceden konuşmuşlar bu mevzuları. Babaannem Allah kadını. Gönlünde Allah sevgisinden başka bir şey olsun istemiyor. Hocaefendi “Sen çok sevme Allah senin kalbine bakar şerik görür ve alır elimizden.” diyor. Böyle de bir hakikati var bu sevme mevzusunun.</p>
			<p class="Baslik_2" id="_idParaDest-109">İstanbul ziyareti</p>
			<p class="a_Paragraf">Refia Hanım 1990’da, 77 yaşında iken İstanbul’a da geldi. O dönemlerde Hocaefendi daha çok İstanbul’da bulunuyor, vaaz ve konferanslar veriyordu. Ayrıca torunlarından burada okuyanlar vardı. Çok sevdiği torunu Hümeyra da bir sene önce evlenip İstanbul’da yaşamaya başlamıştı. Böyle bir seyahati kendisi mi talep etti, yoksa Hocaefendi mi teklif etti bilinmiyor ancak her ne kadar uzun yol yorucu olsa da, torununun evine geldiği zaman çok memnun oldu. Muhterem validesi gelince Hocaefendi de İstanbul’da bulunan uzak yakın bütün akrabalarını yemeğe davet etti. Bu vesileyle uzun yıllardır birbirini görmeyen aile ferdleri buluşmuş, yeni nesiller de tanışma imkanı bulmuştu. </p>
			<p class="a_Paragraf">O gün Hümeyra’nın evine, Şamil Ağa’nın amcası Süleyman Efendi’nin torunlarından Sabire (Sariye Hala) Hanım da gelmişti. Korucuk’ta yaşadığı dönemde Sabire Hanım’ın annesi ile çok samimi görüşüyordu Refia Hanım. Birbirlerini kız kardeş gibi seviyor, yapacakları işlerde yardımcı oluyorlardı. Özellikle doğum sonrası çocukların bakımı ve ev işlerinde birbirlerini kolluyorlardı. Korucuk’ta okuttuğu çocuklar arasında Sabire Hanım da vardı. Yıllar sonra aynı evde buluşunca anne kız gibi sarılıp ağlaştılar. Yan yana, el ele oturup, eskileri yad ettiler, hatıralarını paylaştılar ailenin diğer hanımlarıyla. Sofrada dertleşip ağlamaktan yemek yiyemiyorlardı. Refia Hanım “Bacımın yavrusu” diyor, bir daha bir daha sarılıyordu Sabire Hanım’a. </p>
			<p class="a_Paragraf">Torununun evindeki o buluşma gününde uzak akrabalardan ilk defa gördüğü gelinlere “Sizler kusura bakmayın. Biz sizi çok fazla göremedik, size hizmet edemedik, emek veremedik.” diye konuştu Refia Hanım. O yaşında bile ortada gördüğü bir eksiklikten üzerine düşen payı üstleniyor, gelinlerle yeterince ilgilenemediği için mahcubiyetini ifade ediyordu. Onun bu tavrı, genç hanımların da kendilerine ‘acaba bizim de yapmamız gereken ama ihmal ettiğimiz bir şeyler var mı?’ sorusunu yöneltmelerine zemin hazırlıyordu. </p>
			<p class="a_Paragraf">İstanbul’da kaldığı üç gün boyunca hiçbir yere çıkıp gezmeyi, şehri dolaşmayı istemedi Refia Hanım. Zaten sürekli ziyaretçileri gelmiş, ev dolup boşalmıştı. Sonrasında yine İzmir’e döndüler. </p>
			<p class="Baslik_2" id="_idParaDest-110">Eğitim hizmetlerinin ilk tohumları </p>
			<p class="a_Paragraf">Fethullah Gülen Hocaefendi, usulsüz takibatın bittiği ve artık serbest kaldığı 1986’dan itibaren İstanbul’a sık sık gidip gelmeye başlamıştı. 6 Nisan 1986’da Büyük Çamlıca Camii’nde verdiği vaaz ile altı sene aradan sonra kürsülere yeniden dönmüş oldu. Hocaefendi aynı yıl 6 Haziran’da üçüncü haccını yapmak niyetiyle kutsal topraklara doğru yola çıktı. O hacda iken, Hocaefendi’nin İzmir’de vaaz verdiği Bornova Camii’nin imamı olan Mehmet Özyurt Diyarbakır’da tutuklandı. Doğu illerinde sıkıyönetim devam ediyordu. Savcılık, Mehmet Hoca’nın defterindeki bazı bilgilerden hareketle soruşturmasına Hocaefendi’yi de dahil etti. Hocaefendi durumdan haberdar olduğunda hacda idi ve tam olarak ne ile suçlandığını bilmiyordu. Döner dönmez havaalanında tutaklanma ihtimaline karşılık karayoluyla dönmeyi tercih etti. Ürdün-Şam-Halep üzerinden sınıra geldi. Arkadaşı Hayati Yavuz ile beraber, iz bırakmamak için ayakkabılarını çıkarıp dikenli kumlu bir yolda yürüdüler. Belki yarım saat süreceği söylenen yolda altı saat süren bir gece yürüyüşünün ardından Türkiye’ye giriş yaptılar. Hocaefendi’nin dizlerine kadar yüzlerce diken batmış, ayakları iltihaplanmıştı. İzmir’e gelen Hocaefendi, vakit kaybetmeden Devlet Güvenlik Mahkemesine gidip ifade vermeye geldiğini söyledi. İfadesi alındıktan sonra takipsizlik kararı verildi.</p>
			<p class="a_Paragraf">Hocaefendi, 12 Eylül darbesi sebebiyle 10 yıl ara verdiği seri vaazlarına 13 Ocak 1989 günü İstanbul Üsküdar Valide Sultan Camii’nde yeniden başladı. 16 Mart 1990’a kadar 62 hafta süren bu cuma vaazlarında Peygamber Efendimiz’in (s.a.v.) hayatını anlattı. Aynı dönemde pazar günleri Süleymaniye, Fatih, Sultanahmet gibi büyük camilerde, İzmir’deki Hisar, Şadırvan camilerinde, Ankara Kocatepe’de ve Erzurum’da 43 ayrı vaaz verdi. Hocaefendi, 16 Haziran 1991 günü vaazlarını noktaladı. Bu kararı almasının sebebi, kendisine yapılan suikast planları yüzünden cemaatin de zarar görmesinin önüne geçmekti. Hocaefendi, bu dönemde yaptığı vaaz ve sohbetlerde, ayrıca görüştüğü işadamlarını ve hayırseverleri Sovyetlerden bağımsızlığını kazanmaya başlayacak olan Orta Asya ülkelerine eğitim kurumları açmaları için teşvik ediyordu. Bu arada, 1990’da Avrupa’nın çeşitli ülkelerine ziyaretlerde bulunarak oralarda yaşayan gurbetçilerin durumlarına vakıf olmaya çalıştı, çeşitli konferanslara katıldı. 1993’te de Amerika, Kanada ve Avustralya’nın çeşitli bölgelerinde yaşayan Türklerle görüşmek üzere 50 gün süren bir seyahat gerçekleştirdi. Sovyet rejiminin yıkılmasıyla bağımsızlığına kavuşan Orta Asya ülkelerinde okullar açılması için yaptığı tavsiyeler de esnaf ve eğitimcilerden karşılık bulmuş, ilk girişimler başlamıştı. </p>
			<p class="Baslik_2" id="_idParaDest-111">“Bir çocuk gibi başımı dizlerine koyayım”</p>
			<p class="a_Paragraf">Bütün bu yoğunluk içinde annesini ihmal etmiyordu Hocaefendi. En az haftada bir ziyaret ediyor, sık sık telefon edip halini soruyordu. Annesinin sağlığını çok önemsiyor, kardeşlerini ve gelinleri Refia Hanım’ın şekerden dolayı yaptığı diyeti uygulamaları için uyarıyordu. Hocaefendi’nin geleceği zamanlar büyüğünden küçüğüne herkesi bir mutluluk, heyecan dalgası sarardı. Refia Hanım bile heyecanlanır, eğer kıyafetinin müsait olmadığını düşünürse değiştirir, kendine çeki düzen verirdi. Hocaefendi annesini ziyarete geldiğinde, eğer odada başka biri varsa, kardeşi bile olsa onun yanında annesine mesafeli duruyor, elini öpüp halini hatırını sorduktan sonra diğerleriyle görüşüyordu. Yakın-uzak akrabalarla münasebetlerin sürdürülmesini çok önemsiyor, kimin nerede olduğunu, neler yaptıklarını takip ediyor, varsa ihtiyaçlarını gidermek için çabalıyordu. Özellikle yeni gelişen nesillerin elinden tutulması, okutulması için her türlü imkânı araştırıyordu. </p>
			<p class="a_Paragraf">Fakat yalnız kaldıklarında küçük bir çocuk gibi annesinin şefkatini hissetmek ihtiyacını duyuyor, başını dizlerine koyarak onun da evlat hasretini dindirmesine fırsat veriyordu. Anne ile evladın bu haline hiç kimse şahit olmuş değildi. Hocaefendi bu sırrını ve annesinin kendisine olan düşkünlüğünü vefatından üç sene sonra 1996’da yaptığı bir sohbette şöyle anlatmıştır:</p>
			<p class="alinti_E">55 yaşında anamın yanına giderim, hala bir çocuk gibi başımı dizlerine koyayım, saçlarımla oynasın, koklasın, bana bir de nasihat çeksin. “Bak bir yere giderken sakın meslerini giymezlik etme, kaloriferlerini yakmazlık etme, yatarken battaniyeni al üzerine, üşürsün ne olur ne olmaz, giderken, arabayı iyi şoför kullanmıyorsa binme o arabaya.” der, dünya kadar der... Hani içinizden gelir ki, “A be ana ben bunları bilirim.” Ama dememişimdir ben. Çünkü anama karşı ukalalık yapmaktan da sakınırım. Çünkü anne bu... </p>
			<p class="Baslik_2" id="_idParaDest-112">Refia Hanım’ın öğrettiği dua </p>
			<p class="a_Paragraf">Mesih Bey’in evinin karşısında Turgutlu eşrafından Rıfat Sayar’ın inşaat malzemeleri sattığı bir dükkanı vardı. Rıfat Bey’in eşi Perihan Hanım, Refia Hanım’ın sık gelen ziyaretçilerindendi. Bir gün ona “pencereden bakarken görüyorum, oğlumun bir sıkıntısı mı var?” diye sordu. Perihan Hanım, biraz maddi sıkıntıları olduğunu anlattı. Bunun üzerine Refia Hanım, Büyük Cevşen dua kitabında Evradı Kudsiye bölümü içinde bulunan Ali İmran suresi 26-27. ayetlerini sabah-akşam yedişer kere okumalarını tavsiye etti.<span class="Footnote_E _idGenCharOverride-1"><span id="footnote-029-backlink"><a class="_idFootnoteLink _idGenColorInherit" href="Hocaanne_ve_Ailesi-19.xhtml#footnote-029">32</a></span></span> </p>
			<p class="Baslik_2" id="_idParaDest-113">Tesettüre riayeti, nahamremden uzak durması</p>
			<p class="a_Paragraf">Bugün birçok ailenin ihmal ettiği yakın akraba arasındaki mahremiyete riayet konusu bu ailede kılı kırk yararcasına yaşanıyordu. Refia Hanım, kendisi buna özen gösterdiği gibi, geldiği aileyi de böyle bulmuş, evlatlarını aynı hassasiyette yetiştirmiş, gelinlerini buna göre seçmişti. Fethullah Gülen Hocaefendi’nin “olması gerekenin de üstünde oldukça mazbut” diyerek tarif ettiği Refia Hanım, sadece dinen namahrem değil, birbirine mahrem olan aile fertlerinin bile münasebetlerinde, hal ve tavırlarında, giyim kuşamlarında dikkatli olmalarını istiyordu. Ona göre bu, hayanın, edep ve terbiyenin gereği idi. Mesela kendisi evlatlarının, hatta torunlarının yanında bile abdest hazırlığı için çoraplarını çıkarmaz; başını hiç kimsenin yanında açmazdı.</p>
			<p class="a_Paragraf">Bu hassasiyetlerini kızlarının yetişmesinde de bir ölçü olarak hayata geçirmişti. Nurhayat ve Fazilet hanımlar küçük yaşta başlarını örtmeye başlamış, baba ve kardeşlerinin yanında abdest dahi almamaya dikkat etmişlerdi. Öyle ki, Fazilet Hanım “Babamız geldiğinde abdest alıyor olursak hemen kollarımızı indirir, eğilir çoraplarımızı giyerdik. Biz dikkat etmesek bile annem kaş göz işaretiyle hatırlatırdı.” diyor. </p>
			<p class="a_Paragraf">Refia Hanım, sadece gençliğinde değil, ilerlemiş yaşında da mahremiyetini muhafaza için azami dikkat gösteriyordu. Bir bayram günü odasında misafirleriyle otururken Hocaefendi’nin yakın arkadaşlarından bir grup bayramlaşmak, duasını almak için ziyaretine geldi. Önceden haber verilse herhalde müsaade etmezdi ama bir emrivaki söz konusuydu. Hocaefendi’nin bilgisinin oluşu da elini kolunu bağlamış, mecburen yanlarına çıkmayı kabul etmişti. Ehramını üzerine alırken bir taraftan da soğuk terler döküyor, ‘Hacı bana bunu niye yaptı ki, ben şimdi nasıl çıkacağım onların karşısına’ diye söyleniyordu. Yüzünü de tamamen örtüp salona girdi, kapının yakınına oturdu. Bayram tebriklerine başıyla ve çok alçak sesle mukabelede bulundu ve hemen çıktı. Yağmurun altında durup ıslanmış gibi terlemişti. Refia Hanım’ın o telaşlı hali, o yaşındaki utangaçlığı, orada bulunan misafirlerini tesettür, edep, haya ve namahrem gibi kadınların dikkat etmesi gereken mevzularda binlerce kelimelik nasihatten daha tesirli olmuştu. </p>
			<p class="a_Paragraf">Seksen senelik ömründe inandığı gibi yaşama konusunda, tesettür, ibadet gibi mevzularda asla taviz vermeyen Refia Hanım, sağlığı söz konusu olsa bile kararlılığından vazgeçmiyordu. Bir gün Mustafa Birlik’in eşi Miraç Hanım ile kızı Ayşe Hanım ziyaretine gittiklerinde onu çok öfkeli buldular. “Hoca bana doktor yolluyormuş.” dedi onlara. Görünüşe bakılırsa bunda bir şey yoktu, çünkü ayaklarında uzun zamandır hareketini kısıtlayan ağrıları vardı. Ayşe Hanım da onu rahatlatmak için bu minvalde ifadeler kullandı: “Ne güzel işte. Doktor seni muayene edecek, ağrılarına iyi gelecek ilaçlar verecek. Hocamız seni sevdiği için yolluyor onu.” Öfkesi geçmemişti. “Hoca bilmiyor mu ki, benim vücudumu namahrem bir kişi görmedi.” Ayak bileğini göstererek “Şuradan üstünü bir kişi bile görmemiştir.” dedi. Durum vahimdi. Ayşe Hanım bir orta yol buldu “Gel seninle bir pazarlık yapalım. Sen güzelce çarşafını giy, söz veriyorum ben yanında duracağım. Hatice de olacak. Biz doktora senin ağrıyan bölgelerini tarif edeceğiz.” Eve gelen doktor da zaten onun hassasiyetlerini bilen bir uzmandı. Sadece ağrılarını kendisinden dinlemek istemişti. Bugünkü gibi ileri tetkik cihazlarının bulunmadığı 80’li yıllarda hastaneye de gitse doktorlar şikayetlerini dinleyip ağrı kesici belli ilaçları yazıyorlardı. O gün eve gelen doktor da tarif edilen ağrılara göre gerekli reçeteyi yazmıştı. </p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-031">
					<p class="b_Paragraf"><a class="_idFootnoteAnchor _idGenColorInherit" href="Hocaanne_ve_Ailesi-19.xhtml#footnote-031-backlink">30</a>	Kim aradığını ciddiyetle ararsa, ancak o bulabilir.</p>
				</div>
				<div class="_idFootnote" id="footnote-030">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-19.xhtml#footnote-030-backlink">31</a></span>	Sıbgatullah Bey mikat yeri olan Ten’im mescidine gidebilmek için bir arkadaşının arabasını emanet almış, şoförlüğünü yaparak annesini götürmüştü. Sıbgatullah Bey annesinden ayrı fazladan iki umre daha yaptı. Birini babası Ramiz Hoca adına niyetlendi, diğerlerini isim vermeden geçmişleri namına ifa etti. İkinci umresini ve tavaflarını kimler için niyetlenerek yaptığını sormamıştı annesine.</p>
				</div>
				<div class="_idFootnote" id="footnote-029">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-19.xhtml#footnote-029-backlink">32</a></span>	“Kulillahümme malikel mülk…” diye başlayan bu ayetlerin meali şöyledir: “De ki ey mülkün sahibi olan Allah’ım! Dilediğine mülk verirsin, dilediğinden de mülkü çeker alırsın; dilediğini yüceltir, dilediğini alçaltırsın. Hayır yalnız senin elindedir. Gerçekten sen, herşeye gücü yetensin. Geceyi gündüzün içine sokarsın, gündüzü de gecenin içine sokarsın. Ölüden diri çıkarırsın, diriden ölü çıkarırsın. Dilediğine de sayısız rızık verirsin.”</p>
				</div>
			</div>
		</div>
	</body>
</html>