<html xmlns="http://www.w3.org/1999/xhtml">
	<head>
		<title>Hocaanne_ve_Ailesi-17</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Hocaanne_ve_Ailesi-17" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-83">Ramiz Hoca’dan Sonra</p>
			<p class="Baslik_2" id="_idParaDest-84">“Keşke bu muhterem hanım benim kayınvalidem olsa”</p>
			<p class="ilk_harf"><span class="_idGenDropcap-1">A</span>yrılıklar, acılar, kederler, sıkıntılar olsa da hayat devam ediyordu nihayetinde. Refia Hanım kederini gönlüne saklamış, ailesinin başında dimdik duruyordu. Kederli de olsa vazifeleri, sorumlulukları vardı. Her şeyden elini eteğini çekip hüzün girdabına salamazdı kendini. Daha evlenecek oğulları, büyütülecek torunları vardı. İlk işi uzun zamandır İstanbul’da yaşayan oğlu Salih Bey’i evlendirmek olacaktı. Evladının ayrılığına çok üzülüyor, bir türlü İstanbul’u bırakıp gelemeyişine bir anlam veremiyordu. Matbaacılık yapmak istiyorsa, işte ağabeyi Mesih de Erzurum’da matbaa işindeydi. Artık evladına büyü yapıldığına inanmaya başlamıştı. İzne geldiği zamanlar kendi yalvarmaları yetmeyince hocalara götürüp okutmayı bile denemişti. Salih Bey ise “Ana İstanbul’un kendisi büyü zaten. Oraya giden bir daha niye Erzurum gibi bir yere dönmek istesin?” diyerek kararlılığını ifade ediyordu. </p>
			<p class="a_Paragraf">Babasının cenazesi için Erzurum’a gelip bir süre kalan Salih Bey’i evlendirmek için ailesine uygun bir gelin aramaya koyuldu. Yine tavsiye ile gidip gördüğü Naime Hanım’ın ve ailesinin kendilerine uygun olduğunu düşünmüştü. Naime Hanım’ın babası da Ramiz Hoca’nın arkadaşıydı. Naime Hanım için Refia Hanım’a gelin olmak yıllar önce ettiği bir duanın kabul edilişiydi aslında. Daha ortada hiçbir söz yokken eltisi Hatice Hanım’ın düğününde gördüğü Refia Hanım’ın duruşuna, tavırlarına hayran olmuş “Keşke bu muhterem hanım benim kayınvalidem olsa.” diye içinden dua etmişti. 6 sene sonra duası kabul oldu ve 1976’da Salih Bey ile evlendiler. Böylece Refia Hanım muradına ermiş, oğlunun Erzurum’da kalmasını sağlamıştı. </p>
			<p class="Baslik_2" id="_idParaDest-85">Üç gelin bir arada ev idaresi</p>
			<p class="a_Paragraf">Evlatlarına, torunlarına çok düşkün olan Refia Hanım, hepsinin yakınında, mümkün olsa aynı evde dizinin dibinde olmasını arzu ediyordu. Matbaanın üzerindeki o iki katlı evde dört oğul, üç gelin, 10’a yakın torun ile bir aradaydı. Hasbi Bey ayrı evde yaşasa bile her gün annesini görmeye, elini öpüp duasını almaya geliyordu. Yeni eve taşındıktan sonra Nurhayat Hanım ile biraz uzak düşmüş olsalar da yine sık sık görüyordu kızını. Fazilet Hanım’ı da aynı şekilde ziyaret ediyordu. Bir tek hicranı İzmir’de ikamet eden Hocaefendi idi.</p>
			<p class="a_Paragraf">Ev işlerinde gelinler arasında doğal bir görev paylaşımı oluşmuştu. En büyük gelin Mükafat Hanım yemek işlerine bakıyor, Hatice Hanım ona yardım ediyor, Naime Hanım da temizlik, toparlama kısımlarını hallediyordu. Fakat bu sınırları net olarak ayrılmış bir iş bölümü değildi. Herkes gördüğü işin başına geçiyor, bir başkasının yapmasını beklemiyordu. Onca insanın bir arada yaşadığı o evde bazen sadece ev halkı için aynı anda üç sofra kuruluyordu. Gün içinde gelip giden misafirlerin ikramları da düşünülürse sürekli yemek yapan, bulaşık yıkayan birilerinin olması gerekiyordu. Çamaşırlar da ayrılmıyor, belli bir gün iki elti beraber oturup elde yıkıyorlardı. İş yapan hanımların çocuklarıyla da diğer eltileri ilgileniyordu. Zaten hepsinin küçük çocukları vardı ve bir taraftan onların bakımıyla uğraşıyorlardı. O evde bazen aynı anda iki üç beşiğin sallandığı oluyordu. Fakat Refia Hanım, hiçbirinden yüksünmüyor, torunlarının kimini kucağında, kimini ayağında, kimini yanında tutarak ilgileniyordu. Kur’an okuyorsa onların da dinlemesi için hafif sesli okuyor, uykusu geleni uyutuyordu. “Aman gelinler, siz çocuklarınıza bakın, ben işi görürüm. Bunlara bakmak daha zor.” dediği de oluyordu ama bu hali uzun sürmüyor, yine onları bağrına basıyordı. </p>
			<p class="a_Paragraf">Bazen amca, hala çocukları arasında itişme, çekişme, anlaşmazlık, şikayetler de oluyordu elbette. İki çocuk yan yana gelince ne kadar uyumlu da olsalar, az sonra ‘senin – benim’ kavgasına girecekleri bir şeyi mutlaka bulurlar çünkü. Kendi bulunduğu ortamlarda kavgaya, inatlaşmaya fırsat vermeyen Refia Hanım, mesele alevlenip büyümeden çocukların ilgisini dağıtıyor; kimini hatır kullanarak, kimine hediye vererek veya iş buyurup oradan uzaklaştırarak meseleyi çözüyordu. Çocukları annelerinden daha fazla kayırıyor, bir şekilde annesini kızdıran çocuğu sahiplenip şefkat kucağında korumaya alıyordu. “Kendi evladınıza niye canınız sıkılıyor? Ben babaanneyim sıkılmıyorum onlardan.” diyordu. Birlikte büyümelerinin ilerleyen yaşlarda çok güzel yansımalarını gördüğünü ifade eden Hatice Hanım’ın ilk çocuğu Hümeyra Hanım şöyle konuşuyor: </p>
			<p class="alinti_E">Amcamın, halamın çocuklarıyla öz kardeş gibi aynı evde büyüdük, aynı sofrada yemek yedik, aynı ‘ana’nın terbiyesinden geçtik. Hiçbir zaman ayrı gayrı bilmedik. Bize öyle muamele edilmedi çünkü. Ailenin bir arada olması çocukların birçok sorununu hallediyor aslında. Geniş aileler bir arada yaşasa, evde çocukların canı sıkılmaz, anne babalarına da baskı yapmazlar. Ben hiç canımın sıkıldığını hatırlamıyorum mesela. Mutlaka beraber yapacak bir şey bulurduk. Onlarla bir arada çok mutlu bir çocukluğum oldu.</p>
			<p class="a_Paragraf">Refia Hanım’ın dengeli idaresi, farklı karakterde bunca insanın bir arada huzur içinde, kavgasız gürültüsüz yaşamasını mümkün kılıyordu. Gelinlerine sürekli nasihat ediyor, aralarında haksızlık, kırgınlık oluşmaması için her hareketlerini takip ediyordu. Özellikle çocuklara ayrım yapılmadan bakılmasını çok önemsiyordu. İşte gelinlerinin ortak ifadelerine göre Refia Hanım’ın bir arada huzurlu yaşamak için tavsiyeleri: </p>
			<p class="alinti_E">Birbirinize huluslu olun, tutkun olun, saygılı olun. Büyüğünüzü küçüğünüzü bilin. Eltiler birbirinizi sevin. Kötülükten bir şey çıkmaz. İşlerinizde kolaylık gösterin, birbirinizi kollayın koruyun. Biriniz hasta olur, kolu ağrır, onu kollayın, işini yapın. Çocukları ‘senin çocuğun benim çocuğum’ diye ayırmayın. Hepsi bu evin çocuğu, beraber bakacağız.</p>
			<p class="a_Paragraf">Evde herkesin birbiriyle iyi geçinmesini aldıkları terbiyeye bağlayan Salih Bey şu ifadeleri kullanıyor: </p>
			<p class="alinti_E">Annem bir şey olsa önce kendi çocuğunda kusur bulurdu. Başka çocuk gelip kafama taş atıp yarsa bize evde ‘sen kafanı o taşa niye uzattın’ denirdi. Başkasının çocuğuna laf söylenmezdi. Aynı kural evimizin içinde de olduğu için kimse kimsenin çocuğuna bir şey demez, herkes önce kendi çocuğunda kusur bulurdu.</p>
			<p class="a_Paragraf">Bütün olumlu tavırlara ve iyi niyetlere rağmen farklı karakterde bir arada yaşayan insanlar arasında elbette kimi zaman yanlış anlaşılmalar olması mukadderdir. İnsanın öz evladı ile bile ters düştüğü, geçinemediği zamanlar olabilir. Sıbgatullah Bey’in ifadesiyle bu evde de “gelinlerin bazen birbirine eğri baktıkları” olmuştur. Fakat bunlar Refia Hanım’ın dikkati sayesinde uzun sürmüyor, tatlıya bağlanıyordu. </p>
			<p class="a_Paragraf">Ev işlerinin düzenli yapılması ve misafir ağırlama konusunda da sürekli yol gösteriyordu gelinlerine. “Hizmet etmekten bir şey olmaz. Şimdi gençsiniz hizmet edecek zamanınız, gün gelecek size de hizmet edilecek.” diyordu. Gelinlerini gerçekten çok seven Refia Hanım, oğullarına karşı her zaman onların yanında yer alıyordu. Tıpkı kayınvalidesi Munise Hanım’ın kendisine sahip çıktığı gibi o da oğullarına “Gelinime bir şey dersen hakkımı helal etmem.” diye net tavır koyuyordu. Bazen de oğullarıyla ilgili gelinlerine tavsiyelerde bulunduğu oluyordu. Mesela Salih Bey biraz sert bir insandı. Gelini Naime Hanım’ı oğluna karşı teselli ediyor “Salih öyle durduğu zaman sen üzülme.” diyordu. Eve ilk geldiği zamanlar kalabalık sofraya oturup yemek yemeye bile çekinen gelinlerinin halini, duygularını anlıyor, yemek yedirmek için ısrar ediyordu. </p>
			<p class="a_Paragraf">Eltilerin birbiriyle uyumundan daha fazla gıpta edilecek husus, bu evde gelin-görümce ilişkilerinde yaşanan samimiyetti. Nurhayat Hanım bütün gelinlere görümce değil bir ‘abla’ olmuştu. Onun kızı Bahtinnur yengelerinin arasında büyümüş, her türlü işlerinde yardımcıları olmuştu. Oğulları Zümrüt ve Said beyler de Refia Hanım’ın diğer torunlarının ‘ağabeyi’ konumundaydılar. Özellikle 1960 ve 70’li yılların başında doğan ilk nesil torunlar bir arada kardeş gibi büyümüştü. Nurhayat Hanım, bazen annesine karşı gelinlerin sığınağı oluyordu. Onun yanına gelip dertleşiyor, sıkıntılarını çözmeye çalışıyorlardı. Bir gün büyük oğlu Mazhar Bey’e kızıp vuran Mükafat Hanım’a sert konuşmuştu Refia Hanım. Mazhar’ı çok seviyor, özellikle ona dokunulmasına dayanamıyordu. ‘Elin kırılsın’ demişti gelinine. Kayınvalidesini anne gibi seven Mükafat Hanım bu söze çok üzülmüş, derdini Nurhayat Hanım’la paylaşmıştı. Nurhayat Hanım, gelinlerin çekinip söyleyemediği şeyleri annesine iletebiliyordu. Bu hadise üzerine de “Ana niye öyle dedin, Mükafat’ın eli kırılsa bu çocuklara kim bakacak?” diye sormuştu. “Sen de mi onlardan yanasın?” demişti şaşırmış bir sesle annesi. Evi çok yakın olmadığı için pek sık görüşemedikleri Fazilet Hanım’la da karşılıklı ziyaretlerde bulunuyor, bağlarını koparmıyorlardı. </p>
			<p class="a_Paragraf">Kalabalıktan dolayı zahmetli bir yaşam tarzı olsa da sonraki yıllarda hep o günleri aradı ailenin büyükleri. Özellikle, ailesini her zaman yanında görmek isteyen Refia Hanım için, İzmir’e gitmeden önceki yıllarda yaşadığı iki aylık dönem çok özel, mutluluk verici bir zaman dilimiydi. Hocaefendi dışında bütün çocukları, gelinleri torunları bir arada 40’a yakın kişi aynı evde iki ay bir arada kalmışlardı. Kalabalığa rağmen yine mahremiyete dikkat ediyor, her çifte bir oda bulunmadığı için kadınlar üst katta, erkekler alt katta daha çok vakit geçiriyordu. Hanımlar bazen şikayet ediyordu bu durumdan. Çünkü kalabalık demek, sürekli ev işi yapılması, yemek pişmesi, bulaşık ve çamaşır yıkanması demekti. Fakat Refia Hanım çok mutluydu. O dönemde bir sabah kalkınca Refia Hanım’ı, mutluluğu yüzüne vurmuş, tebessüm ederken gören Naime Hanım sormuştu: “Nedir bu halinin sebebi?” “Bak,” dedi gelinine. “Her odadan sesler geliyor. Mutluluğum bu yüzden…”</p>
			<p class="Baslik_2" id="_idParaDest-86">Aile ve akrabalarına vefası</p>
			<p class="a_Paragraf">Refia Hanım’ın ailesindeki bütün fertlere yönelik aşırı bir muhabbetinin, ilgisinin olduğu herkes tarafından görülüyordu. Kendi kardeşleri ve yeğenleriyle beraber eşinin ailesine de çok yakınlık gösteriyordu. Kayınbiraderleri, eltileri, görümcesi ve onların çocukları onun evinin birer parçası gibiydi. Enver Bey, her pazartesi köyden çıkıp gelir, önce ağabeyinin evini ziyaret ederdi. Onun gelişine alışkın olan Refia Hanım o sabah gelinlerini erkenden kaldırır “Kapıyı bacayı süpürün Enver ağabeyiniz gelecek. Biraz sinirlidir, hırsı çıkar.” derdi. En küçük kayınbiraderi Seyfettin Gülen, ağabeyinin evine her zaman çok rahatlıkla geldiklerini şöyle ifade ediyor: “Ablamın bize yüzünü ekşittiğini hiç bilmem. ‘Niye geldiniz’, tavrı hiç görmedim. Ağabeyim de, çocuklar da öyleydiler. Sonsuz ikram, hürmet ederdiler.” </p>
			<p class="a_Paragraf">Ramiz Hoca’nın vefatından sonra da çok rahatlıkla yengelerini ziyaret etmiş, yalnız bırakmamış, bir çekince içine girmemişlerdi. Çünkü onun kendilerine olan sevgisinden, düşkünlüğünden emindiler. Ramiz Hoca’dan sonra Refia Hanım’a bir nevi ‘aile büyüğü’ nazarıyla bakılıyordu. Kendisi de bu büyüklüğün hakkını veriyor, herkesin her türlü derdiyle yakından ilgileniyordu. Özellikle eşler arasında huzursuzluğa sebep verecek kırgınlıkların, can sıkıcı söz ve davranışların vuku bulmasına tahammülü yoktu. Böyle durumlarda kadınların daha alttan alıcı, mülayim, hoşgörülü davranmalarını tavsiye ediyordu. Bazen kendisi ile Ramiz Hoca’nın ilişkisini örnek veriyor “Hiç duydunuz mu benim hocaya böyle şeyler söylediğimi?” diyerek hanımların kalbini kırmadan uyumlu davranışlara yönlendiriyordu. </p>
			<p class="a_Paragraf">Uzak yakın demeden bütün akrabaları ile münasebetlerini sürdürmeye çalışıyor, her birinden haberdar olmak istiyordu. Vefa duygusu çok ileriydi Refia Hanım’ın. Eski komşularını bile unutmuyor, fırsat buldukça ziyaret etmek istiyordu. Onun evine bazen çok uzak akraba yaşlı hanımlar gelirdi. Onlara gösterdiği sıcak ilgiye bakılınca çok yakın akraba imiş gibi hissedilirdi. Mesela, Ramiz Hoca’nın dayısı Halil Bey’in hanımı Hanife nine vardı. Rusların Erzurum’u işgalini görmüş bir kadındı. Civar köylerden birinde yaşıyordu. Özellikle Refia Hanım’ı ziyaret için Erzurum’a gelir, evinde birkaç gün de yatılı misafir olurdu. Hem Refia Hanım’la eskileri yâd ederler, hem de ev ahalisine hatıralarını anlatırdı. </p>
			<p class="a_Paragraf">Erzurum’da yaşadığı yıllarda her Muharrem ayında mutlaka aşure pişirirdi Refia Hanım. Sabah namazından sonra kazanı kurar, gün yükselmeden göndereceği kapları hazır ederdi. Torunlarının eline sıcak aşureleri verir, şehrin öbür ucundaki eski komşularına kadar uzak yakın demeden bütün tanıdıklarına gönderirdi. Çocuklar hiç tanımadıkları evlere ‘anamın selamı var’ diyerek aşure taşırdı. </p>
			<p class="a_Paragraf">Akraba veya komşu ziyaretlerine hiçbir zaman yalnız gitmez, ailelerin tanışması, ilişkilerin kendisinden sonra da devam ettirilmesi için gelin, kız torun kim olursa yanına alırdı. Şehir içinde ziyarete gittiği hiçbir evde gece yatıya kalmıyordu Refia Hanım. Ne kadar ısrar edilse bile kabul etmiyor “Ben kocam hayatta iken gece hiç dışarıda kalmadım. Şimdi o yok diye sözünü dinlemeyecek miyim? Kalamam.” diyordu. </p>
			<p class="Baslik_2" id="_idParaDest-87">Abdürrezzak Efendi: “Ben gidiciyim, hakkınızı helal edin” </p>
			<p class="a_Paragraf">Refia Hanım’ın ağabeyi Abdürrezzak Bey Sığırlı’da babasından kalan arazileri işleterek hayatını sürdürüyordu. Refia Hanım ile ilişkileri hiçbir zaman kopmamış, hürmet ve muhabbetle devam etmişti. Refia Hanım’ın torunları onu ‘dede’ diyecek kadar yakın hissediyorlardı. Abdürrezzak Efendi, uzun boylu, yapılı, gür sakallı bir zat idi. Baba tarafından ziyade annesinin sülalesine benzediğini ifade eden Hocaefendi, daha çok da dayısına benzediğini söylemiştir. Dinleyeni hayran bırakacak kadar güzel Kur’an okuyan Abdürrezzak Efendi, Kur’an eğitimini önce babasından almış, sonra Hasankale’de askeri taburda imamlık yapan bir subayın verdiği derslerle kıraat bilgisini geliştirmişti. Kutbettin Bey dayısının Kur’an okuyuşunu ‘yanık bir ney sesine’ benzetiyor. Dayısının çok zeki bir insan olduğunu ifade eden Fethullah Gülen Hocaefendi de onu şöyle anlatıyor: </p>
			<p class="alinti_E">Bana hacca gitmemden sonra hep “Hacı Efendi” derdi. Öyle saygı duyardı. Çok güzel Kur’an okurdu. Ben önüne geçmeye utanırdım. Kanser olduğu zaman dayım bana “Hacı Efendi, bir şeye çok üzgünüm. Cenab-ı Hak bana bu Kur’an’ı verdi. Ben, dünya işleriyle uğraştım, onu kimseye öğretmedim.” dedi. Öğretebilecek kadar ağzı düzgün idi. Kur’an’a çok vakıftı. Şakır şakır okurdu Kur’an’ı. Veli hassasiyeti yoktu ama; namazında, niyazında dini hassasiyeti olan biriydi.</p>
			<p class="a_Paragraf">Abdürrezzak Efendi’de yutma sorunları baş gösterince gittiği hekimler gırtlak kanseri olduğunu tespit etmişti. Yemek borusu bir tümörle kapanmıştı. Ramiz Hoca’nın vefatından sonraki dönemde durumu daha da ağırlaşmıştı. Dayısını evinde ziyaret eden Hocaefendi o günü şöyle anlatıyor:</p>
			<p class="alinti_E">Yüzüne baktım. Bakınca da çok zeki olduğu için endişelerimden yakaladı beni. (Hatta o sırada yanımda bulunan Zafer Bey, “Hocam, bunun da bakışları tıpkı rahmetli pederiniz gibi” demişti.) “Ne var Hacı Efendi?” dedi. Ben de: “Dayı, yemek borunda bir ur var.” dedim. Bir kahkaha bastı. “Allah Allah! Desene sonunda ben acımdan öleceğim, bir şey yiyemeyeceğim.” dedi. Ben birinden duymuştum. Çekirdekli zeytin yutturulursa zeytinin ifraz ettiği asit bu türlü tümörleri evvela parçalıyor, sonra da tedavi ediyor, diye. Dayıma 5-6 tane zeytin yutturdum. Fakat yemek borusundan aşağıya gitmemiş, yığılmış kalmış orada. O süre zarfında bir iki kaşık çorba içirmişler.</p>
			<p class="a_Paragraf">Tümör her gün biraz daha büyüyordu. Abdürrezzak Efendi kanser olduğunu sezmişti. Hasta haliyle kalkıp tanıdığı herkesin kapısına giderek helallik istedi. “Ben gidiciyim, hakkınızı bana helal edin.” diyordu. Bu vaziyette bütün komşuları gezdikten sonra yatağa düştü ve bir daha kalkamadı. Ramiz Hoca’dan bir sene sonra 1975’te 67 yaşında vefat etti. Son nefesini verdikten sonra, Hocaefendi’nin üzerine okuyup yutturduğu zeytinler 40 gün sonra ilk günkü haliyle diri diri geri geldi boğazından. ‘Ne ezilmiş ne büzülmüşlerdi.’</p>
		</div>
	</body>
</html>