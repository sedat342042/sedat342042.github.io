<html xmlns="http://www.w3.org/1999/xhtml">
	<head>
		<title>Hocaanne_ve_Ailesi-21</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Hocaanne_ve_Ailesi-21" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-115">Veda Vakti</p>
			<p class="Baslik_2" id="_idParaDest-116">“Hatice bana annem gibi bakıyor.”</p>
			<p class="ilk_harf"><span class="_idGenDropcap-1">Ş</span>eker hastalığı Refia Hanım’ı son yıllarında iyice zorlamaya başlamıştı. Tuvalet ihtiyacına sık sık kalkması gerekiyor, her an ibadet halinde olduğu için abdest tazeliyordu. Bu onu yoran bir hal almıştı. Dışarı çıkmak istemiyor ama misafiri de sevdiği için herkesin yanına gelmesini bekliyordu. Artık ailesiyle beraber yer sofrasına oturamaz olmuştu. Hatice Hanım sofrayı onun odasına hazırlıyor, yemeğini oturduğu yerde yine kendileriyle bir arada yemesine imkan veriyordu. Evde misafir olmasa bile torunları ve çocukları onu odasında yalnız bırakmıyor, işlerini sohbetlerini hep onun yanında sürdürüyorlardı. </p>
			<p class="a_Paragraf">Kutbeddin Bey 1987’de, Hasbi Bey 1989’da Hocaefendi’nin tavsiyesiyle ailelerini alıp İzmir’e taşındılar. Refia Hanım’ın iki gelini daha olmuştu İzmir’de fakat o çok alıştığı için Mesih Bey’in eşi Hatice Hanım’ın yanında olmayı tercih ediyordu. Hatice Hanım da hayatını tamamen Refia Hanım’a adamış gibiydi. Çocuklarından daha özenerek bakımıyla ilgileniyor, hizmetine koşuyordu. Nişanlılık dönemiyle beraber vefatına kadar 24 sene, kısa dönemli ayrılıkların haricinde hep bir arada yaşamışlardı. Refia Hanım’ın olmadığı bir hayat tasavvuru yoktu. Özellikle yatağından kendi başına kalkamadığı son aylarında her an yanı başındaydı. Fakat bu sadece sorumluluk duygusuyla yapılan bir hizmet değil, tamamen gönlünden gele gele, severek, özenerek, mutlulukla sürdürdüğü bir hayat tarzıydı. Hatice Hanım kayınvalidesine nasıl hizmet ettiğini şöyle anlatıyor:</p>
			<p class="alinti_E">Allah heves verdi bana. Yapıyordum. Kendi başına yıkanamazdı, hali yoktu, çok zor gelirdi. 5 çocuğum var. Onların banyolarını yaptırdığım gün belim ağrır, halsiz olurdum, ama annemi sabah banyo yaptırayım diye akşamdan niyetlenince sabah dinç kalkardım. Bazen Mesih Beyle akşamdan konuşur ikna ederdik. Keyifle yaptırırdım banyosunu. Bembeyaz saçlarını tarardım. Nasıl güzel günlerdi o günler! En güzel günlerdi.</p>
			<p class="a_Paragraf">Hatice Hanım, çok zaruri bir durum olmadıktan sonra kayınvalidesini yalnız bırakıp evden bir yere ayrılmıyordu. Kendi kızlarına bile güvenip emanet edemiyor, her anında yanında olmaya çalışıyordu. Fakat bir gün Refia Hanım yeni doğum yapan torunlarından birinin yanına bebek görmeye gitmelerini istedi. Kendi yanına da oğlu Hasbi Bey’i çağırdı. İkisi evde otururken Hocaefendi çıkageldi. Annesine sağlığının nasıl olduğunu, bakımından memnun olup olmadığını sordu. Aldığı cevap üzerine çok duygulanmıştı: “Hoca, gelin bana öyle bakıyor ki, annem gibi bakıyor, annem gibi.” Bunun üzerine “Madem annen gibi bakıyor, hadi onun için dua edelim” dedi Hocaefendi. Üçü beraber ellerini açıp gelinleri Hatice Hanım’a hayır duada bulundular. Ziyaretten dönen Hatice Hanım’a bu güzel haberi Hasbi Bey verdi. Bu müjde Hatice Hanım için yaşadığı bütün sıkıntıları unutturacak kadar güzeldi. Çünkü o da kayınvalidesini gönülden seviyor, hizmetini gönlünden gelerek yapıyor ve ondan ayrı duramıyordu. Yaşadığı yorucu hayattan hiçbir şikayeti yoktu. </p>
			<p class="a_Paragraf">Sürekli misafirin girip çıktığı evin bütün sorumluluğu Hatice Hanım’ın üzerindeydi. Onun da küçük çocukları vardı ve her işe koşturmakta zorlanıyordu. Gelininin halini gören, bilen Refia Hanım, bazen samimi görüştüğü hanımların da kendisiyle ilgili işleri yapmalarına izin veriyordu. Onlardan biri de Muteber Hanım’dı. Bazen gelip bir hafta kadar kalan Muteber Hanım’ın kendisine böylesine hürmet ettiğini bir gün Hocaefendi’ye de anlattı Refia Hanım. “Öyleyse ben ona bacım diyeyim bundan sonra.” dedi ve onun için dua etti Hocaefendi. </p>
			<p class="Baslik_2" id="_idParaDest-117">“Sen de mi?”</p>
			<p class="a_Paragraf">Refia Hanım’ın şekerinin yükselmemesi için yediğine içtiğine çok dikkat etmesi gerekiyordu. Hatice Hanım, kayınvalidesinin yemeklerini doktorların verdiği diyet listesine göre yapıyordu. Fakat Refia Hanım ailedeki herkes gibi tatlıları, hamur işlerini çok seviyordu. Evde herkes diyet yapmadığı ve yemekler bir arada yendiği için de çok sevdiği yemeklerden uzak durması zor oluyordu. Bayramlarda kendisi tatlı yiyemiyor fakat misafirlerine yemeleri için ısrar ediyordu. Gün boyu gelen misafirlerine çayla beraber en az iki üç çeşit ikram çıkaran Hatice Hanım, ona da diyetine uygun şeyler hazırlıyordu. Yasaklı yiyecekler arasında ekmek de vardı ve bu Refia Hanım’ın çok zoruna gidiyordu. Annesini ziyaret ettiği bir günü Salih Bey şöyle anlatıyor: </p>
			<p class="alinti_E">Anamın yanına girmeden önce yengeme “Hakkını helal et şimdi senin aleyhinde konuşacağım.” dedim. Yanına girdim, baktım yemek yiyor, sofrasında kuş sütü eksik, etinden böreğine kadar azar azar her şeyi koymuş gelini ama ekmek yok. “Bana ekmek vermiyorlar.” diye şikayet etti. “Ekmek pahalı da ondan vermiyorlar.” dedim. Durdu o zaman, bir şey demedi ama gelini şikayet edip biraz rahatladı. Ertesi gün “Yahu bu ekmek etten de mi pahalı, et veriyorlar ekmek vermiyorlar.” demişti. </p>
			<p class="a_Paragraf">Bazen Hocaefendi’ye de naz makamında şikayet ediyordu “Kendileri yiyor bana vermiyorlar.” diye. Hocaefendi annesinin sağlığı ile ona olan sevgisi arasında kalıyor; onu üzmeden gönlünü hoş tutmaya çalışıyordu. Bir keresinde yine gelinini şikayet eden annesine “Gelin haklı ana.” deyince Refia Hanım “Sen de mi?” der gibi yüzüne bakmış, artık bir şey dememişti. Annesinin o bakışını hiç unutmayacaktı Hocaefendi, ve ‘haksız olduğu durumda bile onun tarafında mı olmalıydım acaba’ diye kendini sorgulayacaktı. </p>
			<p class="a_Paragraf">Şeker hastalarına iyi geleceğini öğrendiği her şeyi, diyete uygun yiyecekleri annesine gönderiyor, onu biraz olsun rahatlatmayı arzu ediyordu. Tedavinin tesirli olması için Refia Hanım’ın kilo da vermesi zaruri idi. Ancak yaşlı, hareketi iyice kısıtlanmış bir insanın sadece az yiyerek bunu başarması çok zordu. Hocaefendi, İstanbul’da o zamanlar çok yeni olan vücudu terletip kasları hareket ettirerek zayıflamaya yardımcı bir cihaz alıp annesine göndermişti. Kendisi de şeker hastalığına maruz kaldığı için annesine neyin iyi geleceğini çok iyi biliyor, ona göre annesine bakanları yönlendiriyordu. Sürekli yanında olamasa bile kardeşlerinden düzenli haber alıyordu. </p>
			<p class="a_Paragraf">Refia Hanım, rahatsızlığının iyice ilerlediği, gözlerinin artık görmediği son zamanlara kadar elinden örgüsünü bırakmamıştı. Ancak, artık ağır örgüler yapamıyor, daha çok el bezi çorap gibi küçük parçalar dokuyor ve bunların hepsini dağıtıyordu. Özellikle yetimleri, dul hanımları gözetiyordu. Bir keresinde Hocaefendi bir çift yün çorap istemişti. Refia Hanım sadece kendi evladına çorap örmekle yetinmemiş, onlarca çift örüp Hocaefendi’ye göndermişti, talebelere dağıtsın diye. </p>
			<p class="a_Paragraf">Yine torunu Sümeyra’nın yeni doğan bebeğine yeleğiyle patiğiyle on parçalık bir takım örmüştü. Ördüğü kıyafetleri kurdelelerle süslemiş, zeytin çekirdeğinden düğmeler yapmıştı. Fakat hasta olduğu için ölçüleri tam denk getirememiş, kiminin kolu uzun kiminin paçası kısa kalmıştı. Fakat o halinde bile, kendini bırakmaması, sevdikleri için bir şeyler yapma çabası çok önemliydi. O hiçbir zaman kendisi için yaşamamıştı. Mesih Bey’e ördüğü fanilayı Hatice Hanım’a verirken “Önce Mesihe giyindir sonra yıka. Her ilmeğine bir ihlas okumuşam salavat çekmişem.” diyordu. Onun dediği gibi yapan Hatice Hanım daha sonraları giydirmeye kıyamadı, eskimesin hatıra kalsın diye muhafaza etti. En son hastalanmadan önce Kutbeddin Bey için bir içlik örüyordu. Ziyaretine gelen Melahat Hanım’a nasıl yıkayacağını anlatırken şunları söyledi: “Bu kazakları üç tane ördüm ikisini o giysin, biri de senin. Sen de hasta olma oğluma iyi bakasın. Eskidiği zaman yenisini örersen 60 çift ön 60 çift arka yapacaksın, kimseye de sorma, bir yere yaz unutma. İlk yıkarken sakın ola makineye koyma. İlk suyunu leğende al, çiçeklerin dibine dök. Ben onları dokurken her ilmeğine salatü selam okudum, hiçbir ilmeğini boş örmedim.” Melahat Hanım da vefatından sonra eşine giydirmeye kıyamadığı bu içlikleri hatıra olarak saklayacaktı. </p>
			<p class="Baslik_2" id="_idParaDest-118">“Bugün cevşenimi okuyamadım.”</p>
			<p class="a_Paragraf">1993’te bir bahar sabahı, Mart ayının sonları olmalıydı, gecesini yine ibadet, tesbih, dua ile geçiren Refia Hanım sabah namazından sonra bir müddet dinlenmeye çekilmişti. Uyandığı zaman her zamanki gibi cevşenini eline alıp okumak istedi fakat harfleri seçip okuyamıyordu. Yüksek şeker gözlerine tesir etmiş, görme kabiliyeti giderek azalmıştı. Hemen gelini Hatice Hanım’a seslendi “Bugün cevşenimi okuyamadım.” dedi. Çok üzgündü. Her zamanki gibi yanında bir örgü işi vardı. Hatice Hanım “Bu beyaz iş gözlerini yordu. Dinlenerek yapsan daha iyi olurdu.” deyince “Aman yok, bu bitsin, yarım kalmasın.” diyordu. Fakat Hatice Hanım “Söz veriyorum, ben bitireceğim.” diyerek örgüsünü kaldırdı. Yazı okuyamıyor fakat etrafındaki insanları seçebiliyordu. Kalkıp ihtiyacına gidebiliyor, abdest alıp oturduğu yerden namazını kılıyor, yemeğini yiyebiliyordu. Mesih Bey o gün bütün kardeşlerini arayıp annesinin rahatsızlandığını haber verdi. </p>
			<p class="a_Paragraf">Ertesi gün yine okuyamadı cevşenini. Böylelikle günden güne görme kabiliyeti azaldı. Gün içinde farkında olmadan uyumaya başladı. Hareketleri de iyice yavaşlamıştı, artık yemeğini de yiyemiyordu. Ne tabağı bulabiliyor, ne kaşığı ağzına götürebiliyordu. Hatice Hanım yediriyordu yemeğini. Bir keresinde Hatice Hanım lavaboya götürmüştü. Geri getirirken yürüyemedi Refia Hanım, düşmemek için gelinine dayandı. Hatice Hanım, zor da olsa onu tutmuş, düşmesini önlemişti. O zaman “Sen benim elimden tuttun Resulullah da senin elinden tutsun.” diye dua etti. Bu son kalkışıydı. 20 gün içinde hastalığı iyice ilerleyecek ve sonunda bilincini kaybedecekti. </p>
			<p class="a_Paragraf">Refia Hanım, gözleri az görmeye başladığı zaman Hocaefendi’yi sormuş, “Haber verin gelsin, gözlerim kapanırsa belki bir daha göremem.” demişti. Hocaefendi ise o sıralarda İstanbul’daydı. Annesinin rahatsızlandığını haber alınca kendisi hemen gelememiş, uzman doktorları eve yönlendirip muayene etmelerini istemişti. Muayene sonrası hemen hastaneye kaldıran doktorlar, İzmir Şifa Hastanesi’nde yapılan tetkiklerde beyin kanaması geçirdiğini tespit ettiler; artık yapılacak bir şeyin olmadığını söylüyorlardı. Bilinci kapalı yatan Refia Hanım, hastanede ziyaretine gelen Hocaefendi’nin sesini duyunca kendine geldi ve gözlerini bir an açıp baktı etrafına. “Hoca mı geldi?” diye sordu. Evet dediler, fakat hemen yanında olmasına rağmen onu tanımıyordu. “Hoca iftar etti mi?” diye tekrar sordu. Sonra “bana dua etsin” dedi. O halinde bile evlattan öte sevdiği, hürmet ettiği Hocaefendi’nin duasında teselli bulacağına işaret ediyordu. “Dadaşım nerde?” diye sordu bir de. 18 sene önce vefat eden Ağabeyi Abdürrezzak Efendi’yi soruyordu. Sonra yine yattı, gözlerini kapatıp kendi alemine daldı. </p>
			<p class="a_Paragraf">Hocaefendi, her zaman ayakta gördüğü muhterem annesinin o halini görünce çok üzülmüştü. Bunu kendisi de “Annemin bu kadar ağırlaştığını tahmin etmiyordum.” diyerek anlatmıştı. Hastanede yapılan tetkiklerde rahatsızlığının iyice ilerlediği, artık yapacak bir şey kalmadığı görülmüştü. Dönüşü yoktu. “Hastanede kalmasın madem, evimizde bakalım anamızı.” diye düşünen evlatları evin salonunu bir hastane odasına çevirdiler. Hastane yatağı ve gerekli bütün cihazlar getirildi. Sabah akşam gelip bakımını yapan, ilaçlarını veren bir de hemşire tutuldu. Çünkü bu artık Hatice Hanım’ın yapabileceği bir tedavi değildi. Fakat yine de hemşireden serum değiştirmeyi öğrenen Hatice Hanım, gece boyu Refia Hanım’ın başında duruyor, gerektiğinde öğrendiği gibi ihtiyaçlarını karşılıyordu. Annelerinin rahatsızlandığını duyan Nurhayat ve Fazilet hanımlar da gelmiş, yanında duruyorlardı fakat Hatice Hanım yine de ‘ya bir şey olursa, serumu çıkarsa vb.’ endişeler yüzünden odasına gidip uyumaya cesaret edemiyordu. Gündüz de evin telaşıyla meşgul olan Hatice Hanım, günde yarım saati bulmayan hafif dalgınlık uykularıyla ayakta duruyordu. </p>
			<p class="a_Paragraf">Hocaefendi annesini kardeşlerine emanet edip İstanbul’a dönmek zorunda kalmıştı. Çünkü Refia Hanım’ın bu halinin ne kadar süreceği bilinemiyordu. Hocaefendi, yine ‘hizmet’ demiş, vazifeye koşmuştu. Fakat aklı ve kalbi ile her an kıymetli validesinin yanındaydı. O sıralarda verdiği vaazlarda ve yaptığı sohbetlerde mutlaka annesini anıyor, hitap ettiği cemaatten onun sağlığına kavuşması için dua istiyordu. 13 Haziran 1993’te bir konuşmasının ardından cemaate hürmetlerini ve saygılarını ifade ettikten sonra şöyle diyordu: “Çok dua edin. Ümmeti Muhammed’e dua edin. Bir de benim üzerimde çok hakkı olan, şu günlerde çocuklaşmış bir hasta validem var. Onun için de dua beklentilerimi size arz eder, Allah’a ısmarladık derim…” 22 Haziran 1993 tarihindeki konuşmasında ise “Ben 55 yaşımdayım. Hala annem beni dizlerinin dibinde bir çocuk gibi görür. Şu hastalığında bile üç kelime konuşuyorsa şayet ‘gelsin burada otursun, hala niye gelmedi, hala niye gidiyor’ der. Bütün anneler böyledir.” diyerek annesinin kendisine düşkünlüğünü anlatıyordu. </p>
			<p class="Baslik_2" id="_idParaDest-119">Kur’an, namaz, misafir</p>
			<p class="a_Paragraf">İzmir’de ise hüzünlü bekleyiş sürüyordu. Evdeki herkes sırayla Refia Hanım’ın başucunda oturup hafif sesle Kur’an okuyordu. Bazı geceler uykusunda kalkıp oturuyor, bildiği bütün sahabelerin isimlerini sayıyor, her bir ismin ardından ‘huzuruna geldim’ diyordu. Ardından sağ elinin şehadet parmağını kaldırıyor, şehadet getirip yatıyor, uyumaya devam ediyordu. Bazen de kendi kendine sayıklar gibi konuşuyordu: “Misafirlere bakın, Kur’an okuyun, namazlarınızı kıldınız mı?” Bu üç cümle onun hayatının özeti gibiydi. Ömrü boyunca namazını hiç ihmal etmemiş, Kur’an’dan ayrılmamış ve misafirsiz durmamıştı. Bilinci kapalı yattığı şu halinde söyleyebildiği şeyler de bunlardan ibaretti. Bazen de yine yatağına oturup gözlerini açıyor fakat etrafındaki kimseyi görmeden Rahman, Yasin ve başka surelerden ayetler okuyor, sonra yine gözünü yumup bir şey olmamış gibi yatıyordu. </p>
			<p class="a_Paragraf">Bu arada sağlığında sık görüştüğü, sevdiği hanımlar ziyaretine gelmeye devam ediyordu. Konuşamasalar bile başında durup Kur’an, cevşen okuyarak, dua ederek onunla hemhal olmaya çalışıyorlardı. Bir cuma günü ziyaretçilerden bir hanım tam cuma namazı saatinde ziyaretine gelmişti. Kimseyi tanımadığını, konuşmadığını gördüğü halde çok sevdiği için kendisini tanıyacağını düşünmüş, gözü kapalı yatan Refia Hanım’ı ısrarla sarsıyor “Beni tanıdın mı, bak ben geldim.” diyordu. Orada bulunanlar bile bu manzaradan rahatsız olmuştu. Nihayet Refia Hanım gözlerini hafifçe aralayıp muhatabının yüzüne baktıktan sonra besmele çekip Cuma suresini okumaya başladı. Bitirince tekrar gözlerini yumup sessiz sakin haline döndü. Demek ki dünya kelamı tamamen bitmiş, dilinde ömrünü verdiği Kur’an’dan başka bir şey kalmamıştı. </p>
			<p class="a_Paragraf">Onun günden güne bu alemden uzaklaştığını en iyi Hatice Hanım fark ediyor, ulaşabildiği herkesi gelip sağken görmeleri için çağırıyordu. İstanbul’da evli olan kızı Hümeyra Hanım, babaannesini son ziyaretini şöyle anlatıyor: </p>
			<p class="alinti_E">Annem bizi çağırıyordu ama ben onun bu kadar ciddi hasta olduğunu algılayamamıştım. O her zaman ayakta, dimdik duran bir insandı. En fazla biraz hastalanmış olacağını sanıyordum. Onsuz yaşamayı düşünemiyordum. Yanına gittiğimizde yatakta oturuyordu. Sırtına yastıklar dayamışlardı. Zayıflamıştı. Konuşamıyordu. Değişik biriydi sanki. Geleni çok fark edemiyordu ama annem karşısına oturduğu zaman onu fark ediyor “Hatice sen oturma, git misafirleri yedir.” diyordu; çünkü onun için misafir çok önemliydi. Dili başka bir şeye dönmüyor ama misafire dönüyordu. Yasin okuyordum o da dinliyordu. ‘selamun kavlen min rabbin rahim’e geldiğim zaman oradan itibaren benimle birlikte yedi ayet okudu. Dili Kur’an’a dönüyordu. Arada bir karşısına oturduğum zaman “oturmayın, namaz kılın” diyordu.</p>
			<p class="a_Paragraf">Dönemin Cumhurbaşkanı Turgut Özal 17 Nisan 1993’te vefat ettiğinde Refia Hanım, kısa süre sonra kendisi de hastalanınca hatimini bitiremedi. Vefatından iki gün önce kendine geldiği bir an vasiyet etti evlatlarına “Özal’a hatim başlamışım, onu bitirin.” </p>
			<p class="Baslik_2" id="_idParaDest-120">“Gelin yanımda oturun, zaten gideceğim.”</p>
			<p class="a_Paragraf">Refia Hanım’ın durumunun iyice ağırlaştığı günlerde ailesinden ve sevenlerinden bazı kişilerin gördüğü rüyalar aslında yolculuğun yaklaştığının da habercisiydi. Erzurum’da yaşayan Sülale Hanım (görümcesi Dürdane Hanım’ın kızı) şöyle bir rüya görmüştü: </p>
			<p class="alinti_E">Evinde odasında çeyizini seriyordu. Yeşilli sarılı işlenmiş örtüleri vardı. “Büyükabla ne yapıyorsun” diye sordum. “Çeyizimi seriyorum, gel yardım et.” dedi. Sabah uyanınca hemen annemi aradım. Rüyamı anlattım. Ağladı annem. Ablam hasta, dedi. Bundan iki gün sonra büyük ablamın vefat ettiğini duydum.</p>
			<p class="a_Paragraf">Yine o günlerde Turgutlu’nun Akçapınar Köyü’nden Fatma Hanım şu rüyayı gördü:</p>
			<p class="alinti_E">Rüyamda çok büyük bir kalabalık cevşen okuyordu. Hizmetten tanıdığım herkes oradaydı. Hatta yıllar önce vefat etmiş olan Mehmet Özyurt hocamız bile oradaydı. Hacı Kemal (Erimez) Bey ile kızı da aramızdaydı. O kalabalığa niçin toplandıklarını sordum. “Hocaanne gelin gelecek, onu bekliyoruz.” dediler. Hocaanne’nin çok hasta olduğunu biliyordum. Bundan birkaç gün sonra da vefat haberini aldık. </p>
			<p class="a_Paragraf">İskilip’te oturan torunu Emine Hanım o sıralarda yeni doğum yapmış, bu yüzden babaannesini ziyarete gelememişti. Bir gün rüyasında babaannesinin kendisine şöyle dediğini gördü: “Gelin yanımda oturun, zaten gideceğim.” Refia Hanım, sağlığında yalnız oturmayı sevmez, herkesi etrafında görmek isterdi. Küçük oğlu Kutbeddin Bey ise rüyasında babası Ramiz Hoca’yı görmüştü. “Ceketim kaldı, almaya geldim.” demişti Ramiz Hoca. Cenazeden sonra bu rüyayı öğrenen Hocaefendi şöyle tabir etmiştir: “Erkek kadının kadın erkeğin sütresidir. Babam annemi almaya gelmişti.” </p>
			<p class="Baslik_2" id="_idParaDest-121">Veda vakti</p>
			<p class="a_Paragraf">Refia Hanım, 28 Haziran 1993 pazartesi günü sabahı, yatağa düştükten yaklaşık üç ay sonra bir sabah namazı vakti ruhunu teslim etti. Onun ruhunun ufkuna yürüdüğünü ilk fark eden başucunda bekleyen gelini Hatice Hanım’dı. Uykusunda, kimseye duyurmadan bu fani alemden baki aleme geçivermişti. Zaten herkesin namaz için ayakta olduğu bir vakitti. Evde bulunan oğulları, gelinleri, torunları, kızları, hemen başına toplandı. Gözyaşları inlemelere karışıyor, salavatlar dualarla birleşiyordu. Artık onun için dua etmekten başka yapılacak bir şey yoktu. İlk sarsıntı halinin sonrasında herkes eline bir Kur’an-ı Kerim almış, ‘ana’ları için hatim okumaya başlamıştı. </p>
			<p class="a_Paragraf">Sonra uzak yakın herkese haber edildi. İstanbul’da olan Hocaefendi salı günü gelmişti İzmir’e. Erzurum’dan, İstanbul’dan ne kadar evlat, torun, akraba varsa İzmir’e akın ediyordu. Erzurum’dan gelecek olan akrabaları için bir otobüs tutulmuştu. </p>
			<p class="Baslik_2" id="_idParaDest-122">“Beni gelin gibi gönderdin.”</p>
			<p class="a_Paragraf">Cenaze hazırlıkları yapılırken ilk sorulan nereye defnedileceği konusuydu. Ailenin bir kısmı Korucuk’ta eşinin yanına aile mezarlığına defnedilmesini istiyordu fakat aile fertleri İzmir ve İstanbul başta olmak üzere farklı şehirlere dağılmıştı ve İzmir Erzurum’a göre ziyaret için daha kolay ulaşılabilir bir yerdi. Hocaefendi de İzmir’de defnedilmesi yönünde kanaat bildirince herkes buna uydu. Cenaze Çarşamba günü kaldırılacak ve bu süre zarfında evde muhafaza edilecekti. </p>
			<p class="a_Paragraf">Cenazeyi kimin yıkayacağını düşünürken İzmirlilerin Fatma bacı olarak tanıyıp sevdiği, hizmet ehli hanımlardan Fatma Örs’e sorulmasına karar verildi. “Yıkayacak birini arıyoruz, siz kimi önerirsiniz?” diye telefonda sorulunca Fatma Hanım hiç düşünmeden “Ben yıkarım” dedi. Daha önce tek başına hiç cenaze yıkamamıştı ama bir cenazenin yıkanmasında başında durmuş, nasıl yapılacağını öğrenmişti. Refia Hanım’ın hastalığının ağırlaştığını duyduktan sonra da içinden ‘Hocaanneye emri Hak vaki olduğu zaman sağ olur duyarsam ben yıkayacağım’ diye niyetlenmişti fakat bundan kimseye bahsetmiş değildi. O gün ailenin Fatma bacıyı araması samimi niyetinin Hak katında karşılık bulduğunun ispatıydı. </p>
			<p class="a_Paragraf">Fakat Fatma Hanım, bu işi tek başına yapamayacağını düşünerek cenaze yıkamada titizliğiyle tanınan Neslihan Hanım’ı da yanına almaya karar verdi. Beraber Bozyaka’daki eve gittiler. Evin banyosu tamamen boşaltılarak cenaze yıkanabilecek hale getirilmişti. Cenaze yıkarken üç kişinin bulunması sünnet olduğu için Sülbiye Hanım da çağrılmıştı. Cenazeyi yavaş yavaş bütün rükünlerini hakkıyla yerine getirmeye gayret ederek yıkamaya özen gösterdiler. Bir taraftan da dualar okuyorlardı. Ellerine ayaklarına kına sürüp, çörek otu, kafur serperek kefenlediler. Cenaze yıkanırken çok hassas hareket etmişlerdi ama Fatma Hanım’ın zihninde yine de bir tereddüt vardı. “Acaba iyi yıkadık mı, Hocaanne memnun kaldı mı?” diye düşünüyordu. Sonraki günlerde rüyasında Refia Hanım’ı gördü. Şöyle diyordu kendisine “Fatma, hani bir kız nasıl gelin edilirse, sen beni öyle gelin gibi gönderdin.” dedi. Bu rüya Fatma Hanım’ın kalbini ferahlatmış, hizmetinin kabulünden dolayı şükürler etmişti. </p>
			<p class="a_Paragraf">Cenaze ile ilgili işler tamam olunca yıkayan hanımlar dışarı çıktı ve Hocaefendi annesinin yanına girdi. Orada tek başına dualar ederek vedalaştı muhterem validesiyle. Bu ne kadar süreceği bilinmeyen ancak biteceği kesin olan geçici bir ayrılıktı. Fakat hicranı pek yamandı. Hocaefendi dışarı çıktığında çok sarsılmış, ayakta duramayacak kadar üzgün görünüyordu. O gün yanında bulunanlara “İşte şimdi dünyam başıma yıkıldı, ben yetim kaldım.” diyordu. </p>
			<p class="a_Paragraf">Daha sonra cenazenin odaya getirilmesini isteyen Hocaefendi yüzünü çok az açarak isteyenlerin vedalaşmak için gelebileceğini söyledi. Kendisi de yakın bir yerde oturuyordu. Evde bulunan herkes sırayla gelip helalleşti ‘ana’ ile ‘hocaanne’ ile. Onun çok sevdiği, ‘seni kızım yerine koyuyorum’ deyip torunu Bahtinnuru da gelin verdiği Selver Hanım yanaklarından son kez öpüp vedalaşırken “Hocaanne bizi kimlere bırakıp gidiyorsun.” diyerek ağlıyordu. Onun bu sözlerini duyan Hocaefendi de hıçkırıklara boğulmuştu. </p>
			<p class="a_Paragraf">İçin için ağlayan, sessiz gözyaşları döken onlarca insan arasında sesini yükselten, ağıtlar yakan hiç kimse yoktu. Dudaklarını kanatıyor, acısını sinesine basıp sabrediyor ama saygısızlık yapmıyorlardı. Çünkü onlar böyle bir terbiye almıştı. Dillerde dualar, salavatlar, Yasin’ler, ellerde Kur’anlar cevşenler vardı. Bir ömür boyu elinden düşürmediği Kur’an’la yolcu ediliyordu Refia Hanım, ebedi aleme. Daha defnedilmeden onlarca hatim yol arkadaşı olmuştu. </p>
			<p class="a_Paragraf">Refia Hanım’ın cenazesi hanımların vedalaşmasının ardından gözyaşları arasında evden çıkarılıp cenaze namazı kılınmak üzere İzmir İlahiyat Fakültesi Camii’ne götürüldü. O zamana kadar İzmir’de görülmemiş bir kalabalık vardı. Cemaat caminin avlusundan sokaklara taşıyordu. Öğlen namazının ardından cenaze namazını Fethullah Gülen Hocaefendi yağmur gibi döktüğü gözyaşları eşliğinde kıldırdı. Cenaze namazından sonra bir konuşma yapan Bekir Yılmaz Hoca, Refia Hanım ile ilgili şunları söyledi: </p>
			<p class="alinti_E">Allah’ın takdiri böyle, ne yapalım. Bir kutup yıldızı daha bu âlemden kaydı gitti. Fakat geride dünyayı kucaklayacak ve sinesinde şefkatli bir ana titizliği ve hassasiyeti ile yön verebilecek saygıdeğer ve layık-ı hürmet bir evlat bıraktı. Allah (c.c) ona ve diğer kardeşlerine hayırlı ve hizmet dolu uzun ömürler versin. Öyle bir anne ki evladına karşı çok merhametli ve şefkatli fakat Rabbinin emirlerine karşı en edna bir fütur yok. Yani yatsı namazını kılmadan yatmak isteyen evladına karşı da “Eğer yatsı namazını kılmadan yatarsan sabahleyin cenazeni kaldırayım” diyecek kadar takvalı, hassas ve emanette emin bir ana. Daha binlerce fedakarlık ve hatıralar. Muhterem Müslümanlar büyük bir cem-i gafirle burada toplanmış bulunuyorsunuz. Buraya teşirf etmeniz validemiz hakkında hüsnü şehadet ettiğinizi bariz bir şekilde göstermektedir. Bu hüsnü şehadetinizi Allah huzurunda da ikrar eder misiniz? Rabbimiz valide-i muhterememizi engin rahmetine nail eylesin. Yakini tam, imanı kamil, ihlası etemm lütfeylesin. Dünya ve ahrete müteallik olan haklarınızı lütfen helal ediniz. </p>
			<p class="a_Paragraf">Aynı kalabalık kabristana kadar cenazeyi takip etti. Refia Hanım binlerce kişinin duaları, tekbirleri eşliğinde Karşıyaka Örnekköy mezarlığında toprağa verildi. Kabristandan sonra aile üyeleri evde bir araya geldiğinde, Hocaefendi yarım saat kadar süren bir konuşma yaptı. </p>
			<p class="Baslik_2" id="_idParaDest-123">Ev boşaldı birden bire</p>
			<p class="a_Paragraf">Refia Hanım’ın aralarından ayrılmasından sonra evin bomboş kaldığını ifade eden Hatice Hanım, o dönemdeki hislerini şöyle anlatıyor: “Cenazeden sonra herkes yavaş yavaş evlerine çekildi. İstanbul’dan Erzurum’dan gelenler döndü. İlk haftadan sonra gelen giden de azaldı. Evin içinde Afra ile ben kaldık. Altı ay ağladık o evde biz. Annemin odasına ikimiz de gidemiyorduk. Onun vefatından sonra hep mutfakta, salonda oturduk. Hiç gözümün önünden gitmedi.” Uzaklardan gelenler çekilse de İzmir’de yaşayan akraba ve dostlar Hatice Hanım’ı ve Mesih Bey’i yalnız bırakmama gayretindeydiler. Evlenip İzmir’e yerleşen Mazhar Bey ‘annemiz gibiydi’ dediği Hatice Hanım’ı yine her hafta ziyaret ediyordu. Aynı şekilde Fethullah Gülen Hocaefendi de, annesinin sağlığındaki kadar olmasa bile İzmir’e geldikçe mutlaka kardeşinin evine ziyarete gidiyordu. Onun geldiği zamanlar diğer kardeşlere de haber veriliyor, ailece bir araya geliyorlardı. </p>
			<p class="a_Paragraf">Vefatından sonra Refia Hanım’ın eşyalarını dağıtmaya kimsenin eli varmıyordu. Sanki bir gün çıkıp gelecekmiş gibi odasında her şeyi olduğu gibi dursun isteniyordu ama bu mümkün değildi. Gelinleri, kızları ve torunları küçük birer eşyasını hatıra olarak sakladı. Kimisi yün eğirdiği iğ’i, kimisi yelpazesini, ördüğü el bezlerini, şalını, hırkasını, tığını, atkısını aldı. Yıllarca okunmaktan iyice yıpranmış Kur’an’ı ve cevşeniyle beraber bazı kıyafetleri ise aile müzesine kaldırıldı. Kullanılabilecek diğer eşyaları ise hayrına sadaka niyetine onun sevdiği gibi ehli iman, ehli namaz yoksul hanımlara infak edildi. </p>
			<p class="a_Paragraf">Eşyalarının arasından, oğullarının verdiği harçlıklardan biriktirdiği bir miktar para da çıktı. Bir kişinin hac parası kadar vardı. İhtimal, kendisi gidemese bile masrafını verip kendi yerine bir vekil göndermeyi planlıyordu. Hocaefendi’nin önerisiyle bu para öncelikle akrabalardan olmak üzere fakirlere dağıtıldı. </p>
			<p class="Baslik_2" id="_idParaDest-124">Hatice Hanım’ın rüyası ‘Di beni yerime koy’ </p>
			<p class="a_Paragraf">Refia Hanım’ın vefatından sonra çok üzülen Hatice Hanım, gündüz hatıralarında gece rüyalarında onunla yaşamaya devam ediyordu. Fakat rüyasında hep hasta haliyle görüyordu onu. Alem-i bekaya göçüşünün üzerinden altı ay kadar geçmiş yine aynı hali devam ediyordu. Bir gece yatsı namazından sonra hem ağladı hem dua etti Hatice Hanım: “Allah’ım gerçek hali neyse bana onu göster. İçim rahatlasın.” Sabah namazı vakti gördüğü rüyayı kendisinden dinleyelim: </p>
			<p class="alinti_E">Rüyamda annem bizim evde Afra’nın çeyiz sandığının içindeymiş. Afra diyor ki “Anne ne olur gel anamı çıkar bi ziyaret edelim.” “Yok abdest almam lazım.” diyorum. Güzelce abdestimi alıyorum. Afra “Hadi çıkar.” deyince bu sefer “Namaz kılmam lazım.” diyorum. Namaz da kılıyorum. Yine Afra yalvarıyor, “Tesbihatımı yapmam lazım.” diyorum. Tesbihatı da yaptıktan sonra gidiyoruz sandığı açıyoruz. Sakalı şerif nasıl ipekler içindedir, kat kat açılır. Aynen öyle sandıktan büyük bir bohça getirdim, odanın ortasına koydum. Bohçayı kat kat açıyorum bir taraftan da Haşir suresinin son ayetlerini ‘la yestevi’den başlayarak okuyorum. Öyle güzel bir seda ile okuyorum ki, bir taraftan da “Bende böyle bir ses yoktu nasıl böyle bir sesim oldu.” diyorum. Son kat örtüyü korkarak açıyorum, annemi ne halde göreceğimi bilmiyorum. Açıp bakıyorum, yüzü ay gibi parlıyor. Ondan yansıyan ışık yüzüme vuruyor. Anneme sarıldım sımsıkı “Ben sana kurban olayım ben sana kurban olayım.” diyerek. Sonra onu kaldırdım, anne seni bir lavaboya götüreyim dedim, getirdim. Sonra, annem vefat etmişti onun bu ihtiyacı yoktur artık, diye aklıma geldi. “Di beni yerime koy.” dedi aynen böyle. Bohçalayıp sarıp yerine koyacaktım uyandım. Ondan sonra daha hasta görmedim kafam da rahatladı. Ama hala çok sık görürüm rüyamda. Ne zaman bir sıkıntım, hastalığım olsa görürüm. Annem hayatta iken sıkıntım olduğunda, böbrek ağrılarım tuttuğunda kayınpederimi görürdüm rüyamda. Bana nasihat eder, teselli ederdi. Uyanınca kalbimin ferahladığını, ağrılarımın geçtiğini fark ederdim. Şimdi annemi görüyorum. Hep iyi, güzel kıyafetler içinde, bazen yanında Hocaefendi de oluyor, bazen bana hediye veriyorlar. Bütün bunlar Rabbimin bizi desteklemek için lütufları.</p>
			<p class="a_Paragraf">Vefatından sonra sevdikleri onu sık sık rüyalarında görüyorlardı. Kimisine hediyeler veriyor, kimisine gülümsüyordu. Fakat hep güzel rüyalardı bunlar. Bazen dua okurken görüyor, bunu o duayı çok okumak için bir işaret sayıyorlardı. </p>
			<p class="Baslik_2" id="_idParaDest-125">Hamile gelininin rüyası ‘Neden doktora gitmiyorsun?’</p>
			<p class="a_Paragraf">Hocaanne’nin vefatından sonra dördüncü bebeğine hamile olan gelini Melahat Hanım, onun rüyada yönlendirmesi ile büyük bir tehlikeden kurtuldu. Rüyayı ve ibretlik hikayesini kendisi şöyle anlatıyor:</p>
			<p class="alinti_E">Bebek karnımda yedi aylıktı. Hastaneye hiç gitmemiştim çünkü daha önceki hamileliklerimde de bunda da bir sıkıntı yaşamamıştım. Fakat bir gece rüyamda kayınvalidemi gördüm. Öyle bir kızdı ki bana. “Sen neden dikkat etmiyorsun, doktora neden gitmiyorsun. Bu çocuk ters, kordonu boynuna dolanmış.” diyordu. Gece hemen eşimi uyandırdım, rüyamı anlattım. Sabah doktora gittik. Muayenede doktor hanım boynuna kordon dolandığını tespit etti. Eşim onu duyunca tutuldu kaldı. Ben de doktora rüyamı anlattım. “Ben dün gece muayene oldum, sizden önce biri beni muayene etti, sizin söylediklerinizin aynısını söyledi. Onun üzerine size geldim.” dedim. İnanmadı bana. Özel istirahatlar verdi. Düzelmezse çocuğu alacağını söyledi. O gece bir rüya daha gördüm. Kayınvalidem rüyamda beni banyo yaptırdı. Karnımda da bir şeyler yaptı. Ertesi gün tekrar gittim doktora. Bebeğin düzeldiğini, her şeyin normale döndüğünü söyledi. Artık ikinci rüyamı anlatmadım ona.</p>
			<p class="Baslik_2" id="_idParaDest-126">Kalabalıklar içinde yalnız yaşadı</p>
			<p class="a_Paragraf">Babaannesinin kalabalıklar içinde yalnız bir hali de olduğunu ifade eden Hümeyra Hanım onu şöyle anlatıyor: </p>
			<p class="alinti_E">Evlatları, gelinleri, torunları, ailesi hep onun etrafındaydı. Hem herkesi çok seviyor hem de çok seviliyordu. Aileden olmayanlar bile ‘Hocaefendi’nin annesi diye çok seviyordu. Gelin gittiği yerde de, kayınvalidesi, kayınları, eltileri çok sevmişti onu. Hatta yaptığı işlerle, hizmetlerle bütün köy sevmişti. Ama o hem insanlarla beraber, hem yalnızdı. Aslında ömrü boyunca hep tek başınaydı. Çok sevseler de insanların, kendi evlatları dahil, onu anlayamadığını düşünüyorum. Bu dünyada değildi sanki. Bu alemden kopuk farklı biriydi. Mezarının başında yazıyor ya ‘bir garip gibi yaşadın…’ Aynen öyleydi. Bence o her yönüyle bir garip gibi yaşadı. Yaşanması zor bir hayatı yaşadı. Onu en çok anlayan kişi Hocaefendi’ydi belki, ama vefat ederken o bile yoktu yanında.</p>
			<p class="Baslik_2" id="_idParaDest-127">“Dualarının tasarrufu hala üzerimizde”</p>
			<p class="a_Paragraf">Babaannesinin vefatından sonra günlerce gözyaşı döken ve hâlâ her anışında gözleri dolan en sevdiği torunu Mazhar Gülen, onun dualarının siyanetini yıllar geçmesine rağmen üzerinde hissettiğini söylüyor. Mazhar Bey babaannesine olan duygularını şöyle anlatıyor: </p>
			<p class="alinti_E">Beni neden bu kadar sevdiğini bilmiyorum. o sevgiye layık olduğumu düşünmüyorum. Belki erkek çocuklarından ilk torunu olduğum içindir çünkü benden önce Nurhayat halamın oğulları olmuştu. Onun ve Hocaefendi’nin sevdiği bir ailenin kızıyla evlenmeme çok sevinmişti. Vefatından 11 ay önce evlenmiştik. Hep içimden geçiriyordum “Anam gelsin biraz da bizim evde kalsın. Ona biz bakalım, hizmet edelim.” diye. Ona da söyledik ama çok ısrarıma rağmen kalmayı kabul etmedi. Gündüz geliyor, akşama kadar durup dönüyordu. Yengeme bir vefa olarak mı düşündü, bırakıp gitti denmesin diye, biz genciz diye mi düşündü, bilemiyorum. Söylemezdi bunu. Vefat ettiği gün arabayla kaza yaptım. Sürekli ağlıyordum çünkü. Mesih amcama söyledim başka kimse bilmez. Bir şey almaya gidiyordum. Çok ağır bir kaza değildi ki, işimi yapabilmiştim. Babaannem imameydi bizim önümüzde. Evin büyüğü, söz keseni, fikri alınanı... Bir kontrol mekanizması idi. Çok fazla dua ederdi evlatlarına, torunlarına. “Tuttuğunuz altın olsun, anan baban nur içinde yatsın.” derdi. Vefatında aklıma ilk gelen şeylerden biri ‘dua direğimiz yıkıldı’ şeklindeydi. Ama yıkılmamış ben bunu sonra fark ettim. Tasarrufunun devam ettiğini düşünüyorum. Manevi kalkan devam ediyor. Bazen ufak bir iki sıkıntı olduğunda ‘kalkanın dışına mı çıktık, iyi değil miyiz artık?’ derim. Şimdi bakıyorum da 80 yaş aslında çok da ileri bir yaş değilmiş. Keşke biraz daha yaşasaydı, çocuklarımızı görseydi, diyorum bazen.</p>
			<p class="Baslik_2" id="_idParaDest-128">“Gözünün yaşarmadığını hatırlamam.”</p>
			<p class="a_Paragraf">Uzun yıllar Hocaefendi’nin en yakınında bulunan talebesi Barbaros Kocakurt, onun annesine hürmetine, ailesine bağlılığına ve yaşadığı hasrete de şahit olmuştur. “Hocaefendi’nin, annesini babasını anlatırken, hatıralarını paylaşırken gözünün yaşarmadığını hatırlamam.” diyen Barbaros Bey, şunları anlatıyor: </p>
			<p class="alinti_E">Benim annem Fatma Şehber hanımla Hocaanne iyi arkadaştılar. Muhabbetleri güzeldi. Hocaanneden sonra benim annem de vefat etti. Bir gün hocaefendi okuldaki odasında otururken “Keşke son dönemlerinde annenle beraber benim validemi buraya getirip biz baksaydık, yanımızda olsalardı. Hem birbirlerine arkadaşlık eder, hem burada kalırlardı.” dedi. Sohbetlerinde sık sık “Anne babaya öyle hizmet edilmeli ki, onlar bu dünyadan göçtüklerinde ‘keşke şunu da yapsaydım’ demeyecek şekilde elden gelen her şey yapılmalı.” diyordu. En çok sıkıntı yaşadığı ihtilal dönemi dahil tanıdığım süre içinde annesini hiç ihmal etmediğine ben şahidim. Mesela yazları annesi Erzurum’a gidince biz de ziyarete oraya giderdik. Bir keresinde yaz sıcağında gitmiştik, ramazandı, oruçluyduk. Hocaefendi şeker hastasıymış meğer, bilmiyordu. Yol üstünde bir nehir kıyısından geçerken “Ağzımı şu suya dayayıp içesim var.” demişti. Şekeri olduğu için daha çok zorlanıyordu fakat buna rağmen o kadar yolu gidip annesini ziyaret ediyor, hakkını gözetiyordu.</p>
			<p class="Baslik_2" id="_idParaDest-129">“Şimdi annem olsaydı…” </p>
			<p class="a_Paragraf">Fethullah Gülen Hocaefendi, annesinin vefatıyla çok sarsılmış, üzülmüş, gözyaşı dökmüştür. Hem ondan ayrılığın, hasretin acısını yaşamış, hem de son zamanlarında yanında olamamanın pişmanlığını duyarak üzülmüştür. İzmir’e her gelişinde kabrini mutlaka ziyaret ediyor, orada bulunduğu zamanlar da her cuma elini öpmeye gider gibi kabrinin başına gidiyordu. Hocaefendi 6 Aralık 1995’te yaptığı bir sohbette annesinin, Ramiz Hoca’nın ardından yaşadığı acıyı yiğitçe göğüslediğini anlattıktan sonra şunları söylemiştir: “Ben öyle göğüsleyememişimdir. Ne babamı ne de onu. Ona hala çok takılıyorum, gelip gelip takılıyorum burada namaz kılarken ederken. Sıkıştığım zaman böyle yetimliğimi hissediyorum. Artım benim annem yok diyorum. Eksik bir adamım, böyle sıkışınca gidiyordum ona dua ediyordum.” 20 Aralık 1994’teki konuşmasında ise “Her hafta gittiğimde mezarının başında kendimden geçmediğim hâlâ yoktur.” diyor.</p>
			<p class="a_Paragraf">Annesi vefat ettiğinde yanında olamadığı için vicdan azabı çektiğini ifade eden Hocaefendi, bu duygusunu ve annesine duyduğu özlemi dost sohbetlerinde ve vaazlarında şu ifadelerle paylaşmıştır: </p>
			<p class="alinti_E">Keşke hep başında dursaydım. Başına bir yastık koysaydım, yanında yatsaydım, yanında olsaydım. Çok rahatsızım vicdan azabı çekiyorum. İnsanın en mukaddes bir şeyi…(14 Eylül 1998)</p>
			<p class="alinti_E">Bundan sonra yatıp kalkıp yalvaracaksın. Çünkü iyilik adına başka bir şey yapılmıyor artık. Ben onu validemin mezarının başında hissediyorum. Geliyorum, diyorum. Elini öpemiyorum, başımı okşamıyorsun. Hep böyle ısrarla ille de yüzünü öpeceğim derdi, bunu da yapamıyorsun. Şimdi Allah’ım hiç ulaşamıyorum ben buna. Ne olur diyorum tek isteğim var. Makamını Firdevs eyle. Öyle ısrarla öyle zorlanarak. Böyle yani, tek arzum gibi, diyorum. Biraz o hissi insanın içinde mayalıyor. Maddeten başka bir şey yapamayınca bütünü ile oraya yöneliyorum. (24 Temmuz 1994)</p>
			<p class="alinti_E">…Erzurum’un içinde günde iki defa hem öğle vaazına giderken annemin elini öptüm, yüzüme gözüme sürdüm ayrıldım hem de ikindi vaazına giderken. Bugün de olsaydı o zambak gibi mübarek ellerini yüzüme gözüme sürerdim. Bir yere sohbete, konuşmaya giderken benim için bir güç kaynağı idi. Şimdi gelirken de mezarının başına gittim. Ana dedim, yine gidiyorum ama çok garibim. Evet, hissi bir şey ama öyle davrandım. (26 Nisan 1995)</p>
			<p class="alinti_E">Fakat ta ki onlar gittikten sonra insan mantığı daha değişik şekilleniyor. Mesela şöyle içime geliyor ki, şimdi annem olsa idi onu alsaydım, merdivenlerden aşağı indirseydim, bir daha çıkarsaydım, bir daha indirseydim onu. Daha ne kadar istiyorsun dese idim. (Şubat 1996)</p>
			<p class="alinti_E">Annemin benim arkadaşlarıma ayrı bir teveccühü vardı. “Seni ve arkadaşlarını günde birkaç defa duadan dûr etmeden yad ediyorum.” derdi. Her zaman arkadaşımız, diyeceğimiz bu daire içindeki herkesi, kardeş, dost, muhib herkesi dualarında yad ederdi. Gözü yaşlı çok rakikatül kalb biri idi. (17 Aralık 1996)</p>
			<p class="alinti_E">4 sene oldu annem vefat edeli. Hala aklıma gelince bazen özlüyorum, gece ne olur bir kez görsem diyorum. (16 Şubat 1997)</p>
			<p class="alinti_E">Hayatımda bir iki şeyden dolayı kendimi affetmiyorum. Ailemden sadece hizmet için ayrıldım. Ne maaş, ne izdivaç, ne çoluk çocuğum için, ne malım için… hizmet dedim. Annem babam buna belli ölçüde inanmışlardı. Beni öyle gönderdiği zaman vefat ederken yanında olamadım. İçimde bir ukdedir, kendimi hiç affetmiyorum… Geldim, bir hafta kaldım konferanslar bitti hemen gidecektim. Telefon ettiler, valide vefat etti. Yanında değildim. Bugün beş sene olmuş ama ben kendimi affetmiyorum. Yuh diyorum, sen hizmet dedin burada durdun, annen orada sahipsiz öldü. Kendimi hiç affetmiyorum. O affeder mi, affetmez mi? Ablam bir iki defa dedi, anneler büyük olur, şefkatli olurlar ama ben kendimi affedemiyorum. Kaldı ki nefsim adına değildi. </p>
			<p class="alinti_E">…Ben annemden hiç acı bir şey görmedim. Hep dua ederdi bana. Hatta bana bu kadar şey yapıyorsun derdim kendi içimden, Allah sevmeyebilir bunu… Alsaydım anne babamı ömür boyu omzumda gezdirseydim, kalbim taşır mı, soluklarım biter mi, zannediyorum yine haklarını verdim diyemezdim. (5 Kasım 1998)</p>
			<p class="alinti_E">Burada (Amerika’da) öyle çend defa aklıma geliyor, annem yaşasaydı şimdi, 80 yaşında vefat etti. 91 yaşında olacaktı. Elden ayaktan düşmüştü zaten. Fakat öyle de olsa, kaç defa şu binadan çıkarken hep diyorum, keşke hayatta olsaydı. Ben sırtıma alsaydım onu, çıkarsaydım böyle getirseydim, yatakta yatırsaydım, elini öpseydim, böyle o da bana deseydi ki, “Oğlum Allah seni cennette firdevste sevindirsin.” deseydi. Babamı da öyle yapsaydım diyorum. Bunlar içimdeki ukdeler. </p>
			<p class="alinti_E">…Ama bir de çileliydi. Ben orada rahat edeceğini düşünürüm. Çileli bir hayat yaşamıştı. İster bizim verdiğimiz sıkıntılar ister ayrılıklar hasretler hicranlar. Benim ayrılığıma ne kadar kendini sıktığını bilirim, delirirdi bazen, bütün bunlar çileli bir hayattı. Elimden gelseydi, vaktim de olsaydı, umum anneler için Firdevsi gibi bir destan yazmak isterdim. (10 Şubat 2004)</p>
			<p class="alinti_E">Benim çok dua kaynaklarım vardır. Annem vefat ettiği zaman Kırkıncı Hoca bana dedi ki “Bir dua kaynağını daha kaybettin.” Hiç unutmam bu sözü… Ben zannediyorum annem benim için dünyevi uhrevi saadet dilekleri istikametinde ellerini açıp Allah’a yalvardığında ortaya döktüğü samimiyet hiçbir zaman kendi yapıtğı dualarda ortaya dökmemiştir. Bilerek konuşuyorum bunu çünkü ölesiye bir dua yapar. (1 Eylül 2005)</p>
			<p class="Baslik_2" id="_idParaDest-130">Hocaefendi’den taziyelere teşekkür mesajı</p>
			<p class="a_Paragraf">Annesinin vefatı dolayısıyla yüzlerce insan gerek gazetelerde, gerekse telefonla taziye dileklerini Hocaefendi’ye iletmişlerdi. O, bunca mesaja karşılık gerek cenazeye katılan ve gerekse taziye mesajı gönderen herkese bir teşekkür mesajı yayınladı. Hocaefendi, 7 Temmuz 1993’te <span class="italik_E">Zaman</span> gazetesinde yayınlanan mesajında şöyle diyordu:</p>
			<p class="alinti_E">Varlık vesilem ve rahle-i tedrisinde oturduğum ilk muallime ve mürşidem, Validemin dar-ı beka’ya irtihalleri münasebeti ile, mukteza-i beşeriyet, mağmum, mahzun ve mükedder olduğum bir buğulu zaman diliminde,</p>
			<p class="alinti_E">Cenazeye iştirak ederek, faks, telefon ve telgraflarla taziyetlerini bildirerek, basın aracılığı ile tesellilerini ileterek ve bizzat gelip mevcudiyetleriyle gam, hüzün ve kederimi paylaşan bütün ahbap, dost, kardeş ve yakınlarıma ayrı ayrı teşekkür ve memnuniyetlerimi arzetmeyi şahsım ve ailem adına bir vecibe ve borç bilmekteyim.</p>
			<p class="alinti_E">Gönül isterdi ki, herkesin bu sıcak alâkasına ben de uzunca bir mektup yazayım ve teker teker mukabelede bulunayım. Ne yazık ki, binlerce taziyeye bu şekilde ve olması gereken keyfiyette mukabelede bulunmak sizler de takdir buyurursunuz ki mümkün değildir. Bu vesile ile buradan topluca şükranlarının arzını bağışlayacağınızı umar, dualarınızın devam ve temâdisini istirham ederim.</p>
		</div>
	</body>
</html>