<html xmlns="http://www.w3.org/1999/xhtml">
	<head>
		<title>Hocaanne_ve_Ailesi-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Hocaanne_ve_Ailesi-11" xml:lang="tr-TR">
		<div class="Basic-Text-Frame">
			<p class="Baslik_1" id="_idParaDest-18">Korucuk’ta Yeni Hayat</p>
			<p class="Baslik_2" id="_idParaDest-19">Korucuk’un ‘büyük abla’sı </p>
			<p class="ilk_harf"><span class="_idGenDropcap-1">R</span>efia Hanım, Şamil Ağa ile Munise Hanım’ın ilk geliniydi. O geldiğinde evde üç bekar kayınbirader ve 13 yaşında tek görümcesi Dürdane Hanım vardı. Ev küçük, oda az olsa da yürekleri genişti. Odalardan biri yeni evli çifte verilmişti. Diğer odalarda Munise Hanım, Şamil Ağa ve çocuklar uyuyordu. Şamil Ağa’nın kardeşlerinin evleri de birbirine yakındı. Ramiz Hoca’nın kardeşlerinden Enver Bey, amcası Zakir Bey’in evinde kalıyordu. Aile fertleri birbirine o kadar bağlıydı ki yapılan hizmetler ve fedakârlıklar konuşulmuyordu bile. Büyük küçüğüne sahip çıkıyor, sağlıklı olan hastaya bakıyor, küçükler büyüğüne hürmet ediyordu. Sen ben kavgası, senin benim yarışması asla söz konusu olamazdı. Herkes birbiri için yaşıyordu adeta. Sevgi, saygı, edep, haya, iffet, yardımlaşma, hizmet bu ailenin en temel değerleriydi. Kimse kimseye sadece ismiyle hitap etmiyor, arkasına mutlaka bir tazim ifadesi olarak ‘efendi’ ilave ediliyordu. Büyüklerinden böyle öğrenen çocuklar bile birbirine yalnız ismiyle seslenmiyordu. Ramiz Hoca’nın kardeşleri, yengeleri olan Refia Hanım’a öyle hürmetkar idi ki, yenge bile demez ‘büyük abla’ veya ‘hanım bacı’ derlerdi. </p>
			<p class="a_Paragraf">Refia Hanım’ın çocukları çok sık aralıklarla doğmuştu. İlk evladı Nurhayat Hanım evlendikten hemen bir sene sonra 1935’te, son evladı Kutbettin Bey 1955’te 42 yaşında iken doğdu. 11 çocuk annesiydi. Bunlardan üçü bebekken vefat etti. Evliliğinin başından son çocuğu doğana kadar geçen yirmi yılı ya hamile, ya emzikli halde geçirdi. Bu yüzden, çocuklarından sadece Fethullah Gülen Hocaefendi’yi iki yılı tam doldurarak emzirebilmişti. Çocukları sırayla Nurhayat (1936), Fazilet (1937 vefat etmiş), Fethullah (1938), Sıbgatullah (Seyfullah 1941), Mesih (1943), Nidai (1944 vefat etmiş), Hasbi (1945), Salih (1948), Fazilet (1951), Muhammed Fakrullah (1953 Alvar’da iki yaşında iken vefat etti) ve Kutbettin (1955) idi.<span class="Footnote_E _idGenCharOverride-1"><span id="footnote-015-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-015">8</a></span></span></p>
			<p class="a_Paragraf">Refia Hanım, kızı Nurhayat daha sütten kesilmeden tekrar hamile kalınca, o sıralarda son çocuğu Seyfettin Bey’i emzirmekte olan Munise Hanım imdada yetişmiş, torununu emzirerek karnını doyurmuş, hem de sütannesi olmuştu. Refia Hanım da ilk iki çocuğu kız olunca, hiç erkek evladı olmayacağı endişesine kapılmıştı. Bunun için ikinci kızıyla birlikte kayınvalidesinin oğlu Seyfettin Bey’i emzirerek onun sütannesi oldu. ‘Oğlum olmazsa bu çocuk benim oğulluğum olur’ diye hesaplıyordu. Elbette o günlerde, ileride sekiz erkek evlat dünyaya getireceğini bilemezdi. Fakat Seyfettin Bey’i asla kendi oğullarından ayırmadan bakıp büyüttü. Eğitimi ve terbiyesiyle çocuğu gibi ilgilendi. Mesela, o yıllarda erkek çocukların sünnet olması, vakti gelince yaptırılan sıradan bir olaydı. Köyleri gezen sünnetçiler birkaç dakika içinde operasyonu halleder, çocuklar kısa zamanda ayaklanırdı. Seyfettin Bey de bir akrabasının evinde, böyle bir kişi tarafından sünnet edilmişti. Küçük çocuğa evinden uzakta böyle bir şey yapıldığını duyunca Refia Hanım çok üzüldü ve heyecanlandı. Bu çocuğun babası var, ağabeyleri var, onlar gidip ilgilensinler diye düşünmeden, akşam vakti kendi başına gidip o akrabalarının evinden alıp getirdi. Gerçek bir anne gibi sahip çıkıyordu ona. Hatta kendi çocuklarına akran olmalarına rağmen ‘ismini vermeyeceksiniz, amca diyeceksiniz’ diye öğütlüyordu. Aslına bakılırsa Seyfettin Bey küçük yaşta kendisine amca denmesinden hoşlanmıyordu. Fakat diğer ağabeylerinin çocukları da kendisine amca demeye başlayınca kabullenmek zorunda kalacaktı. “Hocaefendi hâlâ yanına gittiğimde amca der bana ama arkadaş gibi konuşuruz.” diyor Seyfettin Gülen. </p>
			<p class="Baslik_2" id="_idParaDest-20">“Aşır beni affede bayram o bayram ola”</p>
			<p class="a_Paragraf">Nurhayat Hanım, Seyfettin Bey ve Hocaefendi yaşları da yakın olduğu için aynı evin içinde kardeş gibi büyümüşlerdi. Hepsi de bir süre Munise Hanım’a ‘ana’ Refia Hanım’a ‘abla’ diyeceklerdi. Munise Hanım’ı öyle çok seviyor ki, paylaşamıyor ‘senin anan, benim anam’ diye aralarında çekişiyorlardı. Akılları erecek yaşa gelene kadar bu böyle devam etmişti. Hocaefendi bu durumu anlatırken “Büyük anneme ‘ana’ derdim. Çünkü o evin içinde saygıyla anne olarak oturmuştu. Onun annelik yerini başkasının alması mümkün değildi. Anneme de ‘abla’ derdik biz. Bana göre bu çok önemli.” ifadelerini kullanır. </p>
			<p class="a_Paragraf">Refia Hanım’ın ise bu durumdan hiçbir şikayeti yoktu. Temelinde sevgi olan bir haldi bu. Çocukları incitilmesin, sevilsin, korunsun yeter ki, kendisi biraz kenarda kalsın önemli değildi. Nurhayat Hanım ile Seyfettin Bey, yaşça diğerlerinden büyük oldukları için kardeşlerine ağabeylik ablalık yapıyorlardı ancak kendi aralarında bir çekişme hali vardı. Seyfettin Bey kızdığı zaman Nurhayat Hanım’a ‘kıtirik’ diyor, diğeri de ona ‘aşır’ diyerek mukabelede bulunuyordu. Yine böyle kızdığı bir gün Seyfettin Bey’in beslediği kuşları kaçırmak için ahırın kapısını açık bırakır Nurhayat Hanım. Başka bir gün de hatırlamadığı bir sebepten amcasını dövüp kaçar, ahır sekisindeki sedirin altına saklanır. Kendisini arayıp bulamayan Seyfettin Bey de gelip aynı sedirin üstüne oturur, başlar Alvar İmamı’ndan duyduğu bir ilahiyi terennüm etmeye:</p>
			<p class="Siirler_E">Mevla bizi affede bayram o bayram ola, <br/>Gör ne güzel îyd ola bayram o bayram ola. </p>
			<p class="a_Paragraf">Amcasının sakinleştiğini anlayan Nurhayat Hanım sedirin altından seslenir: ‘Aşır beni affede bayram o bayram ola’ Yıllar sonra bir aile toplantısında bu hatırayı anlatan Seyfettin Bey’e soruyor Nurhayat Hanım, ‘Sesimi duyunca ne ettin, dövdün mü beni?’ ve ‘Yok anamın korkusundan daha dövebilir miyim?’ cevabını alıyor. </p>
			<p class="a_Paragraf">Küçük bir çocukluk hatırası gibi görünen bu hadise aslında bize o evde hakim olan havaya dair ipuçları da veriyor. Buradan, Alvarlı Efe Hazretleri’nin bu evdeki yediden yetmişe herkesi nasıl tesiri altına aldığını görüyoruz. O yaşta normalde sohbet meclislerine girmeyen bu çocuklar, belki kapı aralığından duydukları ifadeleri zihnine alıyor, sonra farkına bile varmadan oyunun bir parçası haline getiriyorlar. Eve gelip giden söz sultanlarının aşinalığı sayesinde sözü yerinde kullanmayı öğreniyorlar. Biz buradan çocuk terbiyesinde kuralların, dayatmaların değil, evde yaşanan havanın daha tesirli olduğunu, çocukların görerek ve duyarak öğrendiklerini de tespit edebiliyoruz. </p>
			<p class="Baslik_2" id="_idParaDest-21">Misafirlerin ilk çaldığı kapı</p>
			<p class="a_Paragraf">Korucuk Köyü İpekyolu üzerinde olduğu için, geleni gideni, uğrayanı çok olurdu. Yukarı köylerin halkı da Erzurum’a gidip dönerken buradan geçerdi. Kışın yollar kapandığında, tipiye tutulduğunda yola çıkamayan insanlar köyde misafir edilirdi. Köyde hizmet veren bir han olmadığından, yolcuları büyük aileler ağırlardı. İlk çalınan kapı da Şamil Ağa’nın kapısı olurdu. Çünkü bu evin halkı misafiri bir nimet bilir, onlara severek hizmet ederdi. Şamil Ağa da Munise Hanım da misafiri gönülden kabul ederdi. Bu halleri bilindiği için kalacak yer soranlara önce onların kapısı gösterilirdi. Kapıya kim gelirse gelsin geri çevrilmezdi. Bazen misafire on yatak birden serilir, öyle olurdu ki, misafirlerden ev halkına yatacak yer kalmazdı. </p>
			<p class="a_Paragraf">Akrabalardan misafiri de çok oluyordu bu evin. Köyde tren istasyonu bulunduğu için, yukarı köylerdeki akrabalar Erzurum’a gidecekleri vakit bir gün önceden gelip Şamil Ağa’nın evinde kalıyor, ertesi gün yola çıkıyordu. Dönüşte de aynı şekilde bir gece bu evde misafir olduktan sonra köylerine gidiyorlardı. Ulaşımın yayan, atla veya kağnıyla yapıldığı o yıllarda, Erzurum’un kısa kış günlerinde bu tür konaklamalar bir mecburiyetti ve normal kabul ediliyordu. </p>
			<p class="a_Paragraf">Şamil Ağa’nın amca ve kardeş çocukları köyün içinde mahalle gibi hep bir arada oturuyorlardı. Yakın veya uzak bütün akraba çocukları beraber oyun oynuyordu. Munise Hanım, misafirperverliği, şefkati ve cana yakın tavırları ile çocuklar için de bir cazibe merkeziydi. Aynı zamanda oyun alanı olan evlerin önündeki avlular günün her saati çocuk sesleriyle şenleniyordu. </p>
			<p class="a_Paragraf">Büyükannesinin infakta babasını da annesini de geçtiğini ifade eden Fethullah Gülen Hocaefendi, onun bu halini şöyle anlatır: </p>
			<p class="alinti_E">Şayet evde her gün birkaç misafir olmazsa, zannımca o müteessir olurdu. Bu cömert kadın, hayvanlardan biriktirdiği o teneke teneke yağı, gelen misafirlere ikram etmekle kısa sürede bitirirdi. Öyle ki o, eve daima bir hoca, meşayih veya sıradan misafir gelsin de, elinde-avucunda ne varsa onlara ikram etsin isterdi. Zannediyorum sadece cömertliği ve gözyaşları onun için vesile-i necat olabilir.</p>
			<p class="a_Paragraf">“Pek zengin aile değildik ama yine de başka kimseye gitmez bize gelirlerdi.” diyen Nurhayat Hanım da ibretlik bir misafirlik hadisesini şöyle anlatıyor: </p>
			<p class="alinti_E">Bizim mercimek tarlası vardı. Başka köyün çobanı o tarlayı hayvanlara yedirmiş. Amcam da ona kızmış niye yedirdi diye. Köroğlu derlerdi. Bu olaydan yakın zaman sonra o çoban Erzurum’dan gelmiş, tipi varmış, evine gidemiyor. Caminin önüne gitmiş ‘beni biriniz misafir edin’ demiş. Bizim evi göstermişler orada. Gelmiş kapıyı dövmüş. Tam da ona kızan amcam açmış kapıyı. İçeri almak istememiş. Babaanneme geldi,’ Ana Köroğlu da geldi’ dedi. Babaannem ‘Olsun, o da gelsin, sen olgun davran. Allah onu sana gönderdi.’ dedi. O gece Köroğlu da misafirimiz oldu.</p>
			<p class="a_Paragraf"> Bu evde sadece misafire hürmet gösterilmiyor, varsa atı, öküzü de yemleniyor, korunuyordu. </p>
			<p class="a_Paragraf">Meşâyıh ve ulema da bu evde apayrı bir alaka görürdü. Sık gelenler arasında Alvarlı Muhammed Lütfi Efendi, onun kardeşi Vehbi Efendi, Taği şeyhlerinden Sırrı Efendi, Şehâbeddin Efendi gibi çevrenin en tanınmış ve sevilen insanları vardı. Köyün hocaları da gelirdi. İmam evleri Şamil Ağa’ya ait arsalar üzerine yapılmıştı. Evin onlarla da ciddi bir münasebeti vardı. </p>
			<p class="Baslik_2" id="_idParaDest-22">“Sevabını ben almak istiyorum.”</p>
			<p class="a_Paragraf">Refia Hanım baba evinden alışkın olduğu için evin bu misafir yoğunluğunu yadırgamamış, dört elle işlere sarılmıştı. Evin tek geliniydi, yükü ağırdı. Hele ramazanda, iftarda daha çok misafiri oluyordu. Kendi orucunu yatsı ezanı okunurken açıyordu çoğu zaman. Misafirler teravihe gidince oturup yemek yiyebiliyordu. Bunca işin altından kayınvalidesiyle uyumlu geçinmeleri sayesinde beraberce kalkıyorlardı. </p>
			<p class="a_Paragraf">Gelin - kayınvalide birbirlerini çok sevmişlerdi. Refia Hanım kayınvalidesine ‘hanım’ diyordu. Munise Hanım seslendiğinde sadece ‘efendim’ demekle kalmıyor, gönülden cevap veriyor ‘cân hanım, buyur’ diyordu. Ama Munise Hanım gelinine asla iş buyurmuyordu. Mesela Munise Hanım tandır başında yemek mi yapıyor -burası birkaç basamakla çıkılan yüksekçe bir yerdi- yemeğe katmak için su, tuz, baharat gibi bir şey mi lazım oldu... Aşağıda da gelini var. Gayet doğal olarak isteyebilir, o da severek getirirdi. Ama Munise Hanım kalkıp gidiyor, ne lazımsa alıp kullanıyordu. İlk zamanlar onun bu hizmet beklemeyen, bir şey istemeyen hallerini kendisine karşı bir sevgisizlik alameti olarak algılamıştı Refia Hanım. Fakat zaman içinde kayınvalidesini tanıdıkça onun bu halinin kendisini sevmediğinden değil ‘üzerine kul hakkı geçmesin’ diye olduğunu idrak edecekti. Misafir geleceği bir gün de yine kendisi kalkıp lazım olanı alınca ‘niye benden istemiyorsun, kendin kalkıyorsun?’ diye sordu kayınvalidesine. Munise Hanım’ın cevabı karakterini ve niyetini çok güzel özetliyordu: “Misafire daha çok hizmet edip sevabını almak istiyorum” Gelinini çok seven, onunla iftihar eden Munise Hanım, Ramiz Hoca gelinine biraz sesini yükselttiğinde hemen araya giriyor, onu savunuyordu. Ramiz Hoca’nın kızması nadir bir durum bile olsa, Munise Hanım’ın gönlü bu kadarını dahi istemiyordu. </p>
			<p class="a_Paragraf">Aile tarım ve hayvancılıkla geçiniyordu. Tarlalara buğday ekiliyor, çapalanıyor, harman kaldırılıyor; büyükbaş-küçükbaş hayvan bakılıyordu. Kadınlar ihtiyaç oldukça bağ, bahçe, ekim, dikim işlerine de gidiyordu. Hayvanların otlatılması ise evin küçük çocuklarına ait bir görevdi. Ancak aile kalabalıktı ve ev içi işleri gün boyu devam ediyordu. Koyunlardan süt sağımı, yoğurt, ayran, peynir yapımı, hamur yoğrulup ekmek pişirilmesi, yemeklerin yapılması, sofraların kurulup kaldırılması, çamaşır, temizlik, çocukların bakımı derken evin kadınlarına durup dinlenecek vakit kalmıyordu. </p>
			<p class="a_Paragraf">Çocukların bakımı bugüne göre daha zahmetliydi. Tek kullanımlık hazır bezlerin olmadığı o yıllarda, eski kıyafetlerden bez yapılıyordu bebeklere. Zaten bebeğin ilk ayları neredeyse tamamen beşik içinde geçiyordu. Höllük denilen özel bir toprak eleniyor, bebek beşik içinde bunun üzerine yatırılıyordu. Bebek emeklemeye, yürümeye başladığı zaman da muşamba ile bez bağlanıyordu. Erzurum gibi soğuk bir memlekette, evde akan suyun da olmadığı düşünülürse bezlerin yıkanması, kurutulması epeyce zahmetliydi. Refia Hanım akşamdan 2-3 sepet çamaşırı veya bebek bezlerini bir kat yıkayıp ıslatıyor, kaynatma işini sabaha bırakıyordu. Günlük çamaşırlar evde yıkanıyor, yün, halı, kilim gibi daha zahmetli eşyalar köyün yakınında akan çayda temizleniyordu. Yalnız buraya tek başına gidilmez, köyün kadınları belli zamanlarda sözleşip işlerini bir arada yaparlardı. Koca koca kayaların üzerine yıkanacak eşyayı kor, tokaçlarla çalarlardı. Arada dinlenip kahvaltı eder, akşama kadar işlerini bitirip köye dönerlerdi. Çocukluğunda böylesi günlere şahit olan Fethullah Gülen Hocaefendi, o günleri anlatırken ortamın çocuklar için de ayrı bir tadı olduğunu belirtiyor ve ekliyordu: “Çocuklar da orada kendilerini Sadabad’da zannederler.” </p>
			<p class="a_Paragraf">Evde yatsı namazından sonra hemen yatılırdı, sabah ezanlarıyla beraber ise kalkıp namazını kılan işine koyulurdu. Refia Hanım, sabaha hazır olsun diye birçok işi geceden yapıyordu. Tandırı odunla doldurup sabah hemen yakılacak hale getiriyordu. Sabah da herkesten önce teheccüd vakti kalkıyor, bir daha da yatmıyordu. Gecede üç saat ya uyuyor ya uyumuyordu. Fazlası yoktu. İzmir’de yaşadığı yıllarda köydeki yaşantısını soran ziyaretçilerine şöyle bir hadise anlatmıştı:</p>
			<p class="alinti_E">Bir gün öyle yorgun ve uykusuzdum ki yorgunluktan evin önünde düşüp bayılmışım. Kış olduğu için karın üzerine düşmüşüm. O halde ne kadar kaldım bilmiyorum. Karın soğuğu ayılttı beni, kalktım. Kimse fark etmeden işime devam ettim. Kimseye de söylemedim.</p>
			<p class="a_Paragraf">Refia Hanım, bunca işin arasında biraz boş vakit bulsa hemen eline ya kitabını ya da örgü, dikiş gibi el işini alıyordu. Beş vakit namazın dışında teheccüd namazını, Kur’an okumalarını ve tesbihlerini hiç ihmal etmiyordu. Kur’an-ı Kerim’le beraber <span class="italik_E">Enam</span>, <span class="italik_E">Delailü’l-Hayrat</span>, <span class="italik_E">Mevlid</span> gibi dua kitaplarını okuyordu. Sağlığı bozulup yatağa düşene kadar hayatı hep böyle geçecekti. Muhterem Hocaefendi’nin “Benim anam ya okur, ya dokur.” demesi de işte bundandı. Yalnız kaldığında okumayı tercih ediyor, yanında biri olursa el işini alıyordu. Çorap, kazak, yelek, para kesesi, içlik, uçkur (lastik olmadığı için ip gibi bele bağlanıyor) vb. birçok şey örüp dururdu. Yün eğirip dokuma yapar, bunlardan çocuklarına kıyafet dikerdi. Yokluk zamanları olduğu için eskiyen kıyafetler hemen atılmıyor, yamanıyor, tamir ediliyordu. Mesela örgü bir kazağın önü, dirseği gibi aşınan yerleri atılıyor, geri kalan sağlam yerler sökülüp başka bir yumak iple birleştirilerek tekrar örülüyor, yeni bir şey üretiliyordu. Refia Hanım bütün bunları yaparken bir taraftan tesbih ve salavatlar çekerek o halini de ibadete tebdil ediyordu. Yıllar sonra ilk gelini Mükafat Hanım’a şöyle diyecekti: “Köyde ufak bir odam vardı. Seccadem tesbihim hep hazırdı. O zamanın faziletini şimdiden daha çok görüyorum. Şimdi rahat her şey.” Ailece pikniğe gittikleri bir gün, hem ailesine hizmet etmiş, hem de boş kaldıkça bir kenara çekilip nafile namaz kılmıştı. Böyle bir yerde bile namaz kılıp durduğu için kendisine takılanlara aldırmamış, boş sözle vakit geçirmektense Rabbine ibadeti tercih etmişti. </p>
			<p class="a_Paragraf">Tek görümcesi Dürdane Hanım’ın çeyizi için de birçok iş yapmıştı. Dürdane Hanım’a Kur’an okumayı da o öğretmiş, hatta hatim ettirmişti. Bu eve geldiğinde 13 yaşında olan Dürdane Hanım ile çok güzel kaynaşmışlardı. Gerçek bir abla gibi sahiplenmişti küçük kızı. Mesela bir gün beraber düğüne gitmişlerdi. Davulcunun geldiğini görünce hemen görümcesinin elinden tutup çıktı Refia Hanım. “Sen gidiyorsun madem, onu niye götürüyorsun?” diye engellemeye çalışan kadınlara, “Benim olmadığım yerde onun ne işi var?” diye cevap vermişti. Dürdane Hanım da yengesine itaat etmiş, elini bırakıp orada kalmamıştı. Onların bu muhabbet ve bağlılığı vefatına kadar bir kere bile incinmeden, incitmeden devam etti. Bunca samimiyetine rağmen görümcesine asla ismiyle hitap etmiyor ‘küçük hanım’ diyordu ona. Dürdane Hanım da yengesine ‘abla’ derdi. Birbirlerine hitap ederken ‘cân’ diye eklemeyi de ihmal etmezlerdi. ‘Cân abla’, ‘cân küçük hanım’ … Günümüzden bakınca hayal bile edilemeyen bu muhabbet ve huzur ortamı bu evde hayatın gerçeğiydi... </p>
			<p class="a_Paragraf">Kayınbiraderlerine de kendisinden küçük oldukları halde sadece ismiyle hitap etmiyor, isimlerinin sonuna ‘efendi’ ilave ediyordu. Onlar da Refia Hanım’a yaygın olduğu şekilde ‘yenge’ değil, ‘abla’ demeyi tercih etmişlerdi. ‘Abla’ hitabında daha farklı bir sıcaklık manası vardı. O gerçekten bu eve bir gelin gibi, yabancı gibi değil, evin kızı gibi, ablası gibi gelmiş, evdeki herkesi ilk günden onu benimsemişti. Bir gün bile kendisini düşünerek bir şey yapmıyor, talepte bulunmuyor, kul hakkına azami riayet ediyordu. Kimsenin kalbini kırmamaya çalışıyor, gönül alıyor, güzellikle konuşuyordu. “Birine bir şey söylesem o benim yüreğime işler, unutmam onu. Pişman olurum. O yüzden bir karıncayı bile kaldırıp o yana koyamam.” diyordu. Dürdane Hanım kızı Sülale Hanım’a o zamanları anlatırken “Ablam geldikten sonra evimiz bambaşka oldu.” demişti. Kayınbiraderleri de “Onun gibi bir gelin daha yoktur.” diyeceklerdi. </p>
			<p class="a_Paragraf">Ortada yapılacak bir iş veya çözülecek bir sorun gördüğünde hiçbir zaman başkası yapsın diye beklemiyor, ‘bana ne’ demiyor, hemen sahiplenip koşturuyordu. Mesela, o geldiğinde ailenin imkanları sınırlıydı. Kayınbiraderleri içi ot dolu yastıklarda uyuyorlardı. Kendisine ise yün yastık yapılmıştı. Belki çeyizinde de annesinin yaptığı yün yataklar vardı. Delikanlıların yastıklarının ottan olduğunu görünce çok üzüldü. Bunu bile bile gece rahat yastığına başını koyup uyuyamazdı. İlk iş odasına gidip kendisine ait geleneksel uzun yastıkları bozup tek kişilik yastıklar yapmak oldu. Ot yastıkları kaldırıp yerine bunları koydu. </p>
			<p class="Baslik_2" id="_idParaDest-23">“Ben bu inciri yiyemem.”</p>
			<p class="a_Paragraf">Refia Hanım’ın kul hakkına riayet mevzusunda kılı kırk yararcasına dikkatli yaşadığına dair anlatılan bir ‘incir’ mevzusu vardır ki, onun bu konudaki tavizsizliğini çok net ortaya koyar. Bir gün Ramiz Hoca’ya köyden arkadaşı sigara ikram eder, o da kullanmadığı halde muhatabı mahcup olmasın diye alır. Yolda gelirken atacak bir yer de bulamaz, elinde tek sigarayla eve gelir. Onu bu halde gören annesi Munise Hanım, “Ramiz sen sigara mı içiyorsun?” diye sorar. Ramiz Hoca durumu izah edince Munise Hanım “Git onu dışarıya at, elini yıka. Orada kuru incir var, cebine al yersin.” der. Ramiz Hoca kuru incirlerden sadece iki tane alır, bir tanesini eşi Refia Hanım’a uzatır. Zahiren bakıldığında çok normal bir durumdur bu. Kayınvalidesinin izniyle, eşinin ikram ettiği bir incir tanesidir nihayetinde. O bir incir ne yiyeni doyurur, ne de yemeyeni aç bırakır. Ayrıca eve ortak alınan bir gıda ürünü, herkes tarafından yenilebilir. Haberi olsa da olmasa da kendisine bir incir tanesinin hesabını soracak kimse yoktur zaten. Çünkü, onun evdeki herkese hürmeti, hizmeti, sevgisi kat kat fazladır. Fakat Refia Hanım’ın dünyasında bir incirin bile çok büyük bir manası vardır. Eşinden inciri alır fakat yemez. “Bu evde 20 nüfus var. Onların haberi olmadan, onlar yemeden ben bu inciri yiyemem.” der. </p>
			<p class="a_Paragraf">Kendisinden sonra eve gelin gelen eltilerini de birer kız kardeş gibi sahiplenmişti Refia Hanım. Yeni gelinlerin de ‘büyük ablası’ olmuştu. İlk gelin olarak ev işlerini idare ediyor, yeni gelinleri evdeki düzene alıştırıyordu. Yeri geliyor onların çocuğuna bakıyor, hamilelik, lohusalık dönemlerinde evlerinin işine koşuyordu. Eltilerinden Kadriye Hanım’ın bir göğsünde süt kanalı tıkanmıştı. Yeni doğan bebeğini emziremiyor, sütünü boşaltamıyor, acılar içinde kıvranıyordu. Şişen göğüste iltihap oluşmuş, göz göz yaralar açılmıştı. 40’lı yıllarda Erzurum’da bir kadın doktor bulup muayene edilmesi imkansızdı. Bu yüzden doktora götürmek kimsenin aklına gelmiyordu. Refia Hanım, eltisinin derdiyle dertleniyor, tanıdıklarından çareler soruşturuyor, nereden bir tedavi şekli öğrense hemen Kadriye Hanım’a uyguluyordu. Bir taraftan da onun çocuklarına bakıyor, ev işlerine yardım ediyordu. Bazen eltisiyle öküz arabasına binip civar köylerde duyduğu bir şifacıya gidiyorlardı. Ancak yaralar uzun süre iyileşmek bilmemişti. En son kendi köyü Sığırlı’da bir kadının dağlardan topladığı bitkilerle bu tür yaraları iyileştirecek tedavi uyguladığını duydu Refia Hanım. Beraber ağabeyi Abdürrezzak Efendi’nin evine gidip misafir oldular. O gece sabaha kadar uyumayıp eltisinin başında bekledi. Yaralardan sürekli sıvı geldiği için sık sık temizlemek gerekiyordu. Temiz bir çarşaf bulup getirdi. Gece boyunca bu çarşaftan parçalar yırtıp yaraların üzerine koydu. Islandıkça yenisiyle değiştirdi. Ertesi gün gittikleri şifacı kadının yaptığı ilaç iyi geldi ve bir süre sonra Kadriye Hanım’ın yaraları iyileşti. </p>
			<p class="a_Paragraf">Yine eltilerinden biri ellerinden rahatsızlanmıştı. Evinin işini yapacak, çocuklarına bakacak hali kalmamıştı. Bebeğinin kundağını bile açamıyordu. Refia Hanım onun da yardımına koştu. Kendi çocuklarıyla beraber eltisinin çocuklarına da baktı. Evinin temizliğini yaptı, yemeğini pişirdi. Tüm bu işlerin arasında az oturmaya fırsat bulduğunda eltisinin yanına gidip, onu ferahlatması için Kur’an okuyordu. </p>
			<p class="Baslik_2" id="_idParaDest-24">‘Huzur-u etemm, itminan-ı tam’</p>
			<p class="a_Paragraf">Muhterem validesinin, eşiyle, kayınvalidesiyle, kayınpederiyle çok ciddi bir uyum içinde bulunması, kendi ailesiyle babası ve kardeşleriyle münasebetlerini ayarlamasını, aile içinde herhangi bir huzursuzluğa sebep olmayışını değerlendiren Fethullah Gülen Hocaefendi, şu ifadeleri kullanıyor: </p>
			<p class="alinti_E">Ben bütün bunları o günkü çocukluk tecessüslerimle seziyor ve değerlendiriyorum. Şahsen çok başarılı görüyorum. Fakat bunlar engin bir bilgiden, onların hayata geçirilmesinden, değerlendirilmesinden kaynaklanmaktan ziyade ailenin tabii yaşayışından, onların tabiatlarına sirayet etmiş, tabiatlarının bir yanı haline gelmiş bir husustu. Belki de kalıcı olanı da buydu o işin. Onun için kalıcıydı. Mesela büyükannemin, vefat edeceği ana kadar herhangi bir tavrına karşı anneme kaşlarını çattığını hatırlamam. Çok defa odasında onun yanında olurdu. O inlerken hep büyükannem başında olurdu. Onun da valideme karşı öyle bir alakası vardı. Dedem çok sert bir insan olmasına rağmen, anneme karşı hiç tavrı olduğuna şahit olmadım. O sert, oldukça haşin, çok ciddi, icabında bazılarını kırabilen insan, annemin karşısında çıt kırıldım gibi bir şey olurdu. O kadar incelir, sesine dikkat ederdi adeta. Bu da demek ki, validem çok iyi bir terbiye almış. O çevrede o dönem itibariyle çok meşhur olan ve herkesin vesayetlerine koştuğu Küfrevî’lerin son önemli temsilcilerinden Alvar İmamı, onun ailesi vardı. Annem o iki kardeşi de tanımıştı. O velilerin huzurunda oturup kalkmış, onlara çay kahve sunarken bir şeyler sunmuş ve aynı zamanda orada sunulan şeyleri de almış, belki iradesini kullanmadan içine akmış oradaki şeyler, o saygı… Bizim aile cedşahi bir aileydi, kılan gibi bir şeydi. Koskoca oymak, o dedelerin hanından alın da o bahçeli yerlerden, benim doğduğum, annemin içinde neşet ettiği yere kadar... O güne göre o basit evler; ahırı içinde, evi, tandırlığı, odaları içinde... O koskoca ailede biz çocuklar o hanın odasına dolup oynadığımız zaman, orada oturacak yer kalmazdı. Öyle kalabalık bir aileydi. Ne var ki, bir huzur-u etem vardı, bir itminan-ı tam vardı. Bütün bunlar içinde huzur, emniyet ve asayişi temin, bayağı maharete, kiyasete vabestedir.</p>
			<p class="Baslik_2" id="_idParaDest-25">Ramiz Hoca ile muhabbetleri</p>
			<p class="a_Paragraf">Ramiz Hoca ve Refia Hanım, birbirinin yansıması gibi iki insandı. Onlar için ibadet hayatı, kulluk münasebetleri, dürüst yaşama, ebedi alem yörüngeli idealler daha önemliydi. Her ikisi de hayatlarını en küçük ânına, ayrıntısına kadar dikkatli yaşıyorlardı. Mesela Salih Selimoğlu’nun ifadesine göre “onlar için bir vakit namazı geçirmek cinayet işlemek gibi bir şeydi.” Edep ve haya timsaliydiler. Eş olarak birbirlerini çok sevmiş, bağlanmışlardı. Onların edebi, terbiyesi bu muhabbeti aşikar etmeye mani idi elbette ama karşılıklı tavır ve davranışları, saygı ve hürmetleri bunu apaçık gösteriyordu. Refia Hanım eşine ‘hoca’ diyor, Ramiz Hoca ise ona ismiyle hitap ediyordu. Bir kere bile münakaşa ettiklerine şahit olan kimse yoktu. Eşinden su bile istemeyecek kadar alçakgönüllü bir insan olan Ramiz Hoca’nın karşısında, eşine hizmet etmek için fırsat kollayan bir Refia Hanım vardı. Çocuklarına küçük yaştan itibaren büyüklere hürmeti öğreten Refia Hanım, eşi dışardan eve geldiği zaman önce kendi hafifçe doğrulur, çocuklara da ayağa kalkmaları için işaret ederdi. Onun bir sözüne karşılık itiraz anlamında farklı bir iddiada bulunduğu görülmemişti. </p>
			<p class="a_Paragraf">Ramiz Hoca’nın ise eşine karşı nadirattan da olsa bir parça hiddetlendiği olurdu. Mesela yeni evlendikleri sıralarda Refia Hanım, hasta olan annesinden haber sormak için kendi köyünden bir hanıma gidecekti. Eşinin niyetini bilmeyen Ramiz Hoca, izinsiz çıktığı için kızmış eve girmesini istemişti. Başka bir rivayete göre, namaz vaktine camiye yetişmek için acele ettiği bir vakit gömleğinin bir düğmesinin düştüğünü görmüş, hırslanmış, gömleğini eşinin oturduğu divana doğru atmıştı. Alvar’da vuku bulan bir hadiseyi ise Nurhayat Hanım şöyle anlatıyor: </p>
			<p class="alinti_E">Evimiz caminin hemen karşısındaydı. Babam öğle yemeğine gelirken yanında cemaatten birkaç kişiyi de getirmiş. Annemin onların geleceğinden haberi yok tabi. Kapı açılınca annem kardeşim geldi sanmış ‘Sıbgatullah’ diye seslenmiş. Dışarda babamla gelen adamlar da duymuş. Babam bundan hiç hoşlanmamış. Bu duruma çok üzülen annemin de bir süre sesi kısılmıştı.</p>
			<p class="a_Paragraf">Ramiz Hoca’nın, Refia Hanım’ın mahremiyetini koruma adına çok hassasiyet gösterdiğine bir misal de şu hadisedir: Refika Hanım bir akşam köy camisinde annesi için Kur’an okutmak istemiş. Refia Hanım’a da akşam camiye gelmesini söylemiş. Ramiz Hoca’nın tavrını az çok tahmin eden Refia Hanım gelirim ya da gelemem gibi kesin bir şey demeden ‘Nasip nasip’ diye cevaplamış. Kur’an okunacak cami de hemen kendi evlerinin karşısında. Akşam Ramiz Hoca eve gelince meseleyi izah edip izin istemiş. Ramiz Hoca, tamamen kapalı sokak kıyafeti ile de olsa eşinin bir kalabalığın arasında mahrem olmayan insanların nazarına düşme ihtimaline bile fırsat vermek istememiş. Bunun için onu elinden tutup odanın camiyi gören bir köşesine götürerek şöyle söylemiş: “Evinin köşesi kadının camiidir.” Refia Hanım bu hadiseyi anlattıktan sonra “o gün camide Kur’an okundu, ben de evden dinledim.” dermiş.</p>
			<p class="a_Paragraf">Muhterem Hocaefendi, sohbetlerinde yeri geldikçe anlattığı bir hadiseden başka anne babasıyla ilgili olumsuz sayılabilecek tek bir sahneye şahit olmadığını beyan ediyor. Sebebi net aktarılmasa da büyük ihtimalle tarlada çalışan işçilerin yemeğinin vaktinden 5-10 dakika geç hazırlanması gibi bir sebepten dolayı Ramiz Hoca, Refia Hanım’a hiddetlenmiş, üzerine yürür gibi olmuştur. O anda yanlarında bulunan Munise Hanım derhal araya girerek “Ramiz, ona dokunursan sütümü-emeğimi sana haram ederim.” demiş. Bu hadise kayınvalidesinin Refia Hanım’a olan muhabbetini göstermesi açısından da dikkate değerdir. Kalplere öylesine nüfuz etmiş, gönül kazanmıştır ki Munise Hanım oğlunu karşısına alacak kadar gelininin yanında durmayı tercih etmiştir. Muhterem Hocaefendi bu hadiseyi anlattıktan sonra babaannesi için “Öyle melek gibi bir kadındı.” ifadesini kullanmayı da ihmal etmez. </p>
			<p class="a_Paragraf">Ramiz Hoca ile Refia Hanım’ın 39 yıllık evlilik hayatında dışarıya yansıyan münakaşa gibi görünen halleri işte bunlardan ibarettir. Bir sohbetinde onların birbiriyle uyumlu geçimlerini şöyle anlatır Hocaefendi:</p>
			<p class="alinti_E">Benim anne babamın evi bir cennet yuvası idi. Bizim kendi terbiyemizde oturup karı koca kendi kendilerine konuşmazlardı ama kaçamak birbirlerine laf çarparlardı. Huzurlu bir mutabakat vardı. Biri ne derse öbürü de onu derdi. Tabi duygu-düşünce dili de önemli. Çatışmalar olabilir bazen. Duygu-düşünce birliği, kültür birliği anlayış birliği terbiye birliği olacak.</p>
			<p class="Baslik_2" id="_idParaDest-26">Evinde Kur’an derslerine başlıyor</p>
			<p class="a_Paragraf">1930 ve 40’lar Tek Parti zihniyetinin hakim olduğu, Kur’an öğretmenin bile yasaklandığı yıllardı. Camilere imam gönderilmediği için köylüler yıllık ücretini vererek hoca tutuyordu. Ezan Türkçe okunuyor, aslına göre okuyana ağır ceza veriliyordu. Harp görmüş, muhacirlik yaşamış Korucuk halkı çocuklarını iyi yetiştirememişti. Şamil Ağa gibi Osmanlı döneminde doğup büyüyen orta yaş ve üstü insanlar en azından Kur’an-ı Kerim’i okuyacak, namazını kılacak kadar eğitim alabilmişti, ancak gençlerde bu kadarı da yoktu. Gerçek bir ezan sesi duymadan büyüyordu yeni nesil. Köydeki çoğu genç kız ve kadın Kur’an okumayı bilmiyor, namaz kılamıyordu. Refia Hanım, baba evinde alışmıştı Kur’an öğretmeye, talebe yetiştirmeye. Tam hafız değilse de, talebesini dinlerken yanlış okuduğunu fark edecek kadar iyi biliyordu Kur’an’ı. Çok okuduğu için hafız gibi olmuştu. </p>
			<p class="a_Paragraf">Korucuk’taki dini eğitim eksikliğini gelir gelmez fark etti. Zaten köydeki hemcinsleri onu geldiği günden beri çok sevmişti. Namazlarına dikkat etmesi, Kur’an okuması, yardımseverliği saygılarını daha çok artırmıştı. ‘Gelin abla’ ya da ‘büyük abla’ diyorlardı ona. Uzun boylu, güler yüzlü, sevecen tavırları olan bir genç hanımdı. Kendi ev ahalisine olduğu kadar dışarıdaki insanlara da müşfik davranıyor, hürmet gösteriyor, hizmet etmek için elinden geleni yapıyordu. Kur’an öğrenmek isteyen de haliyle onun kapısını çalıyordu. Gelen herkesi kabul ediyordu onca işinin arasında. Artık öğlene kadar tüm vaktini talebelerine ayırmaya başlamıştı. Gelinini çok seven Munise Hanım, yapılacak işleri görmezden geliyor, onun bu öğretme gayretini memnuniyetle karşılıyordu. Zaten Refia Hanım da talebelerden dolayı işlerin aksamaması için uykusundan, dinlenme vakitlerinden fedakarlık ediyor, üzerine düşen vazifeleri aksatmamaya gayret ediyordu.</p>
			<p class="a_Paragraf">Köyde her evin ‘ahır’ veya ‘han’ odası denilen bir misafir odası vardı. Ahırın yanında veya üstünde yapılan bu oda ‘makat’ denilen sedirlerle döşeniyor, hayvanların tesiriyle ısındığı için ayrıca soba kurulmuyordu. Bazı odalarda ‘ocak’ denilen şömine tarzı yerler vardı. Kahvedanlık, cezve ve fincanlar, daima ocağın kenarında hazır bulunurdu. Gelen misafirler, hemen gideceklerse, en azından onlara bir kahve yapılırdı. Hele kış geceleri bu odalar dolar dolar boşalırdı. Misafirler burada ağırlanır, sofra kurulur, kalacaksa yatağı buraya açılırdı. Alvarlı da geldiği zaman bu odada oturuyor, müridleriyle zikir halkaları kuruyordu. Refia Hanım da talebelerine işte bu odada ders veriyordu. Fakat köyde jandarma karakolu vardı ve Kur’an öğretmek yasak olduğu için her an bir baskın korkusu yaşanıyordu. Talebeler kitaplarını kıyafetlerinin içine saklayarak gelip gidiyorlardı. Bu odadan hayvanların kaldığı yere küçük bir kapı açılmış önüne kapı ebadında deriden örtü asılmıştı. Jandarmanın baskına geleceği haber alınınca çocuklar bu küçük kapıdan dışarı kaçırılıyordu. Birkaç kere bu tür hadiseler olmuştu. Fethullah Gülen Hocaefendi de o günlerde iki defa jandarmanın bastığını hatırladığını söylüyor. </p>
			<p class="a_Paragraf">	Bu baskınlarla ilgili bir hadiseyi yıllar sonra Refia Hanım İzmir’de anlatacaktı. Buna göre, bir gün talebelerine ders verirken kayınvalidesi Munise Hanım içeri girer. “Bizim yolun kenarlarını polisler sardı, nedendir bilmiyorum. Eve doğru baktılar baktılar, sonra gittiler.” der. Ardından komşusuna gidip sorar, “Üç oldu bunlar niye gelip gidiyor?” diye. Komşu hanım, “Gelin çocuk okutuyor diye sizi ihbar etmişler. Geliyorlar fakat davul zurna sesinden size giremiyorlar. Bu evde öyle bir şey yok çalgı sesi var, deyip gidiyorlar.” der. Refia Hanım, “Allah öyle duyuruyor onlara…” diye tamamlarmış hatırasını. </p>
			<p class="a_Paragraf">Herkes Refia Hanım’ın talebelerine karşı şevkatine de şahit oluyordu. Eski hocaların tarzına göre usulen yanında bir çubuk dururdu ancak bunu birine vurmak için kullandığı görülmemişti. Severek, iltifatlar ederek, gayrete getirerek eğitiyordu onları. Kur’an okumayı öğrenen hatim etsin, kabiliyeti olan hafızlık yapsın diye hep bir adım ötesine yönlendiriyordu. Biraz önden gidene, geride kalanlara bildiklerini öğrettiriyordu. Böylece hem kendi yükü hafifliyor, hem de öğreten talebenin bilgisi pekişiyor, tecrübe kazanıyordu. Şamil Ağa’nın amcası Süleyman Efendi’nin torunlarından Sabire (Sariye) Özenay da Refia Hanım’dan ders alan çocuklardan biriydi. Görüştüğümüzde 78 yaşında olan Sabire Hanım o günlere dair şunları söylemişti:</p>
			<p class="alinti_E">Anne tarafından akraba olduğumuz için ‘teyze’ derdik. Elif’ten başlayıp okuduk. Uzun bir sopası vardı. Hiç vurmazdı, kıyamazdı ama korkardık ondan. Herkes bilmez ama el tuttururdu. Yani, Alvar İmamı’ndan öğrendiği duaları, zikirleri ehil gördüğü hanımlara öğretirdi. Günde iki kere giderdik. Sabah dersimizi alır, evimize gidip yemeğimizi yer, öğleden sonra yine gelirdik. İkindiye kadar okurduk. Kur’an’ı iyi okuyanları daha çok severdi. Ramiz Hoca da Yasin’i ezberletmişti bize.</p>
			<p class="a_Paragraf">Zaman içinde talebeleri arasına kendi çocuklarıyla yeğenleri de katılmıştı ve onlara diğerlerine nazaran daha sert davrandığı insanların dikkatinden kaçmamıştı. Mesela, Fethullah Gülen Hocaefendi’yi, dersi bırakıp dışarı çıkmasın diye bazen sırtına bağlıyordu. O biraz hareketlendiği zaman çubuğu arkaya doğru uzatıp dürterek ikaz ediyordu. Birkaç kere de kayınbiraderi (Munise Hanım’ın en küçük oğlu) Seyfettin Bey’e sert davranmış, kızmış fakat Munise Hanım’ın üzüldüğünü fark edince yaptığından pişman olmuştu. Derse gelen talebelerle Munise Hanım da ilgileniyor, yerine göre ikramlarda bulunuyordu. Özellikle kış günleri köyün uzak yerinden gelen talebelere yemek ikram ediyor, o havada yemek için kendi evlerine gidip gelmelerine gönlü razı olmuyordu. Kiminin ayağına çorap kimininse başına örtü veriyordu. </p>
			<p class="a_Paragraf">Ramiz Hoca Korucuk’a imam olunca küçük çocukları okutmaya başladı. Ancak o da camide değil imam evi denilen odada ders veriyordu. Bu sayede Refia Hanım’ın yoğunluğu da biraz azalmış oldu. Ancak Refia Hanım da genç kızlara ders vermeye devam edecekti. Alvar’a gidene kadar köydeki onlarca kişiye Kur’an okutmuş, hatim yaptırmış, namaz surelerini ezberletmiş, namaz kılmayı öğretmişti. Bunlarla birlikte, İslam’ın temel rükünlerini, imanın şartlarını, haramları, helalleri, farzları, sünnetleri, ahlaki kaideleri anlatmıştı. Bildiği ne varsa çevresine aktarma çabası içindeydi. Ondan ders alanlar yıllar yılı ismini hayırla yad edeceklerdi. </p>
			<p class="a_Paragraf">Ramazan aylarında kendi evinde mukabele de okuyan Refia Hanım, ne bunun için ne de talebe okuttuğu için asla bir ücret kabul etmezdi. ‘Kur’an’ı para ile satamam’ der, çok ısrar edildiğinde küçük hediyeleri, yoksullara vermek niyetiyle kabul ederdi. Annesinin bu gayretli çalışmalarını ve kendisi üzerindeki tesirini şöyle anlatır Hocaefendi: </p>
			<p class="alinti_E">Babasından gelen bir terbiye ve Kur’an aşkı o en sıkıntılı ve zor dönemlerde dahi validemin Kur’an öğretmesine mani olamamıştı. Ne vazifesi ne sorumluluğu vardı. Esasen tek başına bir kadının, 15-20 kişinin sofraya oturduğu bir evin bütün işlerini yaptıktan sonra bir de Kur’an öğretmeye vakit bulabilmesi, beni hayrette bırakan husus budur. Hem o günkü kadına ait işler, sadece ev işleriyle de sınırlı değildir. Davarların sağımını yaptığı gibi, kadınlar tarla ve bahçede de çalışırlardı. İşte bir taraftan ceberut bir idarenin baskısı, diğer taraftan kendine ait yapması gereken zor işler; buna rağmen gündüz boş vakitlerinde köyün kadın ve kızına geceleri de bana Kur’an öğretmek, hakikaten şaşılacak bir gayret ve çalışma örneğidir... Annemin bu örnek davranışı, Kur’an öğretmekteki hassasiyet ve aşkı, ibadetindeki kusursuzluğu ve hayatını hep ızdıraplı geçirmesi çocukluk ihsaslarımla o gün anlamamış olsam dahi bugün çok iyi anlıyorum ki bana tesir eden en mühim hususlardandır.</p>
			<p class="Baslik_2" id="_idParaDest-27">Yetimler, yoksullar annesi </p>
			<p class="a_Paragraf">Refia Hanım sadece ders vermekle kalmıyor, ihtiyacı olan herkese de elinden gelen yardımı yapmaya çalışıyordu. Akrabalarından Ayşe Gülen’in tabiriyle o, ‘yetimler, yoksullar annesiydi’. Birine bir şey vereceği zaman evin ortak eşyasından değil kendi elindekinden verirdi. Çevreye göre varlıklı bir aileden gelmişti. Çeyizi vardı elbette. O zamanlar düğünlerde davetliler tarafından hediye olarak kumaş, örtü, mutfak eşyası getirilirdi. Refia Hanım’ın da bu tarz kendine ait eşyaları vardı. Ayrıca talebeleri Kur’an okumaya başlayınca veya hatim edince hocalarına küçük hediyeler getirirdi. Refia Hanım bunları kesin bir kaide olarak asla kendisi kullanmaz, ihtiyacı olan birine hediye etmek üzere saklardı. </p>
			<p class="a_Paragraf">Bayramlarda sandığını açar; başörtüsü, mendil, çorap gibi ne varsa çıkarır; bazen kendi kızıyla gönderir, bazen yanına gelene eliyle hediye ederdi. Parça kumaşlardan elbiselik keser, geceleri oturup elinde diker, yetimlere bayramlık giydirirdi. Kendi eliyle başlarına örtüler örterdi. Kur’an öğrenmeye gelen çocuklara da çeyizinden çıkardığı örtülerinden hediye ederdi. Ayşe Hanım göz yaşlarıyla anıyor Refia Hanım’ın bir bayram sabahı giydirdiği elbiseyi. Bir gecede oturup eliyle dikmiş, bayram sabahı ‘gel hele bakalım elbisen iyi olmuş mu?’ diyerek elini öpmeye gelen küçük kızın üzerine giydirmişti. “Biz onu çok sevdik o da bizi sevdi.” diyen Ayşe Hanım, 70 yıl önce çocuk kalbinde yaşadığı mutluluğu unutamıyor. </p>
			<p class="a_Paragraf">Köyün kızları, hiç yaşlanmasın diye ‘gelin abla’ diyordu Refia Hanım’a. Yanına gittiklerinde ne işi varsa yardım ediyorlardı. En büyük yardım da beşikteki bebeğin sallanması, daha büyüklerin gezdirilmesi, oynatılmasıydı. Çamaşırlarına, evin toplanmasına da yardım ettikleri olurdu. Tatlı dili, güler yüzü, ilgi alakasıyla gönül alan Refia Hanım’ın yanında bulunmak, işini görmek mutlu ediyordu onları. </p>
			<p class="a_Paragraf">Ayşe Hanım, Ramiz Hoca Korucuk’ta imamlığa başlayınca Refia Hanım’a ‘yenge’ demeye başladığını anlatıyor. Küçük kızın dilinde ilk defa bu kelimeyi duyunca “Nerden öğrendin yenge demeyi?” diye sorar Refia Hanım. “Benim annem de hoca hanımıydı, anneme ‘yenge’ derdi herkes. Sen de hocahanımı oldun ben de sana yenge diyeceğim.” der Ayşe Hanım. Bu cevap üzerine Refia Hanım bu küçük akıllı kızı kucaklayıp göğsüne bastırır. Refia Hanım’ı sık sık rüyasında kendilerine Kur’an öğretirken gördüğünü söyleyen Ayşe Hanım “Fatıma anamıza komşu olsun diye hepimiz dua ediyoruz.” diye ekliyor onun için. </p>
			<p class="Baslik_2" id="_idParaDest-28">Mahremiyete hassasiyeti ve hayası</p>
			<p class="a_Paragraf">Şamil Ağa ailesinin yaşadığı evin uzun bir koridoru vardı. Odaların kapıları buraya açılırdı. Evdeki herkes mahremiyet konusunda çok titizlik gösteriyordu. Kadınların kıyafetlerine dikkat ettiği kadar, erkekler de eve habersiz girip çıkmıyor, gözlerini sakınıyorlardı. Aile kalabalık olmasına rağmen kimse kimseyi rahatsız etmiyordu. Mesela Ramiz Hoca, eve gireceği zaman bu uzun koridorun başında hafifçe öksürerek yavaş yavaş gelirdi ki kolunu sıvayıp çamaşır bulaşık yıkayan, yüzü açık olan hanımlar kıyafetlerini düzeltmeye vakit bulabilsinler. Mahremiyete çok dikkat eden Refia Hanım da evin içinde sürekli uzun, bol, robadan büzgülü elbise giyiyor, kayınbiraderleri ve Şamil Ağa dahil eşinden başka bütün erkeklerin yanında yaşmaklanıyor yani tülbentiyle yüzünü örtüyordu. </p>
			<p class="a_Paragraf">Dışarı çıkarken zaten geleneksel bir örtü olan ehram kullanıyordu. Hamile kaldığı zaman utancından ne yapacağını şaşırıyor, dışardan bakınca anlaşılmasını istemiyordu. Bir keresinde doğum sonrası üç gün yattığında, durumundan haberdar olmayan kayınpederi Şamil Ağa ortalıkta göremeyince “Refia nerelerde?” diye sorar eşine. “Bir oğlumuz oldu dedesi, ben de sana getirecektim.” der Munise Hanım. Bunun üzerine hayretini ifade eder Şamil Ağa. Refia Hanım, bol elbise giydiği için son zamanlara kadar durumu fark edilmiyordu zaten. Kadın erkek ayrı iki sofra kurulduğundan bir arada bulunma zamanları az oluyordu. Fakat mevzunun hayreti mucib tarafı şu ki, Refia Hanım, hamileliğinin son gününe kadar evde üzerine düşen bütün işleri yapmaya devam ediyordu. Onun yetişemediği yerlerde de kayınvalidesi, eltileri yardımcı oluyor, sıkıntılar erkeklere intikal ettirilmeden çözülüyordu. Aslında bu tam bir kadın dayanışması idi. Çünkü diğer hanımlar da aynı sıkıntılara maruz kaldığında bu sefer Refia Hanım elini uzatıyordu. Refia Hanım doğumdan sonra en fazla üç günlük bir dinlenmenin ardından hayatın akışına dahil oluyordu. </p>
			<p class="a_Paragraf">Hamilelik döneminde özellikle dışarı daha az çıkıyor, haram nazarla karşılaşmak istemiyordu. Kendi kızlarına, gelinlerine ve çevresindeki bütün hanımlara ‘çocuk terbiyesi anne karnında başlar’, diye öğüt verecekti ileride: “Karnınız büyüdüğü zaman gereksiz yere sokağa çıkmayın, örtülü olsanız bile kendinizi sakının. Yediğinize içtiğinize daha fazla dikkat edin. Haram olan hiçbir şeye el uzatmayın. Gıybet etmeyin. Abdestsiz durmayın. Her fırsatta Kur’an ve cevşen okuyun, salavat çekin, dua edin. Abdestsiz emzirmemeye çalışın.” İzmir’de yaşadığı yıllarda da yanına gelen ziyaretçiler, “Çocuklarınızı nasıl yetiştirdiniz, bize neler tavsiye edersiniz?” diye sorduğunda aynı tavsiyelerde bulunacaktı. </p>
			<p class="a_Paragraf">Kendi çocuklarını da her zaman abdestli emzirmeye özen göstermişti. “Çocuk ağlasa bile bırakın, hemen abdestinizi alıverin. O ağlamaktan ölmez ama abdestli emzirirseniz çok şey vermiş olursunuz.” diyordu. Hamur yoğururken bile acıkıp ağlayan çocuğu için, işini bırakıp abdestini alarak emziriyor, o sırada mutlaka dua, salavat okuyordu. Çevresindeki hanımları da bu konuda uyarıyor “Bebeğe süt verirken dünya kelamı konuşmayın, Kur’an’dan ezberinizde ne varsa okuyun. Hiçbir şey bilmiyorsanız Allah diyerek emzirin.” diyordu. Kendisi sürekli abdestli bulunmayı gençliğinden beri âdet edindiği için bebek emzireceği zaman zaten çoğunlukla abdestli oluyordu. Bir gün “Hepimizi abdestli mi emzirdin?” diye soran oğlu Sıbgatullah Bey’e “Sizlerde bazen unuttuğum olmuştur ama hacıda (Hocaefendi’yi kast ediyor) hiç unutmadım. Rabbim hatırlatıyordu.” demişti. Zaten çocuklarından sadece Hocaefendi iki tam yılı doldurana kadar süt almıştı annesinden. Diğerlerinde süt dönemi bitmeden yeni hamilelik başlamış oluyordu. Çocuklarından yalnızca Hasbi Nidai Bey’i kendisi emzirememişti. <span class="Footnote_E _idGenCharOverride-1"><span id="footnote-014-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-014">9</a></span></span></p>
			<p class="Baslik_2" id="_idParaDest-29">Çocukların terbiyesi ve dinî eğitimleri </p>
			<p class="a_Paragraf">Refia Hanım, çocuklarının terbiyesine çok dikkat ediyordu. Her hallerini gözetliyor, oluruna bırakmıyordu bu meseleyi. Zaten yaşadıkları evde büyük küçük herkes birbirine karşı edep ölçüsünde davranıyor, saygıyla hitap ediyordu. Çocuklara sadece ismi söylenmiyor, mutlaka ‘efendi’ veya ‘hanım’ eklenerek konuşuluyordu; Mesih Efendi, Salih Efendi gibi. Refia Hanım kendinden küçük kayınbiraderlere bile efendi diyerek sesleniyor, sütoğlu olan en küçük kaynı Seyfettin Bey’e de ‘küçükbey’ diyordu. Hıfzını tamamladıktan sonra Hocaefendi’ye de hep ‘hafız’ diye hitap etmiş, hacı olduktan sonra da ‘hacıefendi’ demişti. Kardeşler bile birbirlerine hitap ederken çok küçük yaşlar dışında hep ‘efendi’ ilavesiyle konuşuyorlardı. </p>
			<p class="a_Paragraf">Daha doğmadan, Kur’an, salavat ve dua ile muhatap oluyordu bu evde çocuklar. Hamileliğinde her gün mutlaka bir Yasin okuyor, her ay en az bir hatim indiriyordu. Emzirirken hafif sesle Kur’an ve salavat okuyordu bebeklerinin kulağına. Kucağından bırakıp ev işine başladığı zaman da dilinden dökülen yine Kur’an, yine salavat-ı şerifelerdi. Çocuklar, annelerinden hep o mübarek kelamı duyuyor, ruhen aşina oluyor, onu öğrenmeye hazır hale geliyorlardı. Daha konuşmaya başlarken Kur’an okumayı ve namaz kılmayı öğretiyordu. Bütün çocukları 4-5 yaşlarında hatim etmişlerdi. Annesinin kendisine Kur’an okumayı öğrettiğinde 3 yaşlarında olduğunu söyleyen Sıbgatullah Gülen, onun derslere nasıl teşvik ettiğini şöyle anlatıyor: </p>
			<p class="alinti_E">Anamdan dayak yediğimi hiç hatırlamıyorum. Beni okutmak için çok yağcılık ederdi. Şeker verirdi, üzüm verirdi. Ben dışarıdayken gözüyle işaret eder, eve çağırır, ekmeğime yağ sürer, okuturdu. Anam disiplinliydi, çok severdi ama laubalilik yapmazdı.<span class="Footnote_E _idGenCharOverride-3"><span id="footnote-013-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-013">10</a></span></span></p>
			<p class="a_Paragraf">Refia Hanım namaz üzerinde çok hassasiyetle duruyordu. Öyle ki çocuklarının namaz kılınmayan evlerde yiyip içmelerine bile müsaade etmiyordu. Çocuklarının arasında namaz kılmaya ne zaman başladığını hatırlayan tek kişi bile yoktu. Çünkü hatırlayamayacakları kadar küçük bir yaşta namaza başlamış oluyorlardı. Yeme, içme, konuşma, uyuma gibi doğal bir davranıştı onlar için namaz kılmak. Namaz kılmamak diye bir durum yaşamamışlardı. Yemek yememek olur muydu ki, namaz kılmamak da olsun. Bezden kurtulup tuvalet ihtiyacını söylemeyi öğrenen bütün çocuklarını daha teheccüd vakti uykudan kaldırıyordu. Kendisi kalktığında sobalar sönmüş, ev soğumuş, ibriklerde sular buz tutmuş olurdu. Sobayı yakar, su ısıtır öyle kaldırırdı çocuklarını. Önce tek tek ellerine su dökerek abdest aldırıyordu. Yaz kış, sıcak soğuk demeden her gün böyleydi. Erzurum’un kışının şiddeti ve o günün şartları düşünülürse bunun hiç de kolay olmadığı anlaşılır. Diğer odalara göre daha sıcak olan ahır sekisinde toplar çocukları, önce Kur’an dersi verirdi. “Ben sizi ancak şimdi okutabilirim, gündüz elim ermez. Sabah namazından önce şafak atarken ne okursan hafızanda kalır.’’ derdi. Gündüz ev işlerinde, oyunda, çobanlıkta yorulan çocuklar kalkmakta zorlansa da taviz verilmiyordu. Ramiz Hoca’nın çocukları kaldırırken kullandığı en etkili yöntem yüzlerine su serpmekti. </p>
			<p class="a_Paragraf">Ardından namaz vakti tüm ev halkı kalkardı. Erkeklerden kimi camiye cemaatle namaz kılmaya gider, en az biri de kalır ev halkına namaz kıldırırdı. En arka safa çocuklar için ‘cecim’ denilen ayrı bir örtü serilirdi. Bazen görümcesi Dürdane Hanım, “Küçükleri kaldırmasak, bunlar üstüne kaçırıyor, etrafı kirletecekler.” dese de, Refia Hanım, “Olsun ben temizlerim, namaza alışsınlar” diyerek ısrarcı oluyordu. Sabah namazından sonra çocuklar dâhil kimse uyumazdı artık. Kahvaltı yapılır ve herkes işine giderdi. </p>
			<p class="Baslik_2" id="_idParaDest-30">En güzel ahlak sünnet-i seniyye</p>
			<p class="a_Paragraf">Refia Hanım, Kur’an ve namazla birlikte çocukların ahlakına, davranışlarına da özen gösterirdi. Mesela, “Biri size bir şey dedi mi onu gözüne bakarak dinleyin. Peygamberimizin sünneti böyle.” derdi. Çocukları, hatta torunları bile bu şekilde alışmıştı. Birine su verdiği zaman arkasını dönüp gitmesini istemez, geri geri giderek uzaklaşmasını söylerdi. Çocuklarının başkasından azar işitmesine, onlara kızılmasına asla razı gelmez, buna fırsat vermemek için elinden geleni yapardı. Çocukları büyüklerin sofrasına oturtmaz, ayrı sofra kurar, hem kendi yer, hem onlara yedirirdi. İş zamanları erkekler tarladan gelecekleri vakit, yorgun hallerinde ayaklarına dolaşmasınlar diye erkenden çocukları eve alır, yıkar, temizler, temiz kıyafet giydirir, yemeklerini de yedirip yatırırdı. Çocuklar güneşle yatıp güneşle kalkmaya alışmıştı. Zaten elektrik yok, radyo tv gibi vakit çalacak şeyler de olmadığı için akşam yemekten sonra yapacak bir şeyleri de kalmazdı. ‘Yatsı namazını kılan yatsın’ derdi Ramiz Hoca. Gaz lambası kullanılıyordu ve akşam oturmak fazladan gaz masrafı demekti aynı zamanda.</p>
			<p class="a_Paragraf">Refia Hanım sıkı sıkı tembih etmişti çocuklarına: “Büyüklerinizden birisi size kızarsa sakın gelip bana söylemeyin.” Aile büyüklerine ve diğer yakın aile fertlerinin çocuklara olan sevgisine güveninin bir işaretiydi bu tembih. Çocuğunun yaptığı küçük bir yaramazlığa müdahale eden büyüğüne karşı annelik şefkati ile gönlünde bir kırgınlık oluşmasını istemiyordu. Bazen evin önündeki beton kurundaki (hayvanların su içtiği yalak) su ile oynar etrafı ıslatırlardı. Dürdane Hanım kızar, söylenirdi ama Refia Hanım’a iletmezdi çocuklar ‘halamız bize şöyle böyle söyledi, kızdı’ diye. Buna dair yaşadığı bir hadiseyi şöyle anlatıyor Nurhayat Hanım: </p>
			<p class="alinti_E">Bir gün harmanda düven sürüyorduk. Ben de düvenin üstündeyim. Harmanda benden büyük beş kişi daha var. Bir kenarda da elenmiş taneler var. İkindiden sonra çuvallara doldurup ambara dökecekler. Ben öküzleri kontrol edemedim, beni saymadılar. Gidip o tane buğdaydan yediler. Dedem de geldi bana kızdı, dövdü. Karşıda komşu vardı. Gitmiş anneme haber vermiş. Biraz da abartarak anlatmış. Annem akşam sordu ‘deden seni mi dövdü bugün?’ diye. Yoo, dedim. ‘Öyleyse o kadın niye öyle söyledi, kendi evi huzursuz bizi de kendilerine mi benzetecek?’ Baktım annem o kadına kızıyor. Çocuğum ama aklım kesiyordu, bana sebep kadına kızdığını anlıyordum. ‘Sen diyorsun ki haber vermeyin.’ Sadece bu kadar dedim. Şöyle böyle oldu diye anlatmadım. Tamam, dedi, sen yine de söyleme bundan sonra.</p>
			<p class="a_Paragraf">Mal ve evladın imtihan için verildiğinin şuurundaydı Refia Hanım. Onlar kendisine emanetti ve emanete layıkıyla sahip çıkmalıydı. O yaşta bazen çocuklarına fazla disiplinli gibi gelse de onun tavırları, ileri yaşlarda ve kendi evlatları olunca annelerinin aslında neden korktuğunu gayet iyi anlayacaklardı. Kul hakkına girmeme konusundaki hassasiyeti evlat sevgisinin üzerindeydi. Evlatlarına da gerektiğinde şiddetli ikazlarda bulunarak bu şuuru yerleştirmeye çalışıyordu. Korucuk’ta yaşadıkları dönemde bir gün Şamil Ağa’nın kardeşlerinden Mehmet Ali Efendi’nin oğlu Abdurrahim ile Fethullah Gülen Hocaefendi çayırda oynuyordu. Hocaefendi nasıl bir hareket yaptıysa Abdurrahim’i düşürdü. Acı içinde kıvranan çocuğun ağlama sesine geldi Refia Hanım. Ayağı kırılmıştı Abdürrahim’in. Hocaefendi, Refia Hanım’ın canından bir parçaydı ama yetim çocuğun hakkını da muhafaza etmeliydi. O hırsla gelip Hocaefendi’ye iki tokat yapıştırdı. Bir taraftan da “O yetimin ayağı kırıldı şimdi ona kim bakacak?” diye azarlıyordu onu. </p>
			<p class="a_Paragraf">Evlatlarının dünyaya meyl etmesini istemiyor, her fırsatta onlara ölümü, hesabı hatırlatıyor, dünyanın süsüne püsüne kapılmamalarını öğütlüyordu. Özellikle kızı Nurhayat Hanım’ın terbiyesine çok özen gösteriyordu. Nefsinin cazibedar heveslerine karşı takvaya yönlendiriyor, malayani işlerle vakit geçirmesini istemiyordu. Küçük yaşta Kur’an okumayı öğretmiş, namaza alıştırmış, başını örtmüştü. “Hayânın küçüğü büyüğü olmaz.” diyor, örtüsüne, kıyafetine dikkat etmesi için titizlik gösteriyordu. Çocuklarının kıyafetlerini kendisi dikiyor, kızlarına uzun bol elbiseler giydiriyordu. Nurhayat Hanım 10 yaşlarındayken, kimden gördüyse saçını ortadan değil de yandan tarayarak bağlamıştı. Refia Hanım görünce hemen müdahale etmiş, ‘hayır’ demişti, ‘böyle yapma.’ Kızının saçlarını ortadan ayırarak tarayıp örmüştü eskisi gibi. Bir gün de Fazilet Hanım, kendi yaşındaki komşu kızı gibi eteğinin altına giydiği uzun pantolonun paçalarını dizlerine kıvırıp kısaltmıştı. Onu bu halde açık gören annesi öyle çok kızmıştı ki, Fazilet Hanım bir daha böyle bir hareketi aklının ucundan dahi geçirmeyecekti.</p>
			<p class="Baslik_2" id="_idParaDest-31">“Hevesin arkası da gelir.”</p>
			<p class="a_Paragraf">Ramiz Hoca da eşinin ve kızlarının bu tarz giyim kuşama heves etmelerini hoş karşılamıyor, kendisi nasıl mahremiyete dikkat ediyorsa, çok değer verdiği ailesini de aynı şekilde korumaya çalışıyordu. İnsanı dünyevi hevesata bağlayacak her şeyden uzak durulmalıydı. Ramiz Hoca arada bir Erzurum’da yaşayan kardeşi Nureddin Bey’i ziyarete gidiyordu. Köyden onlara tereyağı, kavurma, bal gibi yiyecekler götürür; yengesi Behice Hanım da buna mukabil şekerleme çikolata gibi şeyler gönderirdi evdekilere. Yine böyle bir ziyaretten dönüşünde Ramiz Hoca’nın elinde çok güzel, şık bir kutu vardı. Eşine ve kardeşi Dürdane Hanım’a, “Yengem size hediye yolladı.” dedi. Hanımlar merak etmişti. “Yengem bize kutuda ne yolladı ki?” Ramiz Hoca eve gelmeden kutunun içinde ne olduğuna bakmış fakat çok da hoşuna gitmemişti. Aklında başka bir şey vardı. Zaten akşam hava kararmak üzereydi, ineklerin sağılması gerekiyordu. “Gidin işinizi bitirin sonra vereceğim.” dedi onlara. Kutuda makara topuklu birer terlik ve birer ince ten rengi naylon çorap vardı. Bunlar şehirde evinde oturan bir hanıma uygun olsa bile, köyde yaşayan bir hanımın kullanamayacağı şeylerdi. Hediyelere bakıp kaldıracak, belki böyle bir hayatı yaşayamıyor olmanın ezikliğini hissedeceklerdi. Kendi hayat şartlarını hor görecek belki, mutsuz olacaklardı nihayetinde. İhtimal, Ramiz Hoca yengesinin kendilerine uymayacak bir hayatın sembolü olan bu eşyaları göndermesine de kızmış olabilirdi. Paketi içeri götürüp açtı ve terliklerin topuklarını kırıp kutuya geri koydu. Çorapları da makasla uzunlamasına kesip aynı şekilde geri yerleştirdi. İşini yapıp gelen hanımlar heyecanla kutuyu açtılar. ‘Ne güzelmiş’ diye hevesle ellerine aldıkları çorap ve terliklerin durumunu görünce çok şaşırdılar. Hevesleri yarım kalmıştı fakat bir şey demediler. Ramiz Hoca’nın ise vereceği güzel bir ders vardı: “İşte ben sizin bu hevesinizin arkası gelir diye bunu yaptım. Çünkü o topukluları giydiğiniz zaman yürüyüşünüzün nasıl değişeceğini, dışardan bakınca nasıl görüneceğinizi biliyorum. O çoraplarla da hiç giymemişe döneceksiniz. Fakat bu bize yakışmaz.” Refia Hanım, İzmir’de yaşadığı yıllarda bir gün Mustafa Birlik’in kızı Ayşe Hanım’a bu hatırasını anlatmış ve şunu eklemişti: “Hoca öyle konuşunca kabaran nefsimiz söndü. Ben ömrümde topuklu giymedim.”<span class="Footnote_E _idGenCharOverride-1"><span id="footnote-012-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-012">11</a></span></span> </p>
			<p class="Baslik_2" id="_idParaDest-32">Çocukların okula gitmesi</p>
			<p class="a_Paragraf">Korucuk’ta ilkokul 1944’ten itibaren açılmıştı. Eğitim çağındaki bütün çocukların okula gönderilmesi zaruri idi ancak, dini eğitimin yasaklanması, öğretmenlerin inançlara aykırı tavır ve söylemleri halkta devletin okullarına karşı bir tepki oluşturmuştu. Hem, köy ortamında her yaştan insanın yapacağı bir iş mutlaka vardı. Küçük kızlar ev işinde, çocuk bakımında annesine yardım ediyor, erkek çocuklar en azından çobanlık yapıyordu. Sıbgatullah Bey bu mevzuyu anlatırken “Hatim yaptığımda 4-5 yaşımdaydım. O sıra bütün çocuklara bu yaşlarda hatim ettirirlerdi çünkü beş yaşından sonra düze çıkacak, hayvan otlatacak. O yaşa kadar Kur’an’ını öğrensin, namazını abdestini bilsin, derlerdi. Çocuğun eli çubuk tuttu mu tarlaya götürülürdü.” diyor. </p>
			<p class="a_Paragraf">Bir de beki insanlar daha kısa vadeli düşünüyor, her şeye rağmen okumanın, meslek sahibi olmanın kıymeti anlaşılamıyordu. Kızların okula gönderilmemesinde karma eğitimin ve baş açma zorunluluğunun da tesiri vardı. Devletin eğitim sistemi halkın hassasiyetlerine uymuyordu. İnsanlar, kız veya erkek evlatlarının dinini, imanını, ahlakını kaybetmelerinden korkuyordu. O devirde bir kadın için eğitim alıp tesettürüyle, namazıyla icra edebileceği bir meslek yoktu. Batılı bir görüntü ve düşünce yapısını reddeden nesiller evde kalmaya mahkum edilmişti adeta. </p>
			<p class="a_Paragraf">Nurhayat Hanım da biraz büyüyünce annesinin eli ayağı gibi yardımcısı olmuştu.<span class="Footnote_E _idGenCharOverride-1"><span id="footnote-011-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-011">12</a></span></span> Babaannesinin ve yengelerinin de küçük işlerine koşturuyordu. Avluları süpürüyor, yayılmaktan gelen koyunlarla kuzularını buluşturuyor, kardeşlerinin ve amca çocuklarının bezlerini yıkıyordu. Yaşı büyüdükçe annesi dantel yapmayı, örgü örmeyi de öğretecekti ona. </p>
			<p class="Baslik_2" id="_idParaDest-33">Fethullah Gülen Hocaefendi’nin çocukluğu </p>
			<p class="a_Paragraf">Özellikle İzmir’de yaşadığı son yıllarında Refia Hanım’a en çok sorulan sorulardan biri Hocaefendi’nin çocukluğunun nasıl geçtiğine dairdi. Hem ziyaretçilerine hem de aile fertlerine bu mevzuyla ilgili farklı zamanlarda bir çok detay anlatmıştı Refia Hanım. Mesela, Hocaefendi’nin ne hamileliğinde ne çocukluğunda kendisini incittiğini söylüyordu. 25 yaşında üçüncü bebeğiydi ve çok rahat bir hamilelik geçirmişti. Öncekilerde olduğu gibi bunda da karnı belirmeye başladıktan sonra mahremiyete daha çok dikkat etmiş, mecbur kalmadıkça dışarı çıkmamıştı. Sürekli abdestli bulunmaya özen gösteriyordu. Evde üzerine düşen bütün işleri eskisi gibi yapmaya gayret ediyordu. </p>
			<p class="a_Paragraf">Doğumun yakın olduğunu hissettiği halde herhangi bir ağrı, sancı duymadığı için son güne, hatta son saate kadar çok rahat hareket edebiliyordu. İnek, koyun sağma işine bile devam ediyordu. Yıllar sonra anlatırken on bir doğumun içinde en kolayının bu olduğunu söyleyecekti: “Hocanın her şeyi kolay oldu. Beni hiç incitmemiş, doğumda bile incitmemiştir.”<span class="Footnote_E _idGenCharOverride-1"><span id="footnote-010-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-010">13</a></span></span> </p>
			<p class="a_Paragraf">Refia Hanım oğlunu abdestsiz emzirmiyor, onunla ilgilenirken Kur’an ve salavatı dilinden düşürmüyordu. Kur’an okunan, namaz kılınan, sahabe ve Osmanlı döneminden kahramanlık hikayeleri anlatılan bir ortamda, babaannesi Munise Hanım’ın gözyaşları ile süslediği dualarla büyüyen Hocaefendi’ye ilk kelimeleriyle beraber küçük ezberler de yaptırıyordu annesi. Pek çok çocuk gibi büyüklerinin yanında seccade serip namaza duruyordu o da. İki yaşından sonra sabah namazlarına da kaldırmaya başlamıştı annesi. Dört yaşından itibaren beş vakit düzenli namaz kılan ve hiç aksatmayan Hocaefendi, bu dönemdeki namazlarını ‘belki bir kısmını yanlış kılmışımdır’ diye düşünerek gençlik yıllarında kaza edecekti. Annesi, yine dört yaşında gece yarısı uykudan kaldırarak Kur’an okumayı öğretmişti ona. Okumayı öğrendikten bir ay sonra Kuran’ı hatmetmişti. Şamil Ağa duasını yapmak için büyük bir yemek verdi köy halkına. Hocaefendi bütün bu kalabalığın kendisi için toplandığının farkında bile değildi. Misafirlerden biri ‘bugün senin düğünün oluyor’ dediğinde çok utandığını anlatacaktı yıllar sonra. O günden hatırında kalan sadece bu sahne vardı.<span class="Footnote_E _idGenCharOverride-1"><span id="footnote-009-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-009">14</a></span></span> </p>
			<p class="a_Paragraf">Hocaefendi küçük yaştan itibaren daima büyüklerle beraber oturmayı ve onların anlattıklarını dinlemeyi âdet edinmişti.<span class="Footnote_E _idGenCharOverride-1"><span id="footnote-008-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-008">15</a></span></span> Evlerine sık sık hocalar, şeyhler gelir sohbet ederlerdi. Hocaefendi onları dikkatle dinler, sanki kelime kelime hafızasına kaydederdi. Sohbet meclisi dağıldıktan sonra Munise Hanım ve Refia Hanım içerde neler anlatıldığını sorunca birebir naklederdi. Belki aynı üslupla, aynı duygularla ifade eder, içerideki havayı onlara yansıtırdı. Munise Hanım onu ağlayarak dinler, adeta kendinden geçerdi. Hocaefendi, Ramiz Hoca’nın Cuma hutbelerini de gelip evde annesine ve babaannesine birebir aktarırdı. Bazen Nurhayat Hanım müdahale eder “Hafız bak gelip anlatma, sen anlatınca anam ağlıyor, anam da ağlamaktan başka bir şey bilmiyor.” derdi. Munise Hanım ise hem ağlar hem de anlatması için onu teşvik ederdi.</p>
			<p class="a_Paragraf">Hocaefendi, küçük yaşlarından itibaren anne baba hakkına riayet ediyor, onlara saygısızlık etmemek için azami gayret gösteriyordu. Özellikle annesinin sözünü dinliyor, ne söylerse mutlaka yapmaya çalışıyordu. Mesela bir düğüne giderlerken onu da götürmüştü Refia Hanım. Kendi yanında bir sandalyeye oturtmuş, bütün çocukların koşturup oynadığı o ortamda geri dönene kadar ayağa bile kalkmamıştı. Başka bir zaman Refia Hanım, yaptığı bir şeye kızmış, ceza olsun diye bir yerde tek ayak üstünde durmasını söylemişti. Ancak iş telaşıyla yanından ayrılınca o halde unutmuştu. Aklına gelince yanına varıp baktığında evladının aynı yerde aynı şekilde durduğunu gördü. “Oğlum hadi ben unuttum, sen bari indirseydin ayağını.” deyince Hocaefendi, bir ömür boyu terk etmeyeceği hassasiyetini şöyle ifade etmişti: “Sen söylemeden nasıl indiririm, hakkına girerim yoksa!” </p>
			<p class="Baslik_2" id="_idParaDest-34">Hocaefendi ve amcaları</p>
			<p class="a_Paragraf">Hocaefendi’den iki yaş büyük amcası Seyfettin Bey, Refia Hanım’ın ikisini beraber arkadaşlık etmeye teşvik ettiğini söylüyor: </p>
			<p class="alinti_E">Bir yere gideceğimizde ‘Fethullah ile beraber gidin. Buna mukayyet ol.’ derdi. ‘Ben size yemek yaparım, siz öbür çocuklara katılın’ diyerek bizi bayrama gönderirdi. Küçükken Hocaefendi ile hep beraberdik. Kuzu, mal (büyük baş hayvan) otlatmaya giderdik. Tarlada beraber kalırdık. Herhangi bir işe beraber gider, gelirdik. Babam ikimizi bir kaldırır, bize düşen işlere gönderirdi. Dışarıda bana biri bir şey dese, Hocaefendi beni korumaya çalışırdı.</p>
			<p class="a_Paragraf">Ailesine, kardeşlerine, akraba çocuklarına çok bağlıydı Hocaefendi. Kimseyi incitmez, kavgalara tartışmalara karışmaz, oyunları uzaktan seyrederdi. İşe gönderilmediği zaman evde oturup kitap okumayı tercih ederdi. Dışardan çocukların kavgasına dair sesler geldiğinde çıkar, herkesi sustururdu. Munise Hanım “Komutan çıktı, susturur şimdi bunları.” derdi. Hocaefendi’nin yaşına göre olgun tavırları çevresindeki büyüklerde de bir saygı uyandırırdı. Mesela amcası Enver Bey, daha çocuk yaşlarında onunla büyük adam gibi muhatap olur, ilgilenir, yolda önüne geçmez, hep arkasından yürürdü. Fakat Nureddin amcası birkaç kere hırpalamıştı Hocaefendi’yi. Derinlemesine baktığımızda bunların da koruma ve sevgiden kaynaklandığını anlıyoruz.<span class="Footnote_E _idGenCharOverride-1"><span id="footnote-007-backlink"><a class="_idFootnoteLink _idGenColorInherit" href="Hocaanne_ve_Ailesi-11.xhtml#footnote-007">16</a></span></span> </p>
			<p class="Baslik_2" id="_idParaDest-35"> “Sana dünyanın yuvarlak olduğunu öğreteceğim.”</p>
			<p class="a_Paragraf">Refia Hanım, sadece Fethullah Gülen Hocaefendi’yi değil, bütün çocuklarını okutmak istiyor, bunun için Erzurum’a göçmeyi teklif ediyordu Ramiz Hoca’ya. Ramiz Hoca ise düzenli bir geliri olmadığı için gitmeyi düşünmüyordu. Henüz imamlık yapmaya başlamamıştı, babası ve kardeşleriyle çalışarak ortak kazançlarından ancak geçinebiliyorlardı. Gene de evlerinin içi de bir nevi okul gibi işliyordu.</p>
			<p class="a_Paragraf">Ramiz Hoca okumaya çok meraklı, hevesli, okuduğunu anlatmayı da seven bir insandı. Osmanlıcayı ve Kur’an okumayı çocukluğunda öğrenmiş, harf devriminden sonra da Latin alfabesi ile okumayı kendi çabalarıyla öğrenmişti. Bulduğu her boş vakti okuyarak değerlendirirdi. Öyle ki, tarladan gelir gelmez oturup dinlenirken kuşağının arasından bir kağıt parçası çıkarır okurdu. İlginç bir şeyse orada bulunan annesine, eşine de anlatırdı. Mevzuları tatlı, esprili bir dille anlatır, ya birinden duyduğu ya da kendi bulduğu bir nükteyle süslerdi. En basit bir şeyi bile muhatabına zevkle dinlettirirdi. Bu da onun ince bir zekaya sahip olduğunu isbat ediyordu. Hafızası da çok kuvvetliydi. Otuzlu yaşlarında dahi ilmini arttırmak için karşısına çıkan her fırsatı değerlendiriyordu. Refia Hanım da ilmini artırması için eşinin başka köylere gidip aylarca kalmasına rıza gösteriyordu. </p>
			<p class="a_Paragraf">Hocaefendi 4-5 yaşlarında iken (1942-43 yılları) Ramiz Hoca’nın evine herkesin hürmet ettiği, iyi molladır, dediği Halil Efendi Hoca namında bir zat gelmişti. Korucuk’ta iki sene imamlık yapan Halil Hoca, buradan ayrılıp Karavelet Köyü’ne giderken Ramiz Hoca’ya ‘gel seni okutayım, hoca ol’ dedi. Ramiz Hoca’yı bu konuda Alvar İmamı ve başka hocalar da teşvik ediyordu. Eşini ve dört çocuğunu yetim gibi bırakıp Halil Hoca ile beraber gitti. Bir kış ahır odasında kalarak ders aldı. Maslahat Köyü’nde de aynı hoca ile iki kış kaldı. Arapça ve Farsça okudu; ilmini ilerletti. Medrese usulüne göre sırayla sarf, nahiv, <span class="italik_E">Mülteka</span> ve <span class="italik_E">Molla Cami</span> gibi dersleri ve kitapları ezberledi. Mehmed Zihni Efendi’nin <span class="italik_E">Nimet-i İslam</span> isimli büyük İslam ilmihalini de ezberlemişti. Eğitimini tamamlayınca önce kendi köyüne imam oldu Ramiz Hoca. Köy halkı ‘başka yere gitme, bizim imamımız ol’ demişti. İmamlığa başlayınca Refia Hanım’ın evin bir odasında ders verdiği talebelerin küçüklerini okutmaya başladı. Daha önce de bahsi geçtiği gibi büyük kızlar ve kadınlar yine Refia Hanım’a gidiyordu. </p>
			<p class="a_Paragraf">Aile içinde sahabe menkıbeleri, <span class="italik_E">Ahmediye</span>, <span class="italik_E">Muhammediye</span> tarzı kitaplar ve Hocaefendi’nin ‘klasik roman’ olarak nitelediği, Ebu Müslim Horasanîler gibi İslam’ın ilk dönemine ait kitaplar okunuyordu. Hocaefendi de bunları okumuş fakat zaman içinde bunlar ona hafif gelmeye başlamıştı. 7-8 yaşlarında iken bir gün kardeşi Sıbgatullah Bey’i “Gel, sana bir şey öğreteceğim” diyerek dama (evin üstüne) çağırdı. Hatıranın devamını Sıbgatullah Bey anlatıyor: </p>
			<p class="alinti_E">Damın üstüne, tandırlığın oraya yatırdı beni. Sana dünyanın yuvarlak olduğunu öğreteceğim, dedi. Nasıl yuvarlak? İşte ben düz yattım buraya. Dünyayı küre gibi anlatmak için su akıtan bir demlik bulmuş. ‘Seni bu demliğin içine koysam, döndersem döndersem seni koysam bir yere’ Yine düz dururum dedim. ‘Düz durursun ama ne tarafa olduğunu bilir misin?’ Bilemem. ‘İşte dünya yuvarlaktır biz ne tarafa olduğumuzu bilmiyoruz. Dünya bir şeyin etrafında dönüyor.’ Ya deniz nasıl duruyor orada dedim? Getirdi onu da ispat etti. ‘Öyle büyük ki. Kubbe var ya, suyu dök, biri oradan gelir göl olur, biri buradan gelir göl olur. Burası yamaç ama ikisi göl olur. Dünyanın yuvarlaklığı her gölü kendi yerinde tutuyor’ dedi. İnanmadım ben tabi. Dünya yuvarlak olur mu biz düz yatıyoruz işte, dedim. Onu ben sonradan anladım ki, İbrahim Hakkı Hazretleri’nin Marifetnamesi’nde okumuş, kavramış. Bana da tavsiye etti kitabı, okudum ama hiçbir şey anlamadım. Hocaefendi çocukken bile farklıydı.</p>
			<p class="Baslik_2" id="_idParaDest-36">Namaz, herkesten ve her şeyden önce namaz…</p>
			<p class="a_Paragraf">Hocaefendi, ilkokula devam ederken (8-9 yaşlarında) bir taraftan da ailenin en büyük çocuğu olarak her türlü işe yardım ediyordu. Bazen annesine bile destek oluyor, etrafı toparlıyor, yatakları toplayıp kaldırıyor, odaları süpürüyor, bulaşıkları yıkıyordu. Ayrıca inekleri koyunları gütme işi de ona düşmüştü. Gün içinde bunca yorulmasına rağmen, o yaşında yine geceleri okuyarak geçirmek istiyordu. Fakat bir gün çok yorulmuştu. Muhtemelen uzun yaz günlerinden biriydi. Yatsı namazını kılmadan uzanmış, biraz dinlenip kalkmayı planlamıştı. Evladını çok seven, her halini dikkatle takip eden Refia Hanım, onun namaz kılmadan yattığını fark etmişti. Geceler çok kısa olduğu için kalkamama tehlikesi vardı. Hocaefendi’nin başucuna gelip “Namazını kıl öyle yat, ben de yorgunum seni kaldıramam belki” dedi. Hocaefendi, “Ana çok yorgunum, kalkar kılarım.” diye cevap verince Refia Hanım çok üzüldü. Fakat ne kızdı, ne bağırdı. Sadece ellerini kaldırıp şöyle dua etti: “Bu benim oğlumdur Allah’ım, namazını kılmadan yattı. Benim evimde sana asi isyankar bir kulun vardır Allah’ım. Yatağa şimdi sıcak girdi. İnşallah sabah sopsoğuk bulurum yatakta.” Hocaefendi ömür boyu unutamadı bu hadiseyi. Fakat ailesinde bu konudaki hassasiyet sadece annesiyle sınırlı değildi. Babası da namaz konusunda benzer bir hassasiyete sahipti. Hocaefendi bir sohbetinde bu konuyla alakalı şunları söyleyecekti:</p>
			<p class="alinti_E">Babam çok dindardı. Çok gözü yaşlı bir adamdı. Vaaz ederken ağlardı. Sahabenin adı anılırken bir çocuk gibi hıçkıra hıçkıra ağlardı. Kendi evladını dinlerken de öyle hıçkıra hıçkıra ağlardı. Annem de ona denk dindarlıktaydı. Ve annem beni delice severdi. Ya Rabbi ben ondan evvel ölürsem delirir bu kadın, delirir. Çünkü o kadar bağlıydı. Benim için ölürdü ama öleceği ayrı bir şeyi vardı, Allah ile irtibatı. Bu evde beynamaz olmasın. Ben o gün sabaha dek hep ürperdim. Validem, işin ilmini yapmadan, belki pedagoji, psikoloji tahsil etmeden, derinlemesine İslam’ın ruhaniyetine de vakıf olmadan o günkü Türk toplumunun genel ahlakından oldukça derin seviyeli nasibini almış birisiydi. Çünkü ailesi, yetiştiği muhit dine kilitli bir aile idi. Olması gerekenin de üstünde oldukça mazbut, bazı şeyleri o zaman bile fazla görülebilirdi. O babam o annemle el ele vermiş, evin bahçesinden dışarıya çıkarsam hazan vurmuş gül gibi solarım diye korkarlardı. Ben bunları unutamam. Böyle olmalı mı idi, bu tam dengeli sayılır mı sayılmaz mı? Bu türlü meselelerde onların bu meseleye karşı duyarlılığına bakacaksınız. Benim yetişmem mevzuunda istidadım yokmuş, kabiliyetim yokmuş ve irademi salmışım, böyle olmuşum başka mesele ama ben Allah’ın babama anneme ihsanını, o ihsanın anne ve babadan akıp bana gelmesini inkar edemem. Babam 7-8 yaşında beni alıp yaz günlerinde kısa gecelerde yatsı namazına götürürdü. On buçukta namaza duracaksınız. On birde namaz bitecek. Sabah namazında da elimden tutup beni kaldırır, sabah namazına götürürdü. Ben çok defa dalar orda uyurmuşum. Cemaatten gelir, horultuya beni uyarırlarmış. Namazdan sonra da babam elimden tutar getirir eve ama hep götürürdü. Rabbim ona bir ihsanda bulunmuş. Şuur ihsanında bulunmuş. Ve ben bu iklimde yetişmişim. Yağmur gibi onun duyguları düşünceleri benim başıma yağmış.</p>
			<hr class="HorizontalRule-1"/>
			<div class="_idFootnotes">
				<div class="_idFootnote" id="footnote-015">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-015-backlink">8</a></span>	Ramiz Hoca ilk doğan erkek evladının ismini Muhammed Fethullah verdi. Çok saygı duyduğu Küfrevî şeyhlerinden Sırrı Efendi’nin oğlunun adıydı Fethullah. Nüfus cüzdanı çıkarmak için Hasankale’de nüfus müdürlüğüne gitti. Ancak oradaki memur bu ismi beğenmedi. İçinde Allah lafzı geçtiği için yazmak istemedi. Ramiz Hoca ismi değiştirmek yerine yazdırmayıp geri döndü. Ardından 1942’de doğan oğluna da Sıbgatullah ismini verdi. Ancak nüfus memuru aynı kişi olduğu için, bunu da yazmaz, diye düşünüp gitmedi. Bir sene sonra köy ihtiyar heyetine seçilince, biraz da konumunun getirdiği tanışıklık ile köyde bulunan karakoldaki başçavuşa mevzuyu intikal ettirdi. Ertesi gün beraber nüfus dairesine gittiler. Jandarma başçavuş elindeki kamçıyla masaya vurdu, yine aynı memura “Bu adamın kaç tane çocuğu varsa kaydet” dedi. Askerden herkesin korktuğu zamanlardı. Memurun karşı çıkmaya gücü yoktu, zaten o da isimleri yazmayarak haksız bir güç kullanıyordu. Ancak yine de isimleri söylendiği şekilde yazmadı. Hocaefendi’nin Muhammed Fethullah olan ismini sadece Fethullah yazdı. Sıbgatullah yerine de söylenmesi zor diye Seyfullah yazdı. Ramiz Hoca’nın en küçük kardeşi Seyfullah Bey de kayıtlı değildi. “Kardeşim var bir de, adı Seyfullah” deyince memur, Seyfullah yazdım bu da Seyfettin olsun dedi. Böylece farklı yıllarda doğmalarına rağmen üçünün de doğum tarihi resmi kayıtlara 1942 olarak kaydedildi.</p>
				</div>
				<div class="_idFootnote" id="footnote-014">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-014-backlink">9</a></span>	Hasbi Bey doğduktan sonra (1944) tifo hastalığına yakalandı Refia Hanım. Bebeği doyurmak için bir sütanne arandı Korucuk’ta. Yalnızca bir tane emzikli hanım bulundu, o da Refia Hanım’ın pek hoşlanmadığı birisiydi. Hasbi Bey’e göre bunun sebebi, kadının rahat tavırlarıydı. Çünkü, bir düğünde kadınlar arasında oynarken görmüştü bu hanımı. Oysa evli bir kadının kalkıp oynaması ayıp karşılanırdı. Fakat, başka çare olmadığı için sütanne olarak tutuldu. Çoğu kez Nurhayat Hanım, kardeşini kucağına alıp emzirmesi için sütanneye götürüyordu. Refia Hanım, sonraki yıllarda Hasbi Bey’e bu durumdan duyduğu pişmanlığı ifade edecekti.</p>
				</div>
				<div class="_idFootnote" id="footnote-013">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-013-backlink">10</a></span>	Refia Hanım ev işleri yüzünden herkese yetişemediği için Sıbgatullah Bey köyün imamı Süleyman Efendi’ye de devam etmiş. Amme cüzüne (30. cüz) onun nezaretinde çıkmış. Hatimini de Hafız Vehbi Hoca’da yapmıştı. Sıbgatullah Bey o devirde uygulanan bir geleneği anlatıyor: “Hatim edince başımı (takkemi) kaçırdılar. Dedeme geldim. Takken nerde? dedi. Hatim ettim başımı kaçırdılar, dedim. Para mı istiyorsun? He, dedim. Olmaz, Amme’ye çıkınca beş kuruş verdim, buna elli isterler. Hadi yardım et bana, tayadan iki bağ ot getir, dedi. Peşine düştüm, gittik, hayvanlara ot verdik. Anladım ki emmilerim yok. İhtiyara kalmış bir ahır hayvan. O da beni yakaladı. O zaman sikkeli 50 kuruşlar vardı. Herhalde gümüştü onlar. O kadar değerli paraydı demek ki getirdim hocaya verdim, hoca iki kere alnımdan öptü.”</p>
				</div>
				<div class="_idFootnote" id="footnote-012">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-012-backlink">11</a></span>	Ramiz Hoca’nın hayat tarzı hassasiyetine dair bir hatırasını da kızı Nurhayat Hanım şöyle anlatıyor: “Erzurum’da oturan amcam bana yeni bir ayakkabı getirmişti, hafif topuklu. Giyindim, dışarı çıktım, şöyle bir dolaştım eve geldim. Baktım babam eli arkasında kapının önünde duruyor. “Hele bakayım onlar nasılmış?” dedi. Çıkardım koydum önüne. Elinde keserle tabanlarına vurdu birer tane. Topuklarını kırdı. Şimdiki topuklar gibi yüksek bile değildi. Bir şey demedim tabi babama. Zaten böyle şeylere hevesim de yoktu.”</p>
				</div>
				<div class="_idFootnote" id="footnote-011">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-011-backlink">12</a></span>	Köye öğretmen geldiğinde Nurhayat Hanım 9 yaşlarındaydı. Birinci sınıftan başlaması gerekiyordu. İlk dönem okula gönderilmedi. İkinci dönem gönderildi ve okuma yazmayı öğrendi. Sonraki yıl da devam etmedi. Yıllar sonra İstanbul Altunizade’de görüştükleri bir gün Hocaefendi ablasına “kitap okuyor musun?” diye sordu. “Hocam okuyorum ama anlatamıyorum” dedi Nurhayat Hanım. “Okuyaydın büyük adam olurdun” dedi Hocaefendi. Orada bulunan yeğenleri eski başbakan Tansu Çiller’i kast ederek “Halam Çiller olurdu” deyince Hocaefendi “Çiller’den daha büyüğü olurdu.” dedi ablası için.</p>
				</div>
				<div class="_idFootnote" id="footnote-010">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-010-backlink">13</a></span>	Hocaefendi Şamil Ağa’nın ilk erkek torunuydu. Doğumunu kutlamak için bütün köye iki kere ‘yemek daveti’ yapmıştı. İlkinde kendi kovanlarından çıkan balı tepsilere döküp ikram etmişlerdi. İkincisinde de ‘akika’ kurbanı kesip yemek yaptırarak sofralar kurmuşlardı. Hocaefendi, sakin, akıllı, uslu bir çocuktu. Şamil Ağa ve amcaları onu çok seviyor, üzerine titriyorlardı. Amcaları Nureddin, Enver, Sefer beyler alışveriş için uzun yolculuklara çıktıkları zaman çok özlediklerinden bazen onu da yanlarında götürüyorlardı. Nureddin Bey öküz arabasının kolları arasına cecimden (ince dokuma kumaş) bir beşik yapıyordu onun için. Öküz arabasında kucaklarında oturarak gidiyor, uykusu gelince bu beşiğe yatırıyorlardı. 2-3 yaşlarında iken bu şekilde Van’a kadar birkaç sefer götürüp getirmişlerdi.</p>
				</div>
				<div class="_idFootnote" id="footnote-009">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-009-backlink">14</a></span>	İçinde neşet ettiği hanenin, iyi bir Müslüman’ın yetişmesi için gerekli olan maddi, manevi malzemeyle donatılmış olduğunu söyler Hocaefendi. Mesela çok geç yıllarda namaza başlamış olmasına rağmen dedesi Şamil Ağa’nın, her gece yüz rekat namaz kıldığını anlatır. Kendisinin de üç-dört yaşındayken dedesinin yanına durup namaz kıldığını hatırlıyor. Fakat dedesinin kıldığı namazlar bir türlü bitmediğinden, yorulunca kenara çekilip yatarmış. Sahabe efendilerimize cinnet derecesinde bir bağlılığı olan Ramiz Efendi de her fırsatta onları anlatır, bu bahis sırasında gözleri hep bir meçhule doğru kayar ve anlattığı sahabenin hayaline dalar giderdi. Sahabeden bahseden kitapları tekrar tekrar okunmaktan dolayı aşınmış ve yer yer yırtılmıştı. Çocuklarına sahabe sevgisini aşılamış, onlar da küçüklüğünden beri sahabeleri kendi aile ferdlerinden birer parça gibi kabullenip sevmişlerdi.</p>
				</div>
				<div class="_idFootnote" id="footnote-008">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-008-backlink">15</a></span>	“Bizim oyunlarımıza karışmazdı.” diyor Sıbgatullah Bey ağabeyini anlatırken. Ne yapardı peki? “Sokakta onunla sadece bir oyun oynardık; koşma. Ona karışırdı. Hatta birinci gelirdi. Ama fırfırık döndürme, aşık oynama gibi oyunları oynamazdı. Ben çok oynardım. O kenarda durur bize bakardı. Büyüklerimiz aşık oynamamıza izin vermezdi. Hocaefendi, biz oynarken görürse gider Enver emmime söylerdi. Emmim gelir beni çağırır, nerden aldın aşıkları? diye kızardı. Koyunların kemiği bunlar. Kumara benzeyen bir oyun. Arkadaşının elindekileri alıyorsun. Hırs veriyor. Kumara alıştırıyor. Onu oynadın ya yutulduysan, aşıkların gittiyse o gece uyuyamıyorsun, hep onu düşünüyorsun. Kötü bir şey. Hocaefendi buna bile razı değildi.”</p>
				</div>
				<div class="_idFootnote" id="footnote-007">
					<p class="b_Paragraf"><span class="Footnote_E _idGenCharOverride-2"><a class="_idFootnoteAnchor _idGenColorInherit" href="Hocaanne_ve_Ailesi-11.xhtml#footnote-007-backlink">16</a></span>	Örneğin, Hocaefendi 6-7 yaşlarında iken köyün hemen yakınından geçen bir trene binmeye çalışıyordu. Belki diğer çocukların da yaptığı bir oyundu bu. Fakat trene ulaşamayınca ayağı boşa geldi ve yüz üstü yere düştü. Alnında bir yara açıldı. Onu o halde gören Nureddin Bey çok kızdı, ‘ne işin vardı trenin yanında?’ diyerek birkaç tane vurdu. Küçük yeğenini ölesiye seven Nureddin Bey, başına gelebilecek bir kaza ihtimaline karşılık, bir daha bu harekete yönelmemesi için o gün çok sert davranmıştı. Yine Nureddin amcası ile bir hatırasını şöyle anlatır Hocaefendi: “Nureddin amcamdan dayak yemeğe ramak kaldığım bir olayı daha hatırlıyorum. Yine 6-7 yaşlarımda iken, 5-6 çocuk ellerinde sopalarla etrafımı aldılar. Ben de kendimi, otlardan yapılma kamçıvârî bir şeyle savunuyordum. Fakat onlar daha fazla vurup beni hırpalayınca, amcam bunu görmüş olacak ki, ‘Sen, nasıl dövülürsün’ diye üzerime yürüdü. Ben de kaçtım, sonra araya büyükannem mi girdi, öyle kurtulmuştum. Aile, böyle cedşâhî bir aile idi.”</p>
				</div>
			</div>
		</div>
	</body>
</html>