<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumru ile Kumru</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h1 class="baslik">VI</h1>
			<p>Kumru en az üç hafta süresince kesintisiz bir mutluluk içinde yüzdü. Yaşamında yeni bir düzen başlamış, kendisi de bu düzenin gizini kavramıştı: buzdolabının düzenini özenle korumak, yani bir şişe boşaldı mı yerine hemen dolusunu koymak, bir beyazpeynir ya da tereyağı kutusu boşaldı mı hiç zaman geçirmeden yeniden doldurmak. Dışarıdan göründüğü kadar kolay değildi bu iş, hem dikkat, hem para gerektiriyordu. Üstelik, şimdi Sultan’ın sürekli olarak ister göründüğü kabak çekirdeği başta olmak üzere, Migros’a her gidişinde arabaya dolabın ya da mutfağın gerektirmediği birkaç nesne atmaktan kendini alamıyordu. Ne olursa olsun, Vestigos’u sürekli dolu tutmak onun için tutkuyla sevilen bir sevgiliyi mutlu ederek kendisi de mutlu olmak gibi bir şeydi. Yalnızca sevgilinin isteğini yerine getirmek değil, bu isteği yerine getirebilmek için harcadığı çabalar, bu uğurda katlandığı yorgunluk ve döktüğü ter de mutlu ediyordu onu. Böylece, hiç hoşlanmadığı birinin evinde çalışmaktan bile haz duyar olmuştu artık. Sabahları ayağı giderken topuğu geri dönmeye çabalamıyor, akşam da evine bir şenlikten döner gibi, sevinç içinde dönüyordu. En zor işleri yaparken bile, mutluluğu tüm devinimlerinden, tüm bakışlarından taşıyor, gözle görülür oluyordu. Tuna hanım bile bu coşkuyu buzdolabının aşkıyla açıklamakta zorlanıyor, “Bu kız olmayacak gibi güzelleşiyor, olmayacak gibi de mutlu: yaşamında biri var ama söylemiyor!” diyordu kendi kendine. </p>
			<p>Bir akşamüstü, elinde Migros poşetleriyle gelip hızlı adımlarla Günay apartmanına girişini yanındakilerle birlikte izledikten ve geliştirilen varsayımları dinledikten sonra, Bilal dayı da saptadı büyük değişikliği, hemen arkasından da kendi yorumunu getirdi: “Başkaları söylese inanmazdım; ama her şey ortada: yeni buzdolabı değiştirdi Kumru’yu, bir de o Yahudi kızı; ben bunu bilirim, bunu söylerim,” dedi. Selanik apartmanının kapıcısı Kandilli Yahya, Kumru, Günay apartmanının kapısından içeri gireli beri konuşulanlarla ilgilenmez görünüyor, derin düşlemlere gömülmüş gibi dalgın dalgın oturuyordu, “Neden değişti, nasıl değişti, orasını Allah bilir; ama dünya ahret bacım olsun, nicedir öyle bir keklik yürüyüşü var ki adamın başını döndürüyor,” deyip yeniden düşlemlere daldı, Çandar apartmanının kapıcısı Recep efendi başka bir açıdan yaklaştı konuya, “Yahu, görmüyor musunuz, kadın her gün biraz daha açılıyor, bu gidişle Melek hanımın Lale’sini bile geçecek; biri ona dersini vermeli,” diye homurdanarak çenesiyle Pehlivan’ın boş koltuğunu gösterdi.</p>
			<p>Kumru’nun Melek hanımın Lale’sine benzemek gibi bir tutkusu yoktu, açılıp saçılmayı da düşünmüyordu. Ancak, Günay apartmanının küçük kapıcı odasında, Tuna hanımın sutyenini takıp donunu giymesinden sonra, bedeni eski çamaşırlarının içinde rahat edemez olmuş, böylece, uzun donlarını bir daha giymemiş, arkasından da, oldukça kısa bir sürede, çamaşırlarını yeniledikten sonra da, uzun kollu ve koyu renk bluzları, uzun ve koyu renk etekleri, kısa topuklu ayakkabıları yeğlemekle birlikte, giyimini evlerine temizliğe gittiği hanımların giyimine yaklaştırmaya başlamıştı. Başındaki memleket işi örtü de olmasa İstanbullu kadınlardan zor ayrılırdı. </p>
			<p>Güzel bir mayıs akşamı, önlerinde arabaları, Migros’un içinde dolaştıkları sırada, Pehlivan, “Bu kadar kadın var ortalıkta ama hep sana bakıyorlar, elimden bir kaza çıkacak!” diye homurdandı.</p>
			<p>Kumru güldü. </p>
			<p>“Bana bakmıyorlar, kılığıma bakıyorlar, neden dersen, benim gibi giyinen başka kadın yok ortalıkta; bu kılıkla senin gibi takım elbiseli, kravatlı bir adamın yanında olmam da kafalarını karıştırıyor. Ben de ötekiler gibi giyinsem, dönüp bakmazlar bile,” dedi. “Görmedin mi, yalnız adamlar değil, kadınlar da bakıp duruyor.” </p>
			<p>“Doğrusun, kadınlar da bakıyor,” dedi Pehlivan, dalıp gitti bir süre, sonra bir düşten uyanmış gibi gözlerini Kumru’ya dikti, “O zaman... O zaman... Sen de kılığını değiştir, anasını satayım,” diye ekledi, “sen de şu karılar gibi giyin.” </p>
			<p>Kumru kulaklarına inanamadı ama Pehlivan kararlı görünüyordu.</p>
			<p>“Yarından, hatta bugünden tezi yok, değiştir şu kılığını,” diye üsteledi. Olduğu yerde durup tepeden tırnağa süzdü karısını, “Şu başındakini de çıkar istersen,” dedi.</p>
			<p>“Hele dur bakalım,” dedi Kumru. </p>
			<p>Ancak, Pehlivan’ın umulmadık buyruğundan sonra, bir yandan etekleri daraltıp kısaltırken bir yandan günün modasına uygun giysiler aldı. Pehlivan’ın buyruğunu verişinin yirminci gününe rastlayan çarşamba sabahı da saçlarını tarayıp topuz yaptı, başörtüsünü almadan sokağa çıktı. Elinde Selanik apartmanında oturanların ekmek ve gazeteleriyle bakkaldan dönen Kandilli Yahya onun öyle, başı açık yürüdüğünü görünce olduğu yerde kalakaldı. </p>
			<p>“Kumru hanım, Kumru hanım,” diye seslendi arkasından. “Anlaşılan, bu sabah dalgınlığın üstünde, başörtünü unutmuşsun!” </p>
			<p>Kumru durup geriye döndü. </p>
			<p>“Unutmadım, çıkardım,” diye yanıtladı.</p>
			<p>“Peki, neden çıkardın ki, bu soğukta hasta olmak için mi?” diye üsteledi Kandilli Yahya. </p>
			<p>Kumru bir an duraladı, yüzünün kızardığını duyar gibi oldu, gene de gülümsemeye çalıştı.</p>
			<p>“Ne yapayım, Haydar efendi böyle istiyor,” dedi. “Çıkar şunu, çıkar şunu, diye başımın etini yiyip duruyor.”</p>
			<p>“Neden böyle yapıyor ki?”</p>
			<p>“Kılığımın kılığına uymasını istiyor.”</p>
			<p>“Öyleyse hayırlı olsun,” dedi Kandilli Yahya.</p>
			<p>Ecem sokağın öteki kapıcıları hiç de öyle yansız karşılamadılar değişikliği. Recep efendiyle eşleri başta olmak üzere, çokları verip veriştirdi Kumru’yla Pehlivan’a, çoluk çocuğu yoldan çıkaracakları söylendi. Kandilli Yahya bu sokakta başı açık gezen tek kadının Kumru olmadığını söyleyince de, “Kapıcı karıları başka, öteki karılar başka,” diye kesip attılar. Buna karşılık, başı açık geldiğini görünce, Tuna hanım sevinç çığlıklarıyla karşıladı Kumru’yu. Pehlivan da, hele değişikliğin olumlu etkisini, yani sokaklarda adamların Kumru’ya eskisi kadar sık bakmadıklarını gördükten sonra, onu hep yüreklendirdi, sanki o bu değişikliğe onun zoruyla katlanıyormuş gibi, “Görüyorsun, böylesi çok daha güzel. Birbirimize de daha çok yakıştık,” diyordu. “Haftada iki kez Migros’a gidiyorsun, böylesi çok daha iyi.” Öte yandan, Tuna hanımın da desteğiyle, Kumru giyimini güncelleştirdikçe, Pehlivan iyice coşuyor, “Ulan Haydar, öyle bir avrat seçmişsin ki! Avcı Kadir’in avucuna saydığın onca paraya değmiş!” diyordu kendi kendine. Gözlerinin gördüğünü sözcüklere dökebilecek, kafasında belirleyip kendi kendine de olsa açıklayabilecek durumda değildi, ancak gördüğünün gerçekliğinden de kuşkusu yoktu: karısı neredeyse her gün biraz daha güzelleşiyor, her dakika biraz daha tatlanıyordu; üstelik, her dakika bir başka türlü güzel görünüyordu. Hele buzdolabını açarken içine bir şey koyup bir şey alırken herkesin yaptığı devinimleri yapmaktan çok, bir Karacaoğlan türküsünün derin uyumlarına göre deviniyormuş gibi geliyordu ona. Bu nedenle, Kumru’ nun yanında geçmeyen zamanların yitirilmiş zamanlar olduğunu düşünüyor, onun çalışmaya gittiği günlerde ikide bir, “Şimdi nasıl ki acaba, ne yapıyor ki el evinde?” deyip duruyordu. </p>
			<p>Bir gece, hem de karanlıkta sevişip giyinmelerinden sonra, onu görebilmek için karşı konulmaz bir istek duydu, bir süre yatakta bir o yana, bir bu yana döndükten sonra, kalkıp ışığı yaktı. Çocuklar yer yatağında gözlerini ovuşturdular, sonra başlarını yastığa gömdüler. Kumru belki de az önce tüm konuştuklarını, tüm yatak gıcırtılarını işittiklerini düşündü, “Son günlerde hayvanlardan farkımız kalmadı,” diye geçirdi içinden. Ne var ki çocuklar her şeyi işitseler de, yerlerinden kalkıp gözlerini gözlerine dikerek böyle ne yaptıklarını sorsalar da Pehlivan tutumunu değiştireceğe benzemiyordu. Yüreği çarpa çarpa yatağın kıyısına oturup bir tansık karşısındaymış gibi Kumru’ nun yüzüne baktı bir süre, kocaman elini alnında, burnunda, yanaklarında, çenesinde, dudaklarında dolaştırdı, “Ben ömrümde senin gibisini görmedim,” diye fısıldadı, sonra, tuhaf bir biçimde soluyarak, “şu üstündekileri çıkar,” dedi, “hadi, çıkar hepsini: her yanını görmek istiyorum.”</p>
			<p>“Delirdin mi? Çocuklar ne olacak?” dedi Kumru.</p>
			<p>“Çocuklar uyuyor.”</p>
			<p>“Uyanırlarsa?”</p>
			<p>“Uyanırlarsa uyansınlar! Sen çıkar şunları!”</p>
			<p>Kumru, mutlu bir şaşkınlık içinde, önce basma geceliğini, sonra ak iç gömleğini, sonra da varla yok arası kırmızı külotunu çıkardı. Karşısındaki daha çeyrek saat önce seviştiği adam değilmiş gibi, göğüslerini elleri ve kollarıyla gizlemeye çalıştı: hep karanlıkta sevişmişlerdi, soyunup giyinirken anahtar deliğinden izlememişse ilk kez çıplak görüyordu onu. O da, bu bedeni dokunuşlarıyla çok iyi tanısa bile, hiç görmemiş olmalıydı ki bir düşün içinde devinir gibi, yalnızca gözleriyle, ellerini göğüslerinden indirmesini ve sırtüstü uzanmasını istedi. İsteği yerine getirilince gözlerinde anlatılmaz bir parıltı, yüzünde hayranlıkla şaşkınlık karışımı bir anlatım, öyle donup kaldı olduğu yerde, gökten düşmüş bir nesneye bakar gibi, karısının bedenine, bacaklarına, göbeğine ve göbeğinin aşağısına baktı uzun uzun, öylece, hiç kımıldamadan, “Allahım, büyük Allahım!” diye söylendi. “Hikmetinden sual olunmaz senin!”</p>
			<p>Sonunda, Kumru sıkıldı, kalkıp ışığı söndürdü, ayaklarının ucuna basarak yatağa döndü, “Hadi, sen de soyun,” dedi. Pehlivan’a tüm bedenini göstermiş olması kendisine sonsuz bir özgürlük ve yaratıcılık kazandırmışçasına, bir altta, bir üstte, çok etkin bir biçimde sevişmeye başladı. Pehlivan ona ayak uydurmaya çalışıyor, bir de, her konum değiştirmede, başka bir şey bilmezmiş gibi, “Sen adamı öldürürsün!” diye fısıldıyordu. Sonunda, soluk soluğa, tepeden tırnağa ter içinde, her biri bir yana düştükleri zaman, bir ülkeden başka bir ülkeye, bir dönemden başka bir döneme geçmiş gibiydi. “Allahım, büyük Allahım! Hikmetinden sual olunmaz!” diye mırıldandı bir kez daha.</p>
			<p>Ecem sokağın kapıcıları da olağanüstü bir şeyler algılıyordu Kumru’da. Gündeliğe gittiğinde onun hiç yorulup bıkmadan, neredeyse coşkuyla çalıştığını gören hanımlar belki de çıldırmak üzere olduğunu düşünüyorlardı. Her göz göze gelişlerinde tatlı tatlı gülümsediğini gören Gülten hanımsa onun çoktan oynattığı düşüncesindeydi: “Buna deli gücü geldi; yoksa el kadar bir kadın bunca işi yapar da hiç off demez mi?” diyordu. </p>
			<p>Başkalarının evinde çalışırken böylesine mutlu olan Kumru, markette dolabının boşalan ya da boşalacak bölümleri dolduracak nesneleri arabasına atarken mutluluktan uçuyordu neredeyse. Şimdi suda balık gibi dolaşıyordu. Her şeyin yerini öğrenmişti, kolaylıkla bulup atıyordu arabasına. Market yolculuklarında ona sık sık eşlik eden Pehlivan’sa hep arkasından gidiyor, alınacak nesneleri sanki görmüyor, sürekli ona, onun keklik yürüyüşüne bakıyordu. Arada bir, çevrede birtakım adamların ya da kadınların oldukları yerde durup hayranlıkla Kumru’ya baktıklarını görüyor ama artık kızmak şöyle dursun, koltukları kabarıyordu. Kumru’ysa bu insanları da, kendisini de görmüyordu neredeyse marketi ancak üç-dört kez baştan dolaştıktan sonra yöneliyordu kasaya. Artık belli bir deneyim edindiği ve hesap bilmese bile rakamları tanıdığı için vereceği parayı üç aşağı beş yukarı kestirebiliyor, bu konuda doğru toplamı belli bir ölçüde kestirdiği zaman çocuklar gibi seviniyordu. “Sen başkasın!” diyerek sırtını okşuyordu Pehlivan. “Dört dörtlük hanım oldun artık.”</p>
			<p>“Yok canım, ben gene eski Kumru’yum,” diyordu Kumru.</p>
			<p>Sonra, anasını, babasını, Hürü’yü, Meryem ebeyi gittikçe daha az anımsadığını düşünüyor, yüzünün kızardığını duyuyordu. </p>
			<p>Aynı gün, akşamüzeri, sokağın kapıcılarının Pehlivan’ın döner müdür koltuğunun çevresinde artık iyice düzelen havaları konuştukları sırada, Kumru birden ne zamandır bahçedeki nar ağacına su vermediğini düşündü, fırlayıp kalktı, bahçeye indi, ağır ağır iki kova su döktü narın dibine, arkasından, dudaklarında içten bir gülümseme, bir süre, özlem giderircesine baktı ona, dallarını okşadı. Bahçe kapısını kapattıktan sonra, gene kapının önüne dönmek üzere, merdivenden çıkarken memleketi, Meryem ebeyi, öteki Kumru’yu, anasını, babasını, kardeşlerini, keklikleri, ördekleri, komşuları da nicedir hiç mi hiç düşünmediğini ayrımsadı, bir tuhaf oldu, bunu çevresindeki herkes biliyormuş gibi başını önüne eğdi. Aynı anda, mahallelerindeki bir bahçede üç ana dalının her biri bir başka biçimde, bir başka tatta elma veren yaşlı ağacı anımsadı, anlatılmaz bir keder oturdu içine, bir süre kendine gelemedi. Neden sonra, Pehlivan’ın kalçasını dürttü.</p>
			<p>“Şimdi bizim oralarda elmalar çiçek açmış mıdır?” diye sordu.</p>
			<p>Pehlivan çenesini avucuna alıp düşündü bir süre.</p>
			<p>“Bilemiyorum,” dedi. “Bilemiyorum, belki açmıştır, belki açmamıştır.”</p>
			<p>Ötekiler de bilemezdi, çünkü hiçbiri onun memleketinden değildi. Ama Bilal dayı en azından bilgisizliklerine kendince bir açıklama getirdi.</p>
			<p>“Bilemezsiniz, çünkü hiç televizyon izlemiyorsunuz, memleketin hava durumundan haberiniz yok,” dedi.</p>
			<p>“İzlesek, bilir miyiz ki?” diye atıldı Kumru. “Televizyon bizim oraların bahçelerini gösterir mi?”</p>
			<p>“Sizin oraların bahçelerini göstermez ama her gün belki on kez Türkiye’nin hava durumunu verir, oradan kendiniz çıkarırsınız,” dedi Bilal dayı. “İnanmazsan, Recep efendiye sor.”</p>
			<p>Pehlivan gözlerini Recep efendiden yana çevirdi.</p>
			<p>“Doğru,” dedi Recep efendi. “Televizyon Türkiye’nin hava durumunu her gün en az on kez gösterir.” </p>
			<p>Pehlivan yüzünü buruşturdu.</p>
			<p>“Zor iş,” diye söylendi. “Ben televizyona o kadar kafa yoracağıma otobüse atlayıp memlekete giderim, elma ağaçlarına bakıp gelirim.”</p>
			<p>“Sonra da Kumru’ya söylersin.”</p>
			<p>“He ya, sonra da Kumru’ya söylerim.”</p>
			<p>Çocuklar da içinde olmak üzere, herkes güldü. Bir Bilal dayı gülmedi.</p>
			<p>“Siz gülün bakalım,” dedi. “Güle oynaya cahil kalın.”</p>
			<p>Recep efendi bu sözü beğenmedi. </p>
			<p>“Niye cahil kalalım ki?” diye sordu. </p>
			<p>“Niye olacak ki?” dedi Bilal dayı. “İnsanlar televizyon izlemediler mi birbirlerini bile anlayamıyorlar. Televizyon izlemeden, haberleri, dizileri, reklamları, hava durumlarını görmeden kırk gün evinde otur da sonra şuraya gelip bir otur bakalım, çocukların konuştuğunu bile anlayabiliyor musun?”</p>
			<p>Pehlivan da bozulur gibi oldu.</p>
			<p>“Bizim hiç televizyonumuz yok, buna ne diyorsun, Bilal dayı?” dedi.</p>
			<p>“Bu yüzden de söyleneni anlamıyorsunuz ya,” diye yanıtladı Bilal dayı. “Puta tapar gibi bir dilsiz dolaba tapıyorsunuz. Önce bir televizyon alın. Kendinizi düşünmüyorsanız, çocuklarınızı düşünün.”</p>
			<p>Kumru, Bilal dayıya her zaman saygı duymuştu; ama bu kez o da alındı sözlerinden. </p>
			<p>“Bizim evde televizyon melevizyon yok ama Hakan okulunun birincisi,” dedi, kalkıp evine gitti. </p>
			<p>Gene lekeli aynanın önüne geçti, saçlarını çözüp omzuna düşürdükten sonra, biraz hüzünlü bir sesle de olsa, “Ben gene eski Kumru’yum,” diye yineledi.</p>
			<p>Birkaç gün sonra, Şerefbey apartmanında, mutfakta bir iskemleye oturup azıcık soluklandığı sırada da aynı hüznün ağırlığını duymaktaydı. Birden, Tuna hanımın içeriye girdiğini gördü: Tuna hanım, elinde birtakım şişelerle, buzdolabının önüne geldi, kapısını açıp şişeleri yerleştirmeye girişti. Kumru, “Olamaz, hayır, olamaz!” dedi kendi kendine. Hemen kalkıp yanına geldi. “Olamaz, hayır, olamaz!” diye düşündü gene: Tuna hanım onun ilk günlerde kendisinden kesin diye öğrendiği, kendi buzdolabını aldıktan sonra da sıkı sıkıya uyguladığı düzeni hoyratça bozuyor, rakı şişesinin yerine votka şişesini, votka şişesinin yerine bir koka-kola, hatta bir peynir kutusu koyuyordu.</p>
			<p>“Tuna hanım, neden böyle yapıyorsun?” diye sordu. “Neden böyle yerlerini değiştiriyorsun ki bunların?” </p>
			<p>Tuna hanım şaşkınlıkla ona döndü...</p>
			<p>“Neden mi? Oralar boştu, oralara koydum,” dedi. </p>
			<p>“Ama her şişenin, her kutunun kendi yeri yok muydu?” diye kekeledi Kumru. </p>
			<p>Tuna hanım güldü.</p>
			<p>“Kumru, ne ömür kızsın sen! Bunu da nerden çıkardın,” dedi. “Her şeyi her zaman aynı yere koyacağız diye bir şey yok!”</p>
			<p>“Ama o günlerde, ben buzdolabımı almadan...” </p>
			<p>Tuna hanım gene güldü.</p>
			<p>“Kumru, güzelim, sen gerçekten ömür kızsın,” dedi. “O günlerde öyle yerleştirmişim, bugün böyle yerleştiriyorum, yarın da başka türlü yerleştiririm. Şaşılacak ne var bunda?”</p>
			<p>Kumru öyle donup kaldı bir süre: şimdi gördüklerine ve duyduklarına bakılırsa değişmez bir düzen yoktu; ama o zaman, Tuna hanım yeni aldığı dolabı neden kendi dolabı gibi doldurtmuştu, neden aynı şeyleri aynı yere koydurtmuştu ki? Şaka olsun diye mi? </p>
			<p>“Tuna hanım, benimle dalga geçmek için mi öyle yaptın?” diye sordu.</p>
			<p>“Kumru, bunu nasıl düşünürsün?” dedi Tuna hanım.</p>
			<p>“Öyleyse neden dolabını hep öyle yerleştirirmiş gibi gösterdin ki?”</p>
			<p>“Güzelim, ben hiçbir şey göstermedim sana. Ama dolap bu, raflarının boyutları var, biçimleri var, ona uyarsın. Şuraya bira, şuraya şarap, buraya rakı şişesi koyacaksın diye bir şey yok.”</p>
			<p>“Ama bizim evde benim yerleştirmemi beğenmiştin.”</p>
			<p>“Aklımda, çok güzel yerleştirmiştin. Ama bu dolap yalnız böyle yerleştirilir demedim.”</p>
			<p>Kumru, gözleri terliklerinin ucunda, bir süre düşündü.</p>
			<p>“Anladım,” dedi.</p>
			<p>İşten keyifsiz çıktı, gene de dolabın eksiklerini tamamlamak için evden önce markete uğrayıp alacaklarını aldı, ellerinde ikişer paketle dönerken daha sokakta on adım bile atmadan, Recep efendinin körpe karısı Nokta karşısına dikildi, gözleri, atmaca gözleri gibi hızlı, bir poşetten ötekine gidip geldi.</p>
			<p>“Gene marketten mi?” diye sordu.</p>
			<p>“İyi bildin,” dedi Kumru.</p>
			<p>“Neler aldın?”</p>
			<p>“Ne alacağım ki? Dolabın eksiklerini tamamladım işte.”</p>
			<p>Nokta, bu yanıtı beklermiş gibi, şeytansı bir biçimde gülümsedi.</p>
			<p>“Haydar abi, senden ucuz karıyı zor bulur,” dedi. “Önüne bir buzdolabı atıp rahata erdi. Sen çalışıyorsun, o yiyor, hem de nasıl çalışma, nasıl yeme! Ama ne çamaşır makineniz var, ne bulaşık makineniz. Bir televizyonunuz bile yok. Seninki de hayat değil.”</p>
			<p>Kumru yüzünün sarardığını duyar gibi oldu, gene de renk vermemeye çalıştı.</p>
			<p>“Tanrı güç vermiş çok şükür, bulaşığımı, çamaşırımı ellerimle yıkıyorum,” dedi, “ama yemeğimi kendim serin tutamam, suyumu kendim soğutamam.”</p>
			<p>“Biranı da,” dedi Nokta.</p>
			<p>Kumru duralamadı bile.</p>
			<p>“Evet, biramı da. Her şeyin bir sırası var,” deyip yürüdü.</p>
			<p>Yürürken hiç altta kalmadığını, verdiği yanıtın cuk oturduğunu, hem de yüzde yüz gerçeği yansıttığını düşünüyordu. Ama Nokta’yla karşılaşmasından önceki dakikalara göre, çok daha yorgun, çok daha sinirli olduğunun da ayrımındaydı. Evde hiç yapmadığı bir şeyi yaptı, poşetleri kızının önüne koyarak, “Yerleştir şunları,” dedi, “Yerleştireyim şunları,” dedi Sultan, onun için annesinin söylediğini söyleyip yaptığını yapmaktan daha güzel bir şey olamazdı. Annesinin dolap düzenlemesini de öyle çok izlemişti ki önüne koyduklarını kasetçalarda dinlediği bir türküyü yineler gibi, üstelik çok kısa bir sürede yerleştiriverdi buzdolabına. Bitirdiğinde, yaptığını annesine göstermek istedi. Sonra kolundan çekerek zorla gösterdi. </p>
			<p>“Çok güzel! Tıpkı benim gibi yerleştirmişsin!” dedi Kumru.</p>
			<p>“Tıpkı senin gibi yerleştirmişim!” diye yineledi Sultan, usulca yanına sokulup başını göğsüne koydu.</p>
			<p>Kumru dalıp gitmişti. “Tıpkı benim gibi yerleştirmiş!” diye yineleyip duruyordu içinden, “Tıpkı benim gibi, tıpkı benim gibi!” Gözleminden sonuç çıkarmasına zaman kalmadan, belki de bir sonuç çıkarmaktan ürktüğünden, başka şeyler düşünmeye çalıştı. Ama buzdolabının dışına çıkamadı: Çember sakallı Recep efendinin karısı Nokta’nın son sözleri geldi usuna, bunalacak gibi oldu, “Orospu karı!” diye söylendi, “Orospu karı!” Kalktı, hiç böyle bir alışkanlığı yokken Pehlivan’ın duvardaki rafta duran Samsun paketinden bir sigara alıp yaktı, minderin üstüne bağdaş kurup oturarak ağır ağır içti. Bitirdiğinde, Nokta’nın haklı olabileceğini düşündü. Sonra, düşündükçe, hep onu haklı çıkaracak ayrıntılar geldi usuna. Doğru, Vestigos güzel olmasına güzeldi, her yerde göğsünü gere gere söyleyebilirdi bunu; ama o da her şey ve herkes gibiydi: Pehlivan başka erkeklerden ne ölçüde farklıysa o da başka buzdolaplarından o ölçüde farklıydı. Hiç kuşkusuz, tutumunu değiştirmiyordu bu durum, Pehlivan’a karşı tutumunda fazla bir değişiklik olmadığı gibi dolabına karşı tutumunda da olmuyordu: hiçbir zaman boş kalmaması için eskisinden daha çok çalışıyor, bunu bir görev sayıyordu ama ne yaparsa yapsın, eski coşkusu yoktu. </p>
			<p>O günden sonra, özellikle işten dönüp yatağına uzandığı zamanlarda, tatsız mı tatsız bir durgunluk, bir bıkkınlık çöktü üzerine, şöyle bir oturup kafa dinlemek isterken yaşamın tekdüzeliğinin ağırlığını her geçen gün biraz daha fazla duymaya başladı. Bu noktaya gelindikten sonra, sevgilinin başka yüzlerini de görmeye, çevremizdekilerin olumsuz gözlemlerine kulak vermeye başladığımız gibi, Kumru da bir başka gözle bakmaya başladı dolabına: yalnızca alıyordu. Üstelik, şimdi Pehlivan, Vestigos’un kapısını herhangi bir buzdolabının kapısı gibi açıp kapatmakta bir sakınca görmüyor, bu dolabı öncelikle evin dolabı saydığını açıkça belli ediyordu. Çocuklar da onu herhangi bir buzdolabı olarak görüyor, ilk bir-iki haftadan sonra, ona kendisinin verdiği değeri vermediklerini gizlemiyor, kapısını hep umursamazlıkla, fazla sert ya da fazla yumuşak kapatarak açıkça belli ediyorlardı umursamaz tutumlarını. O da artık eskisi kadar kızmıyordu onlara, kimi zaman yumuşak bir uyarıyla yetiniyor, kimi zaman da hiç sesini çıkarmıyordu, ancak, ilk günlerdeki gibi coşkulu bir biçimde olmamakla birlikte, düzeni hep koruyor, dolabının hiçbir şeyini eksik etmemeye ve her şeyi ilk günkü düzene göre yerleştirmeye özen gösteriyordu. Ne olursa olsun, kafası iyice karışmıştı artık. “Ben bu dolabı doyuracağım diye saçımı süpürge ediyorum, onlar arkamdan gülüyor,” diyordu kendi kendine. “Bir ayrı düzeni var sanıyordum, Tuna hanım, ‘Öyle bir düzen yok,’ diyor. Düzen sandığım şeyi de Sultan bile benim kadar biliyor.”</p>
			<p>O gece bir türlü uyku tutmadı, yatağında döndü durdu, Pehlivan’ın ikide bir uçkuruna uzanan elini de öfkeyle itti her seferinde. Sonunda, tepesi attı; çocukları uyandırmaktan korkmadan, “Çek şu elini, burada senin kapatman yok!” diye kesip attı. Buzdolabı eve gireli beri hep coşkuyla sevişmişti; şimdi, buzdolabı gözden düşmeye başlayınca sevişmenin ateşi de düşmüş olmalıydı. Koca hafta da böyle sürdü. Temizliğe gidiyor, evde yemek yapıyor, alışverişe çıkıyor, her şeyi eskisi gibi sürdürmeye çalışıyordu; ama tüm bunları bir an bile kendini vermeden, bir başkasının yerine yapar gibiydi. Sonraki çarşamba, Şerefbey apartmanının kapısından girerken de üç aşağı beş yukarı aynı durumdaydı, içinde bir başkasını taşırmış gibi, anlatılmaz bir ağırlık, bir bitkinlik vardı üstünde.</p>
			<p>Tuna hanım daha elini sıkarken gördü bunu.</p>
			<p>“Kumru, güzelim, ne oldu sana böyle, hasta mısın?” diye sordu.</p>
			<p>“Hasta değilim, hiçbir şeyim yok,” dedi Kumru.</p>
			<p>Ama, kahvaltıda, Tuna hanım üsteleyince, dolabın yerleştirilmesine ilişkin konuşmalarından bu yana olanları anlattı. Sultan’ın buzdolabını tıpkı kendisi gibi yerleştirişini anlatırken ağladı ağlayacaktı.</p>
			<p>“Kumru, güzelim, sen tutkulu bir kadınsın, sen tepeden tırnağa tutkusun,” dedi Tuna hanım.</p>
			<p>“Tutku nedir?” </p>
			<p>Tuna hanım bir dakika düşündü belki.</p>
			<p>“Tutku bir şeye aşırı ölçüde bağlanmaktır, güzelim, her şeyden fazla, her şeyi, çoluğunu çocuğunu bile unutacak ölçüde bağlanmaktır.”</p>
			<p>“Ben Vestigos’a her şeyi, çocuklarımı bile unutacak ölçüde bağlandım mı diyorsun? O kadar bağlandıysam, neden birden soğudum ki?”</p>
			<p>Tuna hanım yanıt vermedi, yüzü avuçlarında, gözleri tavanda, düşünüyordu. Kumru’nun sorusuna değil de kendi kafasında beliren bir soruya yanıt arıyordu sanki. Birden gözlerini Kumru’ya dikerek gülümsemeye başladı.</p>
			<p>“Evet, güzelim, bağlandın,” dedi. “Deli gibi bağlandın ona, onu sevdin, onu yücelttin, yücelttiğin ölçüde de değiştirdin, örneğin kesinlikle uyulması gereken bir düzeni olduğuna inandın, hep dolu kalması gerektiğine inandın. Daha ne bileyim...”</p>
			<p>Kumru dikkatle dinliyor ama dinlediklerinden fazla bir şey anlamıyordu. Sözün akışına uydu.</p>
			<p>“Şimdi de on saat içinde kalmış gibi soğudum işte,” dedi.</p>
			<p>Tuna hanımın gözleri parladı birden.</p>
			<p>“Ama, aradan bir yıl geçmeden ondan soğuduğuna göre, gerçek tutkun Vestigos değildi belki,” dedi coşkuyla. “Vestigos başka bir tutkunun yerini tutuyordu.”</p>
			<p>Kumru gittikçe kaçırıyordu ipin ucunu.</p>
			<p>“Başka bir tutkunun mu?” diye kekeledi.</p>
			<p>“Evet, başka bir tutkunun,” dedi Tuna hanım. “Evet, başka bir tutkunun: sen durmadan Vestigos’tan söz ederken, ben hep senin bir sevgilin olduğunu düşünüyordum.”</p>
			<p>“Benim sevgilim mevgilim yoktu.”</p>
			<p>“Yoktu, evet; ama daha büyük, daha yüce bir tutkun vardı, senin de bilmediğin, bilemediğin bir şey. Belki düşünü kurduğun, belki geçmişte yaşadığın. Nasıl söylesem? Hani şu koka-kola ve bira şişeleri ya da şu kuşlu köpekli plastik kutular. Buzdolabı onun yerini tutuyordu işte. Koka-kolayı, birayı, kutuları, dolabın bir bütünleyicisi olarak gördüğün gibi, dolabın kendisini de başka bir şeyin bütünleyicisi, daha doğrusu, bir yedeği gibi görüyordun. Belki geçmişte, belki gelecekte yer alan, belki bir kişi, belki bir ses, belki bir düş olan ama onun, çok yukarılarda bulunan bir şeyin.”</p>
			<p>Kumru şaşkınlık içinde Tuna hanıma bakıyor, işittiklerini Sultan’ın kasetçalara eşlik ederek söylediği türkünün anısı dışında hiçbir şeye bağlayamıyordu. </p>
			<p>“Anlayamadım, Tuna hanım,” dedi.</p>
			<p>Tuna hanım sevgiyle saçlarını okşadı.</p>
			<p>“Anlamadın ama anlattın, güzelim,” diye yanıtladı. “Sen sorularınla insana kendi kendini tanıtıyorsun.”</p>
			<p>Kumru o gece düşünde kimi zaman Pehlivan’ın, kimi zaman Tuna hanımın, kimi zaman da Sultan’ın eşliğinde sürekli dolap yerleştiriyor, her seferinde eğleniyor, kahkahalarla gülüyordu. Ama hem yorgun, hem keyifsiz kalktı. O sabah boş olmasına bayağı sevindi. </p>
			<p>Öğleye doğru, Günay apartmanının önünde, başta Bilal dayıyla Emine teyze olmak üzere, sokağın kimi kapıcıları, kadın erkek, Pehlivan’ın müdür koltuğunun çevresinde otururken Kumru, Recep efendinin karısının çiğliğini anlattı. Herkesin kendisini haklı çıkaracağını umuyordu; ama Bilal dayı kendisini haksız çıkardı:</p>
			<p>“Kadın doğru söylemiş! Sen bütün paranı gâvurun buzdolabına yediriyorsun!” dedi.</p>
			<p>Kumru şaşırdı.</p>
			<p>“Biz de herkes gibi yiyeceklerimizi, içeceklerimizi koyuyoruz dolabımızın içine. Dolap nasıl para yer ki?” diye atıldı.</p>
			<p>“Kızım, sen herkesin gözünü kör mü sanıyorsun?” dedi Bilal dayı, biz her şeyi biliriz demek istercesine elini salladı. “Hepimiz bir ev sayılırız şurada, sen her şeyden önce dolabını doldurmak istiyorsun, kocana ve çocuklarına onun artıklarını yediriyorsun. Yiyeceğinizi kendinize alsan, bu kadar para harcamazdın; bu kadar da yer süpürüp cam silmezdin. Yaşamak değil bu seninki,” diye ekledi.</p>
			<p>Kumru iliklerine dek ürperdi.</p>
			<p>“Yaşamak değil de ne peki, Bilal dayı?” diye sordu, ağlamak üzereymiş gibi titriyordu sesi.</p>
			<p>Bilal dayı içini çekti.</p>
			<p>“Ben diyeyim şaşkınlık, sen de manyaklık,” diye yanıtladı.</p>
			<p>“Yani ben deli miyim sence?”</p>
			<p>“Değilsin, akıllı kadınsın; ama bu senin dolap merakın bir delilik olup çıktı.”</p>
			<p>“Peki, ne yapayım? Kazandığım parayı harcamayayım mı?”</p>
			<p>“Harca; ama hepsini dolaba harcama. Dünyada para harcanacak şey mi kalmadı? Herkes görüyor şu sokakta, bu dolabı aldın alalı, yiyeceğe, içeceğe eskiden harcadığının beş katını harcıyorsun; ama boyun büyümüyor, bu arada çocukların su içmeyi unutuyor.”</p>
			<p>Kumru herkesin kafa salladığını gördü, birden içi ürperdi.</p>
			<p>“Peki, ne yapayım, Bilal dayı?” diye sordu titrek bir sesle. “Paramı neye harcayayım?”</p>
			<p>Bilal dayı gözlerini uzak bir noktaya dikerek başını salladı.</p>
			<p>“Ben ne bileyim ki, güzel kızım? Alt tarafı yaşlı bir kapıcıyım ben,” dedi. “Bunu bana soracağına, televizyon izle, daha iyi. Reklamlara iyi bak; her şeyi onlardan öğrenebilirsin.”</p>
			<p>“Öyle mi diyorsun?”</p>
			<p>“Evet, hep söylerim; işte Emine teyzen burada; hep söylerim: muhtar da, kaymakam da, vali de olsan, televizyon izlemiyorsan, hiçbir şey bilemezsin. Boşuna yaşarsın yani.”</p>
			<p>“Yani nasıl?”</p>
			<p>“Nasıl olacak ki? O dolap da o dolap, o marka da o marka diye tutturdun. Televizyon izleseydin, belki de dolaptan önce bulaşık ve çamaşır makinesi alırdın.”</p>
			<p>“Ben çamaşırımı ve bulaşığımı tertemiz yıkıyorum, Bilal dayı.”</p>
			<p>“Yıkıyorsun ama anan da yıkıyordu, güzel kızım. Anandan bir farkın olmayacak mı?”</p>
			<p>“Neden olsun ki?”</p>
			<p>“Evini süpürdüklerinden neden farkın olsun?”</p>
			<p>“Yani önce çamaşır ve bulaşık makinesini mi almalı?”</p>
			<p>“Hepsini almalı, kızım. Ama önce televizyondan başlamalı. O gösterir sana yolunu.”</p>
			<p>Kumru birden çevrelerinde herkesin neredeyse soluk bile almadan kendilerini dinlediğini ayrımsadı. Hemen kalkıp aşağıya, kapıcı odasına koşmayı, başını yastığına gömüp doya doya ağlamayı düşündü; ama iki adım ötede yığılıp kalmaktan korktu. Başını kaldırdı, müdür koltuğunda sessiz sessiz sigarasını tüttüren Pehlivan’a dikti gözlerini.</p>
			<p>“Sen bu işe ne diyorsun, Haydar efendi?” diye sordu.</p>
			<p>Pehlivan sigarasından bir soluk daha çekip havaya üfledi.</p>
			<p>“Ne diyeyim? Bilal dayının sözüne söz mü yetiştireyim?” dedi. “Şu sokakta kim onun sözüne söz, aklına akıl yetiştirebilir ki? Bir bildiği var herhalde.”</p>
			<p>Kumru o zaman hiçbir şey söylemeden kalktı, ne yaptığını düşünmeden, bitkin bir biçimde, apartmana girdi, iki adım gerisinde Sultan’ın şıpıdık terliklerinin sesi, ağır ağır indi merdivenleri, kalorifer dairesinden geçip kapıcı odasının kapısını itti. Aynı anda, yerde, minderin üstünde, kendinden geçmiş durumda, Hakan’ın kırma çifteden çıkardığı bir fişeği yeniden yerine yerleştirmeye çalıştığını gördü, çılgına döndü, çifteyi elinden alıp duvara astı, sonra neresi gelirse vurmaya başladı oğlana. Oğlan elinden kurtulup merdivenleri hızla çıkarken o kendini yatağın üstüne attı, “Bu çifte başımıza bir yıkım getirecek sonunda,” diye hıçkırdı. “Evde televizyon bile yok ama on bir yaşındaki çocuk dolu çifteyle oynuyor!” </p>
			<p>Kumru’nun eve bir televizyon almayı kafaya koymasına Bilal efendinin etkili sözlerinden çok, kendisinin uzun boylu düşünmeden söylediği bu son söz neden oldu belki. Hiç kuşkusuz, Bilal efendi gibi bir var olma ve bilgilenme sorunu olarak değerlendirmiyordu konuyu; ama açık bir uyumsuzluğa parmak basıyordu: evde gereksiz ve tehlikeli bir nesne başköşede dururken başta Bilal efendi olmak üzere, herkesin gerekli ve yararlı gördüğü nesne eksikti. Öte yandan, şu koca sokakta, televizyonu bulunmayan tek kapıcı, tek kiracı, tek mal sahibi bulunmadığına göre, başkalarınca küçümsenmemek için bile olsa bu eksiği gidermek gerekirdi. Bu nesne örneğin bir buzdolabından daha mı gerekliydi, orasından kuşkuluydu. Temizliğe gittiği evlerde, çoğu kadınlar sürekli televizyon izliyorlardı, onun da, iki iş arasında, durup şöyle bir baktığı olmuyor değildi elbette. Ama düşünüyor, düşünüyor, şöyle güzel, şöyle işe yarar bir şey gördüğünü anımsamıyordu. Birtakım adamlar, kadınlar, hiç başka işleri yokmuş gibi, sürekli konuşuyor, gülüyor, ağız dalaşına girişiyor ya da şarkı söyleyip oynuyorlardı. “Bu adamların hiç işi gücü yok mu?” diye sormuştu bir gün Nurten hanıma, o da gülmüş, “Onların işleri de bu işte!” demişti, bundan, yani böyle saçma sapan konuşmaktan çok para aldıklarını söylemişti bir de. Kumru bir türlü inanamamıştı. Sonra herkes aynı şeylere bakmıyordu televizyonda. Bilal dayı, “Reklamlara bakacaksın,” diyor, başka bir şey demiyordu; ama yirmi kez görmüştü belki, Nurten hanım, “Off! Gene mi reklam!” diye söylenerek televizyonu kapatır ya da başka bir yeri açardı. Daha önemlisi, başka birçok nesne gibi bunun da şeytan işi olduğunu daha memleketteyken duymuştu. Pehlivan aşağıya iner inmez doğru olup olmadığını sordu. O da, bir süre düşündükten sonra, “Yok, Amerika’nın başının altından çıkıyor bunların hepsi. Şeytan işi olamaz, daha geçen gün anlattılar, boynuzuyla, sivri sakalıyla Şeytan’ı göstermiş, işte düşmanımız demiş,” dedi.</p>
			<p>“Demek öyle, yani kötü bir şey değil?”</p>
			<p>“Yok canım, niye kötü olsun ki?”</p>
			<p>Sonunda televizyonun iyi bir şey olduğuna, özellikle reklamları aracılığıyla, daha düzgün bir biçimde yaşamayı öğrettiğine inanmaya başladı. Temizliğe gittiği evlerde, kısa sürelerle de olsa durum elverdikçe hanımın arkasına dikilip televizyonda gösterilenleri izlemeye çalıştı. Ama kimi zaman izlencenin başını, kimi zaman sonunu, kimi zaman ortalarda bir yerini görebildiğinden, içeriklerini hiçbir zaman kavrayamadı, bu yüzden de fazla bir tat alamadı. Öte yandan, göründüğü kadarıyla, şarkıcı kadınlar onun bildiği türküleri söylemiyor, her şeyi bilirmiş gibi, kasıla kasıla konuşan adamlar onun ilgilenebileceği şeylerin kıyısından bile geçmiyorlardı. Bilal dayıya da açıklıkla anlattı bunları, “Ben bu televizyonlarda gördüklerimde, ders alınacak hiçbir şey bulamadım,” dedi. Bilal dayı irkildi birden, reklamları da bunlara katıp katmadığını sordu. “Al birini vur ötekine!” yanıtını alınca, tepesi attı ya gene de korudu dinginliğini, Kumru’nun düzeyine inmeye çalıştı, biraz daha sabırlı ve daha dikkatli olmasını salık verdi, kendi evinde kendi televizyonunu izlemeye başlayınca görüp işittiğini daha iyi anlayacağını eklemeyi de unutmadı. Sonra, isterse ödünç olarak, isterse çok düşük fiyata bir televizyon vermeyi önerdi. Komşular da, Pehlivan da yerinde buldu öneriyi, Kumru kendi evinde kendi televizyonunu izlemenin farklı olacağı düşüncesini yerinde buldu, ancak “eski eşya” ürküntüsü bir kez daha gösterdi kendini, “Eski mal kullanmam,” diye kesip attı. Yoksuldu, haftanın dört günü gündeliğe gidiyordu, kimseden gizleyecek değildi; ama geçici bir biçimde bile olsa Tuna hanımın donları ve sutyenleri dışında kimsenin eskisini kullanmak istemiyordu. Ne var ki, buzdolabı için kapıldığı türden bir tutkudan uzak olmakla birlikte, er ya da geç “iyi” bir televizyon almakta kararlıydı. Pehlivan da karşı çıkmadı kararına, “Yalnız ille de Tuna hanımınkinden olsun diye tutturma, onun aldıkları çok pahalı oluyor, başka televizyonlara da bak,” dedi.</p>
			<p>Böylece, bu son konuşmadan sonra, düşüncesini alacağı televizyonun özellikleri üzerinde yoğunlaştırdı, Migros’a her gidişinde sergilenen televizyonların önünde uzun uzun oyalandı, gerek sokaklarındaki kapıcılara, gerek temizliğe gittiği evlerin hanımlarına kullandıkları televizyondan hoşnut olup olmadıklarını sordu, üstünlükleri, kusurları, fiyatları konusunda bilgi almaya, markaları ezberlemeye çalıştı. İş konusu dışında konuşmamaya özen gösteren hanımların bile çenesi açıldı o zaman: kendi televizyonlarının markası üstüne marka bulunmadığını söyledi hepsi, televizyonu küçük olanlar küçük ekranların görüntüye daha bir yoğunluk ve parlaklık kattığını, televizyonu büyük olanlar büyük ekranların görüntüyü doğallaştırdığını ve evin her yanından kolaylıkla izlendiğini ileri sürdüler; bu arada, çokları kendi televizyonlarının ona göre fazla pahalı olduğunu, ucuz bir marka seçmesini salık verdiler. Kumru her konuda olduğu gibi bu konuda da herkesten çok Tuna hanıma güveniyordu; ama o da, buzdolabı deneyimini anımsayarak ürperiyor, gene yalancı bir tutkuya kapılır korkusuyla, sağlam bir öğüt verecek yerde, yuvarlak konuşuyor, “Güzelim, bunların hepsi aynıdır, önce evinin durumuna bak, sonra televizyonlara, hangisini uygun görürsen, onu al; ama dar bir odada oturduğunu unutma,” demekle yetiniyor, o, “Peki, seninki nasıl?” diye üsteleyince de, “Ne çok büyük, ne çok küçük, işimizi görüyor işte,” deyip kapatıyordu konuyu. Kumru gene de en iyi televizyonun onunki olduğunu düşündü, markasının harflerini bir bir, hem de sırasıyla kafasına yazdıktan, ekran boyutlarını da öğrendikten sonra, hep Tuna hanımın televizyonunun ikizini düşlemeye başladı, komşularla da, çocuklarla da, Pehlivan’la da ikide bir bu televizyonu konuştu. Konuştukça coştu. Ancak, buzdolabının borcu daha yeni ödenmişti, onu doyurma tutkusu da bir köşeye birkaç kuruş para koymalarını önlemişti, gırtlaklarına kadar borca girmedikçe bu televizyonu alamayacaklarını biliyor, coşkusunda ölçülü olmaya çalışıyor, Hakan sorduğu, Sultan da aynı soruyu yinelediği zaman bile, yaklaşık alım zamanı konusunda bir görüş belirtmekten sakınıyor, “İleride, paramız olduğu zaman,” demekle yetiniyordu. Ancak, bir eylül sabahı, onun dizginlemeye çalıştığı tutku, Pehlivan’da dizginleri koparıverdi.</p>
			<p>Alışkanlığının tersine, daha alacakaranlıkta uyanmış, yeniden uyuma çabası boşa çıkınca da kalkıp oturmuş, gözlerini güneşin belirmek üzere olduğu noktaya diker gibi, Kumru’nun yüzüne dikmişti: alacakaranlıktan çıkmasını bekliyor, bu arada, ışık dışarıdan, çevrenden değil de Kumru’nun yüzünden yayılacak, kendisi de buna ilk ve son kez tanık olacakmış gibi, gözlerini ondan ayırmıyor, yüreğinin gittikçe daha hızlı çarptığını duyuyordu. Sonra, yüz daha bir belirginleşip de Kumru’nun dudakları, küçücük burnu, incecik kaşları, uzun kirpikleri, onda hep dokunmak, avucunun içine almak isteği uyandıran çenesi kesin biçimlerine kavuştukça, Pehlivan, anlatılmaz bir esenlik içinde, gözlerinin yaşardığını, Kumru’nun yüzünden doğan varla yok arası ama çok güzel bir ezginin kendi varlığına aktığını, hep belirsiz kalmakla birlikte, gittikçe güçlendiğini duyar gibi oluyordu. Bir zamanlar, kasabasında, karakucak güreşlerinde, birbiri ardından üç-dört kişinin sırtını yere getirdikten sonra, omzunda nazar değmesin diye kömürle çekilmiş bir çapraz, çayırda, izleyicilerden oluşmuş geniş bir halkanın ortasında, bağdaş kurup oturarak gelmeyecek karşıtları beklerken de bazı bazı duymuştu böyle bir ezgiyi. Ama şimdi çok daha başka, çok daha etkili, çok daha güzeldi, çünkü, iyice duyuyordu artık, Kumru’nun varlığından süzülüp geliyordu. “Mübarek kadın,” diye geçirdi içinden, “mübarek kadın, küçücük ama...” Küçücüktü, doğru; ama tüm düşüncesini, tüm duygularını kendine bağladığından, ona sonsuz gibi, sonsuzluk gibi geliyor, kimi geceler coşkuyla seviştikleri sırada olduğu gibi, şimdi de tüm varlığının onun sonsuzluğunda yitip gittiğini duyuyordu. </p>
			<p>Birden, soluğunu tuttu, daha da yoğun bir dikkatle izlemeye başladı Kumru’nun yüzünü: önce dudaklarının ucunda, sonra tüm yüzeyinde bir gülümseme doğmuştu, hep sürmekteydi; ama uyuyan bir insanın yüzünde öylece duran bir gülümseme değil, devingen bir gülümsemeydi, deviniyor, yükselip alçalıyor, dağılıp toplanıyor, saniyesi saniyesine uymuyordu. Yavaş yavaş kaşları, kirpikleri, tüm yüzü katıldı devinime. “Besbelli, düşünde televizyona bakıyor; hangi habere, hangi diziye, hangi reklama?” dedi içinden, aynı gülümsemenin kendi dudaklarında da biçimlenmeye başladığını, sonra, kendiliğinden, tüm varlığına yayıldığını ve bu gülümsemede Kumru’yla kaynaşmaya başladığını sezinler gibi oldu. “Düş görüyor, düşünde televizyona bakıyor!” diye geçirdi içinden. “Evet, televizyona bakıyor!” Tam o anda Kumru gözlerini açtı, ilk gördüğü Pehlivan’ın hayran yüzü oldu, onu ilk kez görüyormuş gibi, şaşkın şaşkın baktı bir süre, sonra, daha da belirgin, daha da somut bir biçimde gülümsedi, “Düşümde ne gördüm, biliyor musun? Koca bir televizyon almışız!” dedi. “Arkasından da bir çamaşır makinesi...”</p>
			<p>Pehlivan kocaman elini, onun alnında, saçlarında, dudaklarında, yanaklarında gezdirdi.</p>
			<p>“Tamam!” dedi.</p>
			<p>“Tamam mı? Ne tamam?” diye sordu Kumru. </p>
			<p>Yanıt gelmedi: Pehlivan kalkmış, kalorifer dairesinin musluğunda yüzünü yıkıyordu. Sonra dönüp çabucak giyindi. Ancak, neden giyindiğini bile bilmiyordu sanki, bir bahçeye çıkıp bir içeriye giriyor, bir türlü yerinde duramıyor, neden böyle yaptığı sorulunca da gülümsüyor ya da çocuklardan birini tutup havaya kaldırmakla yetiniyordu. Erkenden bakkala gidip dairelerin ekmek ve gazetelerini aldı, neredeyse koşarcasına kapılara bıraktı. Odaya döndüğünde, Hakan okula gitmişti, Sultan yatağında oturuyor, Kumru apartmanın merdivenlerini süpürüyordu. Yatağın altından sarılı kahverengili tahta çantayı çekip açtı, içinden nice yıldır kullanıla kullanıla üstündeki yazılar silinmiş gümüş tütün tabakasını, onun içinden de yeşil taşlı, parlak sarı yüzüğü çıkarıp ceketinin iç cebine koydu, merdivenleri ikişer ikişer çıkıp Kumru’nun yanına geldi, çıkması gerektiğini, birazdan döneceğini söyleyip gitti. </p>
			<p>Dört sokak yukarıda, ana caddede, önüne çıkan ilk kuyumcu dükkânına girdi, “Selamünaleyküm,” diyerek cebindeki yüzüğü çıkarıp kuyumcunun önüne koydu, güvenli bir sesle, “Sana zahmet, şu yüzüğün değerini söyle bana,” dedi. Adam yüzüğü aldı, evirdi, çevirdi, büyüteçle baktı, sarı madenini küçük bir eğeyle çizdi, sonra tuhaf bir biçimde gülümseyerek yüzüğü Pehlivan’a doğru itti. </p>
			<p>Pehlivan meraktan bayılacak gibiydi.</p>
			<p>“Sence ne kadar eder?” diye sordu.</p>
			<p>Kuyumcu yüzünü buruşturdu.</p>
			<p>“Hiçbir şey etmez,” dedi.</p>
			<p>“Altın değil mi yani?”</p>
			<p>“Değil.”</p>
			<p>“Peki, taşı?”</p>
			<p>“Taşı da, kendi de beş para etmez,” dedi kuyumcu. “Zamanın varsa, İstanbul’un tüm kuyumcularını dolaş: hepsi aynı şeyi söyler sana.”</p>
			<p>Pehlivan nice yıldır özenle sakladığı, arada bir gümüş tabakadan çıkarıp dakikalar süresince hayranlıkla baktığı yüzüğü neredeyse tiksintiyle alıp pantolonunun cebine koydu, bir taksiye atladı.</p>
			<p>Yarım saat sonra İsmail beyin karşısındaydı.</p>
			<p>İsmail bey içine on kapıcı odası sığdırılabilecek kadar geniş odasında kocaman masasından kalkıp gülerek karşıladı kendisini, önce ayak uçlarında yükselerek yanağını öptü, sonra kolundan tuttu, büyük bir sehpanın çevresindeki meşin koltuklardan birine oturttu; kendisi de karşısına yerleşti, kapıda bekleyen özel kılıklı adama iki azşekerli getirmesini söyledi. Adam, “Baş üstüne,” deyip çıktıktan sonra, yüzünde bir gülümseme, uzun uzun süzdü Pehlivan’ı.</p>
			<p>“Lan, Pehlivan, senin bir sıkıntın var gibi: çekinmeden söyle,” dedi.</p>
			<p>Pehlivan birkaç kez yutkundu, gırtlağına bir şey takılmış gibi öksürdü.</p>
			<p>“İsmail abi, sen bana eski işimi geri ver,” dedi.</p>
			<p>İsmail bey irkildi, sonra gülümsemeye çalıştı.</p>
			<p>“Büyük yemin etmiştin,” dedi.</p>
			<p>“Büyük yemin etmiştim ama şimdi döndüm.”</p>
			<p>“Peki, neden?”</p>
			<p>Pehlivan gene yutkundu, gözlerini önüne dikti.</p>
			<p>“Kapıcılıkla olmuyor, İsmail abi: senin gelin ne zamandır bir televizyon istiyor, onu bile alamıyorum,” dedi.</p>
			<p>“Sizin televizyonunuz yok muydu?” diye sordu İsmail abi.</p>
			<p>“Biz hiç televizyon almadık, İsmail abi,” dedi Pehlivan.</p>
			<p>İsmail bey yapay bir kahkaha attı.</p>
			<p>“Şimdi de almak istiyorsunuz, öyle mi?” diye sordu.</p>
			<p>“Öyle, İsmail abi, senin gelin istiyor,” dedi Pehlivan.</p>
			<p>İsmail abi gözlerini tavanda bir noktaya dikti.</p>
			<p>“Demek benim gelin uşaklığı seçiyor,” dedi alçak sesle. “Elinde bir uzaktan kumanda bulunsun istiyor, herkes gibi. Alacak uzaktan kumandayı eline, dünyalara kumanda ettiğini düşünecek, gerçekte uzaktan kumandanın ona kumanda ettiğini, kendisinin uzaktan kumandaya çalıştığını hiçbir zaman bilemeyecek, herkes gibi.”</p>
			<p>Pehlivan hiçbir şey anlamamıştı.</p>
			<p>“Yeminimden döndüm artık, İsmail abi,” diye sürdürdü; “gelinine bir televizyon alamadıktan sonra, ben o yemini ne yapayım?” </p>
			<p>İsmail abi öyle dalıp gitmişti, birden gülmeye başladı.</p>
			<p>“Lan Pehlivan, şu dert ettiğin şeye bak!” dedi. “Gelinime istediği televizyonu alırım ben; başka istedikleri varsa, onları da alırım. Almaz mıyım?”</p>
			<p>“Bilirim, alırsın, İsmail abi, Tanrı seni başımızdan eksik etmesin,” diye yanıtladı Pehlivan. “Ama bu televizyonu ona ben kendim almak istiyorum, hem de Tanrı seni inandırsın, artık kapıcılıktan tiksindim.”</p>
			<p>“Kapıcılığın nesinden tiksindin ki?”</p>
			<p>“Ne bileyim, dairelerindeki densizlerden tiksindim; 14 numaradaki avukatla karısını bilirsin belki; durup dururken insana öyle fırça çekerler ki katil bile edebilirler.”</p>
			<p>“Anladım,” dedi İsmail bey, birden doluveren gözlerini karşısındaki duvarda, iki tablo arasında, mermiyle açılmışa benzeyen bir deliğe dikerek dalıp gitti bir süre, sonra kahvesinden bir yudum içti, gülümsemeye çalıştı. “Pehlivan, sana ne desem, bilemiyorum,” diye sürdürdü. “Sen bu işten tiksinmiştin, ben de sana hak vermiştim, pis bir iş olduğunu yadsıyacak değilim. Ama bu işte senin yerini tutabilecek bir başka adam bulamayacağım da kesin. Senin varlığın yeter. Ortada ol, millete şöyle bir görün yeter. Kolunu tuttuğunun kolunu, boynunu tuttuğunun boynunu kıracağını bir bakışta anlar herkes. Öte yandan, tam zamanında geldin. Şu sırada işlerim çok karışık, hiç kimseye sana güvendiğim gibi güvenemem, beni satmayacağını bilirim. Ama ben nasıl olsa çözerim sorunlarımı, orasını düşünme. Şimdi iyice düşün de bir daha söyle bana: eski işini gerçekten istiyor musun?”</p>
			<p>“İstemesem gelir miydim, İsmail abi?”</p>
			<p>“Öyleyse tamam! Ver elini!” dedi İsmail bey. Pehlivan’ın elini sıktı, sonra bunu az bulmuş gibi yerinden kalkıp yanaklarını öptü, dönüp yerine oturdu, gözlerini gözlerine dikti, “Peki, nerede oturacaksınız şimdi? Bir yer düşündünüz mü?” diye sordu.</p>
			<p>“Düşünmedik, İsmail abi,” dedi Pehlivan. “Kararımı daha bu sabah verdim, verince de gelinine bile söylemeden kalkıp geldim. Ama senin iznin olursa yeni bir yer buluncaya kadar eski yerimizde kalırız; bu arada, gelininle çocuklar kapıya da bakarlar.”</p>
			<p>“Hayır, olmaz öyle şey! Sizin için kapıcılık bitti artık!” dedi İsmail bey. “Sizin için kapıcılık bitti artık!” Sonra, gözlerinde şeytansı bir anlatım, bir süre süzdü hemşerisini. “O apartmanda bir daire ister misin?” diye sordu.</p>
			<p>“Hangi apartmanda, İsmail abi?” dedi Pehlivan.</p>
			<p>“Hangi apartmanda olacak, lan oğlum? Şimdi oturduğun apartmanda.”</p>
			<p>“Orada boş daire yok ki, İsmail abi.”</p>
			<p>“Orasına karışma sen! Ben istedim mi hemen boşalıverir. Apartman benim değil mi?” </p>
			<p>“Sen ne istersen o olur, İsmail abi.”</p>
			<p>İsmail beyin yüzünde şeytansı bir anlatım belirdi.</p>
			<p>“Öyleyse söyle, Pehlivan; hangi daireyi istersin?”</p>
			<p>Pehlivan için daire fark etmiyordu; ama kendisinden sonraki kapıcıyı Cüneyt beyle karısından kurtarmak fena olmazdı.</p>
			<p>“Senin için fark etmezse, 14 numara,” dedi. “Az önce de söyledim sana, adamın karısı çok huysuz, ağzı da bozuk; ama biz senin hatırın için hiçbir zaman sesimizi çıkarmadık.” </p>
			<p>İsmail bey gevrek bir kahkaha attı.</p>
			<p>“Oldu bu iş, koca Pehlivan; haftaya bugün 14 numara hazır, tertemiz, hem de dayalı döşeli, her şeyi yerli yerinde, televizyonu da,” dedi. “Hemen gidip gelinime söyleyebilirsin.”</p>
			<p>Pehlivan şaşırdı. </p>
			<p>“Cüneyt beyin sözleşmesi bitti mi ki?” diye sordu.</p>
			<p>“Sen orasını düşünme,” dedi İsmail bey, koluna girerek kapıya kadar götürdü onu.</p>
			<p>“Tanrı senden razı olsun, İsmail abi,” dedi Pehlivan. </p>
			<p>Koca yapının döner kapısının önünde taksi beklerken, yeşil kaşlı yüzüğü avucunda oynayıp durmaktaydı. Birden yere düşürdü. Hafiften eğilip baktı. Önünde, kaldırım taşının üstünde ışıldıyordu. Eğilip almak istedi, sonra vazgeçti. Sağ ayağının topuğunu üstüne bastırdı, sonra, kaldırmadan, bir sağa, bir sola çevirdi. Ayağını kaldırdığında yüzük hâlâ parlıyordu ama artık bir yüzük olduğu belli değildi. </p>
			</div>
  </body>
</html>