<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumru ile Kumru</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h1 class="baslik">IV</h1>
			<p>Ertesi sabah, Kumru’nun düşündüğü ilk insan Bilal dayı oldu: Pehlivan’ın da söylediği gibi, bu imza ve senet konusunu olsa olsa o açıklardı. Ama günlerden cuma olduğunu, dolayısıyla Behiye hanıma gündeliğe gitmesi gerektiğini anımsamasıyla yataktan fırlaması bir oldu: Behiye hanım kötü kadın değildi; ama iğneler dururdu insanı, en ufak kusuru bile başa kakmadan duramaz, bir de her şeye şaşar ya da şaşmış gibi yapar, gözlerini ayırarak, “Hoppala paşam, Malkara Keşan!” diye söylenirdi. Bu nedenle, gün boyunca, hemen hiç konuşmazlar, konuşurlarsa da Kumru herhangi bir işi yanlış yaptığı zaman konuşurlardı. Bununla birlikte, daha işe başlamadan önce, Behiye hanım tereyağ ve beyazpeynir çıkarmak için buzdolabını açınca, Kumru kendini tutamadı. </p>
			<p>“Biz de buzdolabımızı aldık!” diye muştuladı.</p>
			<p>Behiye hanım büyük tasarının ayrıntılarını yarım kulakla da olsa kimi komşulardan dinlemişti, gene de şaşırmış gibi davrandı.</p>
			<p>“Hoppala paşam, Malkara Keşan! Sizin buzdolabınız yok muydu?” diye sordu.</p>
			<p>“Yoktu, ilk buzdolabımızı aldık,” dedi Kumru.</p>
			<p>“Hayırlı olsun, buzdolabı her ev için gerekli,” dedi Behiye hanım. Kumru’nun sorununun yalnızca bir soğutucu, bir özdeksel gereksinim sorunu olduğunu sanıyor, konuyu kapatmak istiyordu. Gene de Kumru’nun yüzündeki düş kırıklığı anlatımını gördü, “Güle güle kullan,” diye ekledi. “Arçelik mi?”</p>
			<p>Bir an, Kumru’nun gözlerinin önünde, Tuna hanımın güleç yüzü belirdi.</p>
			<p>“Benimki Vestigos,” dedi.</p>
			<p>“O da ne?”</p>
			<p>“Benimkinin markası.”</p>
			<p>“Ben böyle bir marka duymadım.” </p>
			<p>“Üstünde yazıyor.”</p>
			<p>Behiye hanım, “Bu kadar gevezelik yeter!” demek istercesine, arkasını dönüp çıktı mutfaktan. Kumru hepsi aynı eski tabağa konulmuş olan beyazpeynire, çilek reçeline, sarılığı bayatlığından kaynaklanıyormuş gibi bir izlenim uyandıran tereyağına, biri ucundan yenilmiş üç ekmek dilimine baktı bir süre, sonra, alınmadan, kızmadan, neredeyse hiçbir şey düşünmeden, olduğu gibi çöpe boşalttı hepsini. Sonra da, her cuma yaptığı gibi, salonun camlarını silmeye girişti. Her zaman, her evde olduğu gibi sıkı çalışıyordu gene, su ve deterjanın başa çıkamayacağı tek kirli nokta bırakmıyordu; ancak, yaptıklarını severek yaptığı söylenemezdi: hem bu evde geçirdiği saatler onu buzdolabından ayıran saatlerdi hem de bugün Behiye hanımı özellikle çirkin, özellikle palaçor buluyor, onun zorunlu olmadıkça konuşmama huyu kendisine de bulaşmış gibi hiç konuşmuyor, dilinden çok başını kullanıyordu. Bununla birlikte, Behiye hanımın buzdolabına da bir el atıp içini dışını da iyice silmesini söylemesi üzerine, dolabın kapısını açıp da şöyle bir bakınca cehennemin kapısını açmış gibi irkildi.</p>
			<p>“Bu ne biçim buzdolabı! Allahım, bu ne biçim buzdolabı!” diye homurdandı.</p>
			<p>“Ne olmuş?” diye atıldı Behiye hanım. “Dolabımın nesi varmış?”</p>
			<p>Kumru yüzünde tuhaf bir umutsuzluk anlatımıyla geriye döndü.</p>
			<p>“Daha nesi olsun ki!” dedi, sonra, korkunç bir hastalık tanısı koyar gibi, dolabın benimsenmesi olanaksız düzensizliğini, buzdolabına yoğurdu bakkaldaki kabıyla, hem de yarım olarak, makarnayı dibi isli tenceresiyle koymanın aykırılığını doğduğu yerlerin çıplak sözcükleriyle anlatmaya çalıştı; “Bu senin yaptığın haksızlık, Behiye hanım, büyük haksızlık,” diye ekledi.</p>
			<p>Behiye hanımın yüzü pancar gibi kıpkırmızıydı, biraz da uzamıştı sanki.</p>
			<p>“Hoppala paşam, Malkara Keşan!” diye söylendi, sonra iyice yükseltti sesini, “Bir hizmetçilerden ders almadığımız kalmıştı, işte o da oldu,” dedi. Gözlerini, Kumru’nun gözlerine dikti, “İşini iyi yapmasan, hemen şimdi kovardım seni,” diye ekledi.</p>
			<p>Kumru, haklılığından kuşku duymayanların güveni içinde, Tuna hanımın ve kendisinin Vestigos’undan söz etmek istedi; ama o daha ilk tümcesinin ortasına bile gelmeden, Behiye hanım hızla çıktı mutfaktan, salona gidip telefonun başına oturdu, eski arkadaşı Nesrin hanımı aradı, uzun bir söyleşiye girişti, bu arada, son günlerde buzdolaplarına takan üşütük gündelikçiden de söz açtı, karşılıklı güldüler. Kumru, Behiye hanımın kahkahalarını işittiyse de kendisine gülündüğünü usundan bile geçirmedi: Behiye hanımın her yanı yapış yapış olmuş dolabını temizlerken kendi dolabını düşlüyor, dolabın önünde, ayaklarını uzatıp oturarak koka-kola içişini gözlerinin önüne getiriyordu. Çalışmak daha kolay geliyordu o zaman, Behiye hanımın kendini beğenmişliği ve suratsızlığı önemini yitiriyordu. Gene de, akşam, parasını alıp giderken, Behiye hanım, “Haftaya görüşürüz,” deyince, “Hayır, görüşmeyeceğiz: artık sana gelmeyeceğim,” diye yanıtladı, kaba yanıtının nedeni sorulunca da, “Seni sevemedim, Behiye hanım,” diyerek sırtını dönüp çıktı.</p>
			<p>Ama gelmeyeceğini söylerken de, gelmeme kararının nedenini açıklarken de hiç mi hiç öfkeli değildi, ağzını açtığı dakikaya kadar böyle bir karar vermiş de değildi, birden tepesi atmış ve, “Hayır, görüşmeyeceğiz!” diyeceği tutmuştu, buydu hepsi. Tıpkı “dün gece” Haydar’la sevişmeden önce yıkanma koşulunu getirmesi gibi bu da büyük olasılıkla dolabının getirdiği bir özgüvenin, bir üstünlük duygusunun sonucuydu: kendini bir gün öncesinden daha güçlü, daha akıllı, tek sözcükle, daha üstün buluyordu. </p>
			<p>Daha kapıdan içeri girmesinin üstünden beş dakika bile geçmeden, evde de ortaya koydu bunu. Gün boyunca belki kırk kez imgeleminde canlandırdığı edimi gerçekleştirmek üzere, buzdolabının kapısını açınca, tepesi attı: Pehlivan da, Hakan da, Sultan da neredeyse Behiye hanım kadar hoyrat kullanmıştı dolabı. Önce öfkeyle kapattı, hemen arkasından ama öfkesini yenme yolunda hiçbir çaba harcamadan, Pehlivan’ı, Hakan’ı ve Sultan’ı yanına çağırdı, dolabın raflarını gösterdi, “Bu ne?” diye sordu. Ne Pehlivan’dan, ne Hakan’dan, ne Sultan’dan yanıt geldi. Bir kez daha yineledi sorusunu, gene yanıt gelmedi. Üçüncü yinelemede, Sultan artık işin başa düştüğünü sezinler gibi oldu, bir gün önce annesinin kendisine gene bu dolabın önünde belki on kez söylediği sözcükleri yineledi: </p>
			<p>“Bu bizim buzdolabımız, adı Vestigos.”</p>
			<p>Aynı anda, ağzını da, burnunu da kapsayan zorlu bir şaplağın etkisiyle, önce Vestigos’un açık kapısına çarptı, sonra Antep kiliminin üstüne devrildi. Pehlivan bu şaplak kendisine indirilmiş, bu buzdolabı da evde uğursuz bir düzen değişikliği başlatmaktaymış gibi bir duyguya kapıldı, fırlayıp kalktı, “Sıçarım, lan, ben bu işin içine! Kırar atarım bu gâvur icadını!” diye haykırarak Kumru’nun kıçına tekmeyi indirip kafasını dolabın o kimi büyük, kimi küçük, kimi güvercinli, kimi tavus kuşlu, kimi kuğulu “çanaklar”ın arasına sokmak üzere, şöyle bir toplandı. Ancak, elini kolunu bağlayan bir güç vardı sanki, donup kaldı. Kumru, “Kırarsın, elin alışık nasıl olsa,” dedi öfkeyle, sonra, gene öfkeli olmakla birlikte, azıcık daha yumuşak, azıcık daha uzlaşmacı bir sesle, “Şuraya bakın, sıçmışsınız dolabın içine!” dedi, tavus kuşlu makarna kabının üstünde duran yarı yarıya boşalmış salata tabağını, bira şişelerinin arasındaki neredeyse boş bira şişesini, kapının hem iç hem dış bölmelerinde göze batan el ve parmak izlerini gösterdi, konulmamaları gereken yerlere konulmuş nesneleri bir bir çıkarıp Hakan’ın ya da hâlâ için için ağlamakta olan Sultan’ın eline vererek, “Götürün şunları dışarı!” dedi. Bir süre, yerinden kımıldamadan, öfkeyle soluduktan sonra, yatağın altından bir bez aldı, dolabın üstündeki lekeleri bir bir sildi, sonra gözlerini kocasının gözlerine dikti. </p>
			<p>“Bu dolap böyle gâvur malı gibi kullanılacaksa döllerini sana bırakıp dosdoğru babamın evine dönerim, bunu böyle bilesin! Onu alıncaya kadar canım çıktı!” dedi, dolaptan bir koka-kola şişesi aldı, minderin üstüne oturup ayaklarını uzattı.</p>
			<p>“Ya, demek öyle, demek yalnız senin canın çıktı?” dedi Pehlivan. Önce Kumru’nun ağzını burnunu dağıtarak el mi yaman, bey mi yaman göstermek istedi ona; ama bir kez daha, bunu yapamayacağını sezinledi; öfkesini ve üstün durumunu ortaya koyacak bir yanıt aradı; bulamadı, “Yarın Bilal dayıya giderim, bir dolap da ben alırım, çocuklar onu kullanır!” türünden bir yanıt biçimlendi kafasında, bunu da söyleyemedi. Bir kez daha, bu dolabın bir şeyleri dönüşsüz bir biçimde değiştirdiğini, artık bu küçük kadına karşı koymanın olanaksız olduğunu düşündü, “Nasıl gidecekmişsin ki?” diye sordu.</p>
			<p>“Herkes nasıl gidiyorsa ben de öyle giderim,” dedi Kumru umursamazca. “Biner otobüse giderim.”</p>
			<p>“Yolu nerden bulacaksın ki?”</p>
			<p>“Komşulara sorarım. Onlar bilmezlerse Tuna hanım arabasıyla garaja götürür beni, o da olmazsa Nesim abiye sorarım.”</p>
			<p>Kumru koka-kola şişesini başına dikti. Öyle güzel bir koka-kola içişi vardı ki, Pehlivan, tüm pehlivanlığına karşın, az önce sert bir yanıt olarak düşünüp de söyleyemediğini yumuşak bir çözüm önerisine dönüştürdü.</p>
			<p>“Sıkma tatlı canını,” dedi, “Bilal dayıdan başka bir dolap alırım ben, dışarıya koyarım; çocuklarla ben onu kullanırız, sen de bunu.”</p>
			<p>Kumru kaşlarını çattı.</p>
			<p>“Hayır, olmaz,” dedi. “Dolabımın yanında başka dolap istemem.”</p>
			<p>Bu Kumru, Pehlivan’ı öyle çekiyor, öyle yumuşak ve anlayışlı bir adama dönüştürüyordu ki bir çözüm daha buluverdi.</p>
			<p>“O zaman biz hiç dokunmayız dolaba, yalnız sen açıp kaparsın,” dedi, sonra da, en yumuşak sesiyle, “Tamam mı, şimdi oldu mu?” diye sordu.</p>
			<p>Ürperme sırası Kumru’ya geldi o zaman, hiç böyle bir amacı yokken fazla ileri gittiğini düşündü, Pehlivan’ın erkekliğini elinden alıp onunla yer değiştirmeye başladığını sezinler gibi oldu. Gülümsedi.</p>
			<p>“Yok canım, olur mu öyle şey, ben size hepsini öğretirim,” dedi. “Yeter ki dikkat edin.”</p>
			<p>Hemen arkasından da öğretmeye girişti, başta Pehlivan, onun sağında Hakan, Hakan’ın solunda da Sultan gözlerini dört açarak devinimlerini izleyip sözlerini dinlemeye başladılar. Ancak, kısa bir süre sonra, Pehlivan karısının söylediklerini dinlemekten çok, anlatışını izledi, sözcükleri söyleyişinden ellerini nesnelere dokunduruşuna, gözlerini nesnelere dikişine, dudaklarını oynatışına, her şeyine bir kez daha hayran kaldı, “Bu kız bir de okusaymış, öğretmen möğretmen olurmuş herhalde,” dedi kendi kendine. Demesiyle de dediğini neredeyse gerçekleşmiş görmesi bir oldu: Kumru açıklamalarını bitirmiş, doğru anlaşılıp anlaşılmadıklarını görmek için kendilerini sınava çekmeye hazırlanmaktaydı. </p>
			<p>“Benim hanım kızım akıllıdır, o her şeyi bilir nasıl olsa,” diyerek Sultan’ı atladı, Hakan’ın asık suratla, bir tür horgörüyle verdiği yanıtları beğendi: birkaç ufak yanlış bir yana, çok iyi kapmıştı her şeyi. Pehlivan sıranın kendisine geldiğini düşünerek ürperdi. Bereket, Kumru onu çocukların önünde sorguya çekecek kadar düşüncesiz değildi. Onu sınava çekmek yerine, neyi nasıl yapmak gerektiğini bir kez daha gösterdi. Pehlivan da, Hakan da, Sultan da büyük bir dikkatle izlemeye başladılar. Ne var ki, birkaç saniye sonra, az önceki sapma yeniden başladı: Pehlivan gösterilen edim yerine, gösteren ellere baktı yalnızca, hiç böylesine güzel bir şey görmediğini düşündü, gözlerinin yaşardığını duydu: bir düşte gibiydi, karısının elleri bir tansığı gerçekleştiriyordu sanki. Dolap kapatıldıktan sonra bile, bir süre kendine gelemedi. Bulanık bir biçimde, bu buzdolabı eve geldikten sonra, Kumru’nun başka bir kadına dönüştüğünü düşündü. Ne olursa olsun, başlangıçta korktuğunun tersine, hiçbir sorun çıkmadı aralarında. Bayağı keyifli geçen yemeğin ardından, buzdolabındaki eksiklerin saptanmasında da sorun çıkmadı: altı bira, altı koka-kola, altı şişe meyve suyu, yukarı raflarda da tereyağ, peynir ve yumurta eksikti; orta raftaysa kıyma tümüyle bitmişti.</p>
			<p>“Dert etme, yarın Hüseyin abiden alırım hepsini,” dedi Pehlivan. </p>
			<p>“Hüseyin abiden mi? Hangi Hüseyin abiden?” diye sordu Kumru, dolap geldi geleli her şeyden kopmuştu sanki.</p>
			<p>“Hangi Hüseyin abiden olacak? Bakkal Hüseyin abiden.”</p>
			<p>Kumru yüzünü buruşturdu: belli ki çözümü beğenmemişti; izlenecek en doğru yolun gereksinimlerini o olağanüstü mağazadan karşılamak olduğu düşüncesindeydi; ama hem nerede olduğunu bilmiyordu hem de orada para yerine imza geçtiğine göre, kendilerinin imzayla mal alıp alamayacaklarını. Pehlivan orayı unutmanın haklarında daha hayırlı olacağı görüşündeydi: bir kez, Tuna hanım orada olsa olsa borç senedi imzalamış olabilirdi; koskoca bir züccaciyeci karısının bir buzdolaplık mal için senet imzalaması da orasının çok pahalı bir yer olduğunu gösterirdi; ikincisi, bu mağazada herkes alacağını kendi eliyle aldığına ve neredeyse her şey kutu içinde olduğuna göre, su gibi okuyup yazma bilmeden bu işin altından kalkmak kolay değildi; üçüncüsü, İstanbul’da bu türden en az elli dükkân bulunduğunu söylüyorlardı, bu durumda da Kumru’nun bunlardan hangisine gittiğini öğrenmek gerekirdi. Kumru bu sağlam mantık karşısında direnmedi; kendi gittiği yerin kırk dokuz benzeri daha bulunduğuna inanmadığını söyledi yalnızca. “Olamaz, dünyada inanmam!” diye söylendi.</p>
			<p>“En iyisi, sen Tuna hanımla bir konuş,” dedi Pehlivan.</p>
			<p>Kumru içini çekti.</p>
			<p>“Konuşurum da dört gün var ona gitmeme; bende de o sabır yok,” diye yanıtladı.</p>
			<p>“O zaman, yarın sabah Bilal dayıya sorarız,” dedi Pehlivan. “Bilal dayının bilmediği yoktur. Mahallede herkes söyler, otuz yıldır İstanbul’un kapılarını bekler. Okuması yazması da iyidir, her şeyi bilir Bilal dayı. Yarın erkenden gidip sorarım ona. Oldu mu?”</p>
			<p>“Oldu,” dedi Kumru. </p>
			<p>Pehlivan derin bir soluk aldı, bir süre ortalığı dinledi. Çıt yoktu, çocuklar çoktan uyumuştu. Elini Kumru’ nun göbeğine bastırdı usulca. </p>
			<p>“Ne diyorsun, bir çabuk sabunlanıp geleyim mi?” diye sordu.</p>
			<p>“Yok, hayır, uyuyalım,” dedi Kumru. “Uyuyalım da yarın sabah erkenden Bilal dayıyı görelim.”</p>
			<p>Ertesi sabah, Bilal dayı soruları karşısında gülümsedi, Hakan’la Sultan’ın da orada olmasına aldırmadan, basbayağı fırça çekti onlara. Ama önce Pehlivan’dan başladı. </p>
			<p>“Ulan, Haydar, sabah akşam müdür koltuğuna oturup gelene geçene hava atarsın ama daha İstanbul’un kapısından girememişsin. Hadi, bu kız hem eksik etek, hem de merdiven silip gündeliğe gitmekten çevresine bakacak zamanı olmuyor diyelim, sen neden bu kadar cahil kaldın ki? Bir süpermarket bile görmemişsin!” dedi. </p>
			<p>En yakın Migros mağazasının yolunu anlattı ona, tüm büyük mağazalarda olduğu gibi orada da hem peşin para, hem kredi kartıyla alışveriş yapılabileceğini ama iki-üç poşetlik mal için hiç kimsenin senet düzenlemeye zaman ayırmayacağını söyledi. Sonra Kumru’ya döndü, o gittiği market gibi en az yüz market bulunduğunu, hepsinin de aynı adamın, Vebbigoç’un malı olduğunu, onun adamlarının her şeyi çok aldıkları için ucuza aldıklarını, ucuza aldıkları için de çok pahalı satmadıklarını, gene de çok kazandıklarını açıkladı. “Şimdi anladın mı?” diye sordu. Kumru kızardı, çoğunu anladığını, sözünü ettiği karta benzer bir şeyi de Tuna hanımın elinde gördüğünü ama işin nasıl yürüdüğünü anlamadığını söyledi. “O nerede satılır ki?” diye sordu. </p>
			<p>“Kredi kartını bankalar verir; ama bunun için çok para yatırman gerekir. Marketler senin kartının numarasını alırlar, satın aldıklarının parası böylece senin bankadaki parandan kesilir,” dedi Bilal dayı, Pehlivan’la Kumru’nun şaşkın şaşkın baktıklarını görünce de bir kez daha açıklamaya çalıştı düzeni. </p>
			<p>Pehlivan içini çekti.</p>
			<p>“Her neyse bizim bankada hesabımız yok,” dedi.</p>
			<p>Bir an önce konuyu kapatıp gitmek istiyordu. Kumru birkaç soru daha sordu, yanıtını da aldı; ama üçüncü ve dördüncü kez anlatıldığında da başlangıçta hangi noktadaysa gene oradaydı: makineyle yazı yazılabilmesini anlıyordu, makinenin, gâvur işi olduğuna göre, hesap yapabilmesini de anlıyordu; ama bir makinenin yazdığını başka bir makinenin okuyabilmesini usuna sığdıramıyor, bu işin başka bir açıklaması bulunması gerektiğini düşünüyordu. Bilal dayının kolları böğrüne düştü.</p>
			<p>“Güzel kızım, en güzel buzdolabını aldın ama evinde televizyonun yok: televizyonda reklamları izlemezsen, bu dünyada neyin ne olduğunu bilemezsin,” dedi. Sonra, hep aynı şeyleri yinelemekten bıktığını göstermek istercesine, “Her neyse ben Hüseyin efendiye gidecektim,” diye ekledi, küçük, arkalıksız iskemlesinden kalkıp bakkalın yolunu tuttu.</p>
			<p>Kumru, Aygün apartmanının kapısında dikilip kaldı, Bilal dayı epeyce ileride yan sokağa sapıp gözden silininceye kadar arkasından baktı, sonra içini çekti, “Koca herif! Sanki akıl küpü!” diye söylendi. “Televizyondan mı öğrenmiş böyle her şeyi?” Gözlerini Pehlivan’ın gözlerine dikti. “Ne diyorsun, Bilal dayı televizyondan mı öğreniyor her şeyi?” diye yineledi. </p>
			<p>Pehlivan öğretmenin sorusuna yanıt bulamayan küçük bir öğrenci gibi gözlerini kunduralarının burnuna dikti.</p>
			<p>“Bilmem,” dedi. “Televizyon melevizyon, her şeyi bilir firavun!”</p>
			<p>Kumru çocukluğunun her soruyu yanıtlayabilen iki yaşlı insanını, Fakı emmiyle Cennet neneyi anımsadı: biri kırıkları sarıp çıkıkları düzeltmekten delileri dizlerinin dibine oturtup birkaç dua okuduktan sonra, ağızlarına tükürerek iyileştirmeye kadar her derdin çaresini bulurdu, öteki Muhammed efendimizin binbir adından eşlerinin sayısına, adlarına ve yaşlarına kadar her şeyi bilirdi. Ama genellikle, pencerelerinden içeriye şöyle bir göz attıkları zaman, ikisini de kara kaplı bir kitabın üzerine eğilmiş görür, göğüslerinde tuhaf bir daralma duygusuyla uzaklaşırlardı oradan, melek, cin, peri, Şeytan, durmamacasına sözünü edip de bir türlü gösteremedikleri ne varsa hepsinin dünyaya o iki kitaptan yayıldığını düşünürlerdi. Bu Bilal dayıya gelince, alay mı ediyordu, neydi, her şeyin televizyona, televizyonda da özellikle reklamlara bakmakla öğrenilebileceğini ileri sürüyor, yani resmi, yazının üstüne koyuyordu. Resimden ne öğrenilirdi ki? Bir şey öğretmek şöyle dursun, resim günaha sokardı adamı, Meryem ebe de, anası da, Cennet nene de, “Suret haramdır,” derlerdi, Cennet nene, kesekâğıdının üstünde bile olsa, evine erkek resmi sokmazdı, Meryem ebe de namazlarını duvardaki Atatürk resminin bile üstünü örtmeden kılmazdı. Bilmiyor değildi, şu İstanbul’a geldi geleli, çevresinde herkes en çok televizyondan konuşuyordu, evlerine kapanıp saatlerce televizyona baktıklarını da biliyordu; ama Pehlivan’dan televizyon istemeyi usundan bile geçirmemişti, Hakan böyle bir konu açınca da, “Her eksiğimizi tamamladık da televizyonumuz mu kaldı?” diye kesip atmıştı. </p>
			<p>“Bu Bilal dayı gâvur olmasın?” diye sordu.</p>
			<p>Pehlivan irkildi.</p>
			<p>“Tövbe, tövbe! O nasıl söz?” dedi. “Bilal dayı hiçbir cumayı kaçırmaz, orucunu da aksatmaz.”</p>
			<p>“Televizyona da bakar.”</p>
			<p>“Bakar, evet. Bilal dayı televizyonu çok sever.”</p>
			<p>“Yani hem namaz kılar, hem de televizyona bakar.”</p>
			<p>“Evet, namazını da kılar, televizyonuna da bakar.”</p>
			<p>“Kafam karıştı.”</p>
			<p>“Bunda kafa karıştıracak ne var? Hocalar, başlarında sarık, televizyonun içinde Kuran okuyorlar.”</p>
			<p>“Sen gözünle gördün mü bunu?”</p>
			<p>“Gördüm.”</p>
			<p>“İçinde okuyorlarsa ona bakmıyorlar herhalde.”</p>
			<p>“İçinde okuyan bakar da. Sen de evde oturuyorsun, duvara, kapıya, dolaba, yatağa bakmıyor musun?”</p>
			<p>Kumru eve doğru yürümeye başladı.</p>
			<p>“Ne bileyim, kafam karıştı,” dedi. “Ama insan televizyona bakarak ne öğrenir ki?” </p>
			<p>“Orasını ben de bilmiyorum,” dedi Pehlivan. “Bilal dayı iyi adam, hoş adam ya, biraz tuhaf. Hiçbir şeylerine akıl ermez. Bunlar bir karı, bir koca yaşarlar; ama ayrı kaplarda yerler yemeklerini, hep ayrı kaplarda yerler.”</p>
			<p>“Neden ki?”</p>
			<p>“Ne bileyim neden. Ayrı yerler işte, lokantaya gelmiş gibi.”</p>
			<p>“Temizliğe gittiğim evlerde de ayrı kaplarda yiyorlar.”</p>
			<p>“Onlar İstanbullu.”</p>
			<p>Kumru hiçbir şey söylemeden Günay apartmanının kapısından içeriye girdi: nasıl olsa, birdenbire yüreğinin üstüne çöken sorunu kocası anlayacağa benzemiyordu: her şeyi kesin, açık, dümdüz görüyor, bir konuyu anlayamadı mı anlayamadığına üzülmüyordu. Şu var ki, buzdolabı evin kapısından girdi gireli, karısının her istediğini yerine getirmeye çalıştığı kesindi.</p>
			<p>“Gel, Hüseyin abiye gidelim de dolabın eksiklerini tamamlayalım,” dedi.</p>
			<p>Kumru kötü bir haber almış gibi irkildi.</p>
			<p>“Olmaz, onlar Hüseyin abiden alınmaz,” dedi.</p>
			<p>“Neden alınmasın ki? Hepsi aynı bira, aynı koka-kola, aynı meyve suyu.”</p>
			<p>“Olsun! Acelemiz ne?”</p>
			<p>“Yerini bulup yolunu yordamını öğrenince, senin dediğin yerden alırız, tamam. Ama şimdi dolabımız boş mu kalsın? Sen hep dolap dolu duracak demiyor muydun?” dedi Pehlivan, neredeyse yaşamının en uzun, en yumuşak ve en tutarlı konuşmasını yapmıştı.</p>
			<p>Kumru da anladı bunu.</p>
			<p>“Sen git al, eksikleri benden iyi biliyorsun,” demek zorunda kaldı; gene de Vestigos’a konulacak nesneleri bakkal Hüseyin abiden almak bir suça katılmak gibi aykırı geliyordu ona.</p>
			<p>Bir sıkıntıdır yerleşmişti içine; ancak, öylesine ağır ve kapsamlıydı ki yalnızca dolaba konulacak nesnelerin şuradan ya da buradan alınması sorunundan kaynaklanmıyordu. Hiç kuşkusuz, bu da vardı işin içinde; ama kafasını hem günah ve arılık sorunu karıştırıyordu, hem de bu. O bunları düşünürken Pehlivan, Hüseyin abiden aldıklarını getirdi; ancak, dolaptaki iki soğuk birayı karşılıklı içmeyi önerince, ürperdi, kararsız bir biçimde, günaha girmek istemediğini söyledi. Pehlivan kahkahalarla güldü o zaman: biranın içilmesi günahsa dolapta ne arıyordu? Hem de dün, günahtan korkmadan içmişlerdi biralarını. Buna ne diyecekti? Kumru yüzünün kızardığını duydu.</p>
			<p>“Peki, ver şunu,” dedi. “Günahsa günah, ver şunu!”</p>
			<p>Bir gemileri yakma içgüdüsüyle mi böyle davranmıştı, yoksa biradan bir açık görüşlülük mü bekliyordu, belli değildi. Ama günahla günaha girerek bilgiye ulaşma arasındaki çelişki hep taş gibi duruyordu içinde. Bir kez daha, suretin haramlığına getirdi sözü. Pehlivan, onun hem kuşkulu, hem istekli davranışları karşısında neredeyse kendinden geçtiğinden olacak, Bilal dayı gibi konuşmaya başladı, “Onlar senin bildiğin suretlerden değil: hepsi canlı, hoplayıp zıplıyor, senin benim gibi konuşuyor! Hem de suret her yerde şimdi,” dedi. Yalnız çocukların kitaplarında, dairelerin gazetelerinde, çarşının sinemasında, kahvenin televizyonunda değil, sokaklarda, dükkânlarda, poşetlerde, paketlerde, kutuların ve şişelerin üzerindeydi, günah da olsa suretten kaçılamazdı; ancak, biraz düşünülecek olursa suret kâğıt, cam ya da bezdi yalnızca; günahsa bunları yayanlarla gazetelere ve televizyonlara çıkan sarıklılardaydı.</p>
			<p>“Biz sinemaya gitmiyoruz, televizyona bakmıyoruz, gazete de almıyoruz.”</p>
			<p>“Günaha da girmiyoruz.”</p>
			<p>“Ama Bilal dayı, ‘Televizyona bakmak gerek,’ diyor.”</p>
			<p>“Evet, hep öyle der. Bir bildiği var herhalde.”</p>
			<p>“Kim bilir,” dedi Kumru, içini çekti. “Bakmıyoruz diyorum ya temizliğe gittiğim evlerde ben de gözucuyla bakıyorum bazı bazı. Geçen gün, Mürüvet hanımın televizyonunda adamlar ve kadınlar bağrışıyor, altlarından da askerler gibi yazılar geçiyordu, şaşırdım, kaldım. Ben duran yazıları bile okuyamıyorum, bu insanlar yürüyen yazıları nasıl okuyorlar ki?” Birasını bitirmişti, gözlerini önüne dikti. “Günahsa günah, ne yapalım!” dedi. El kadar kızı Allahın Pehlivan’ına verip de dünyanın öbür ucuna, yerin iki kat altına gönderirsen, onun bunun boklarını temizletirsen, başka nasıl olabilirdi ki? Böyle düşündü, birden memleket gözünde tüttü, oraların suyunun ve toprağının kokusunu duyar gibi oldu. Aynı anda, Pehlivan’ın bir şeyler söylediğini ayrımsadı. </p>
			<p>“Bir şey mi dedin?” diye sordu. </p>
			<p>“Şuncağızlar öyle kaldı, dolaba yerleştirmeyecek misin?” dedi Pehlivan, bakkaldan getirdiklerini gösterdi.</p>
			<p>“Hele dursun bakalım,” diye yanıtladı Kumru, bakkaldan gelen şişeleri dolaba koymaya gönlü elvermiyordu. Gözlerini Pehlivan’ın gözlerine dikti. “Şu koca dükkânı bir bulabilsek!” dedi.</p>
			<p>“Buluruz evvel Allah!” diye yanıtladı Pehlivan. “Buluruz inşallah!”</p>
			<p>“İnşallah, inşallah!” diye yineledi Kumru, o “koca dükkân”ı bir bulabilse suretten dolaba her sorunu çözecekti sanki.</p>
			<p>“Yarın ararız istersen.”</p>
			<p>“Yarın Tuna hanımın günü: gitmemezlik edemem.” </p>
			<p>“Tuna hanıma iyice bir sor öyleyse!”</p>
			<p>Pehlivan’a göre, koca dükkânı bulmanın en kestirme yolu Tuna hanıma sormaktı; Kumru da bu düşüncedeydi. Ama ertesi sabah, Tuna hanımın kendisini sevinçle karşılayıp yanaklarını öpmesinin ardından, salondaki ak örtülü yuvarlak masanın iki ucuna oturup kahvaltıya başladıkları zaman, her şey elini uzatınca tutabileceği kadar yakınmış gibi geldi ona, koca dükkânın yerini ve burada alışveriş etme yordamlarını soracak yerde, önce Vestigos’tan söz etti, sonra kahvaltısını ve yemeğini neden öteki hanımlar gibi mutfakta değil de kendi sofrasında, kendisiyle yedirdiğini sordu.</p>
			<p>“Kumru, biz arkadaşız,” dedi Tuna hanım. “Ben burada, sen mutfakta, olur mu öyle şey!”</p>
			<p>Kumru ötekilerle kendisi arasındaki indirgenmez ayrımı biliyordu, biraz da bu ayrımı bir ölçüde gizlemek, ayrı kaplarda yemenin içerdiği aşağılanma duygusunu önlemek için böyle yaptıklarını düşünmekteydi. Birden Pehlivan’ın Bilal dayıyla karısı konusunda söylediklerini anımsadı, bir şimşek çaktı beyninde.</p>
			<p>“Sen yemeklerini Nesim beyle aynı kaptan mı yersin, ayrı kaptan mı?” diye sordu.</p>
			<p>Tuna hanım şaşırdı.</p>
			<p>“Sen benimle dalga mı geçiyorsun? Ayrı kaplarda yiyoruz elbette, herkes gibi,” dedi.</p>
			<p>O zaman Kumru’nun gözleri sevinçle parladı, Tuna hanımın kendisini gerçekten bir arkadaş, yani neredeyse kendisine eşit bir kadın gibi gördüğüne inanmaya başladı. Bir kez buna inandıktan sonra da birlikte gittikleri koca dükkânın yerini bilemediğini belli ederek yeniden aşağılara inmek istemedi. Yalnız, sofraya oturup da karşısında televizyonu görünce, bir kez daha Bilal dayıyı anımsadı.</p>
			<p>“Sen televizyonunu hiç açmaz mısın?” diye sordu.</p>
			<p>Tuna hanım bu soruyu bir istek olarak algıladı.</p>
			<p>“Gündüzleri pek açmayız ama senin için açayım,” dedi.</p>
			<p>Kumru renkli camda devinen, gülen, kızan, bağıran insanları, havada uçan yarı çıplak bebekleri görünce düşman bir ortama düşmüş gibi yüreği çarpmaya başladı. Bir ara, Tuna hanımla Nesim bey türünden bir genç kadınla bir genç adamın bir kapı arkasında uzun süre dudak dudağa öpüşmeye giriştiklerini gördü, sanki hiç kimsenin yapmaması gereken bir şey söz konusuymuş gibi yüzünün kızardığını duydu, görmemek için gözlerini yumdu. Birkaç dakika sonra, Tuna hanımın, “Hey, Kumru, ne oluyor sana, bayılıyor musun?” diye sorması üzerine, gözlerini yeniden açınca, az önce kadının dudaklarını emen adamın bu kez geriye çekilerek suratına okkalı bir tokat patlattığını gördü, tokat kendi suratına inmiş gibi yerinden hopladı.</p>
			<p>“Bu ne böyle? Reklam mı?” diye sordu.</p>
			<p>Tuna hanım bir kahkaha kopardı.</p>
			<p>“Kumru, sen ömür kadınsın!” dedi. “Yoksa beni işletiyor musun?”</p>
			<p>“O ne demek ki?”</p>
			<p>“Şaka yapmak.”</p>
			<p>“Yok, şaka yapmadım.”</p>
			<p>“Anladım, şaka yapmadın.”</p>
			<p>Tuna hanım çay fincanını önüne bıraktı, “Bu kız hiçbir şey görmemiş, hiçbir şey bilmiyor, hiçbir şey anlamıyor,” diye düşündü. Hem bu zamanda bu denli bilgisiz kalınabilmesini anlamıyordu, hem de hiçbir şey bilmeyen bir kızın bu denli güzel, devinimlerinin bu denli uyumlu, konuşmasının bu denli sevimli olmasını. İnsanlar iki türlüydü de o mu bilmiyordu? Böyle de olsa bunca zamandır bu kentte yaşarken her şeyin dışında kalmaya olanak var mıydı? Hüzünle Kumru’ya dikti gözlerini: Kumru her şeyi unutmuş, neredeyse soluk bile almadan, televizyonun içinde, sıradan bir yerli dizide birbirleriyle tartışan iki genç kadını izlemekteydi. Kalkıp yanına gitti, elini omzuna koydu. Kumru gülümseyerek kendisine çevirdi başını.</p>
			<p>“Tuna hanım, bakıyorum, bakıyorum, hiçbir şey anlayamıyorum. Biliyorum, senin benim gibi konuşuyorlar, gene de hiçbir şey anlamıyorum: reklam mı bu gösterdikleri?” dedi.</p>
			<p>Tuna hanım korkunç bir şey görmüş gibi titredi.</p>
			<p>“Kumru, sen hiç televizyon görmedin mi?” diye sordu.</p>
			<p>“Gördüm, çok gördüm,” dedi Kumru, “gittiğim her evde gördüm, açıkken de, kapalıyken de; tozlarını aldım. Ama saatlerce bakmadım içine.”</p>
			<p>“Peki neden?”</p>
			<p>“İçinde suret var, görüyorsun, canlı canlı.” </p>
			<p>“Suret ne demek?”</p>
			<p>“Suret demek, yani resim.”</p>
			<p>“Allah Allah! Allah Allah!” diye söylendi Tuna hanım. “Gerçek mi söylüyorsun, dalga mı geçiyorsun, anlayamıyorum, hiçbir şey anlayamıyorum.” Öyle dalıp gitti bir süre. Sonra kalktı, “Neyse, biz işimize bakalım,” dedi, gidip her zamanki koltuğuna oturdu.</p>
			<p>Kumru da fırlayıp kalktı. Ama işe başlamadan önce, televizyonda reklam gösterilecek olursa kendisine seslenmesini söylemeyi unutmadı. O da reklamlar başlar başlamaz çağırdı. Böylece, Kumru önce elinde süpürgeyle oynayıp şarkı söyleyen bir genç hanım gördü: süpürgesinin dokunduğu yerden ışıklar fışkırarak yıldız oluyor, sonra tüm bu yıldızlar art arda havada dönmeye başlıyordu, sonra önlerinde tavşanla kedi arası ama ne olursa olsun kanatsız bir ufak hayvan belirdi, tavşan ve ışıklar havada hep birlikte dönerken, odaya birtakım kadınlar doldu, onun bilmediği bir oyunu oynayıp işitmediği bir şarkıyı söylediler. Arkasından boncuk boncuk terlemiş bir koka-kola şişesi indi yukarıdan, yakası bağrı açık, buzdolabından yeni çıkmış şişe gibi terlemiş bir kara adam alıp başına dikti, uzun bir oh çekti. Sonra bir büyük odada birtakım kerli ferli adamlar masadan masaya konuşurken, şişman bir adam bir kapının deliğinden bakarak bir şeyler söylemeye başladı. “Bu adamı sevmedim,” dedi Kumru. Bilal dayının çok da haksız olmadığını düşündü: adam her şeyi burada görüp burada öğreniyor olmalıydı ki kendisi, öğrenmediğinden, gördüklerinden hiçbir şey anlamıyordu: ne yazıları okuyabiliyordu, ne görüp duyduklarından bir şey çıkarıyordu. Bir şey kalıyordu geriye, şu anda içinde bulunduğu durum, surete bakmanın günahı. Ama gördüklerinin insanların genellikle günah saydıkları şeylerle pek bir ilgisi bulunmadığına göre, başka günahlar yanında sözü bile geçmeyecek bir günah olması büyük olasılıktı. Gene de bunu Bilal dayıya sormakta yarar olduğunu düşündü.</p>
			<p>O bunları düşünürken temizliğini çoktan bitirdiği yatak odasından Tuna hanımın kendisine seslendiğini işitti, koşup gitti. Ama kapıyı açıp yatak odasına girmesiyle olduğu yerde donup kalması bir oldu: Tuna hanım varla yok arası bir don ve onun gibi bir sutyenle yatağın üstüne oturmuş, çevresine yığılmış renk renk donlar, sutyenler, iç gömlekleri arasından, sanki durumunda en ufak bir aykırılık yokmuş, sanki tepeden tırnağa giyinikmiş gibi kendisine gülümsüyordu. Kumru dağ başında bir çıplak erkekle karşılaşsa bu denli ürkmezdi belki, içgüdüyle gözlerini yumdu.</p>
			<p>“Gelsene şöyle, neden öyle şaşkın şaşkın dikiliyorsun?” dedi Tuna hanım.</p>
			<p>Kumru, kısa bir duralamadan sonra, bir adım daha attı; ancak, bir şeyler elini kolunu bağlıyordu sanki, yüreğinin vuruşları kulaklarında zonkluyordu, bir kez daha donmuş gibi kaldı olduğu yerde.</p>
			<p>“Kumru, kızım, ne oluyor sana böyle?” dedi Tuna hanım. “Sağımdaki çamaşırları görüyor musun? Bana çok bol geliyor hepsi. İki yıl önceden, tombişlik zamanımdan kalma. Ama hepsi de yepyeni. Düşündüm ki sana olur. Beğenirsen, hepsi senin.”</p>
			<p>O zaman, Kumru birden gevşeyiverdi. Kendini halının üstüne bıraktı, halının üstünde, bir yumak gibi otururken, gülmeye başladı, bir makine düzenliliğiyle, tek sözcük söylemeden, ellerini göbeğine bastırarak belki üç, belki dört dakika güldü öyle. Tuna hanım, mavi gözleri bir anda iki kat büyümüş gibi, şaşkınlıkla ona bakıyordu. Çok geçmeden o da başladı gülmeye. Arada bir, “Kumru, Kumru, ne oldu sana böyle?” diye soruyor, sonra gene kıkırdamaya başlıyordu. Yanıt belki onuncu, belki on beşinci yinelemeden sonra geldi:</p>
			<p>“Bunları mı giyeceğim?”</p>
			<p>“Evet, ne var bunda? Ben giyiyorum ya!” dedi Tuna hanım, Kumru’nun gerçekten başka tür bir kadın olma olasılığı düşüncesini sıyırıp geçti. Gene de direndi, “Ben hep böyle giyinirim, her kadın böyle giyinir,” diye ekledi. “Ne var bunda bu kadar gülecek?” </p>
			<p>Kumru gülmez oldu birden, oturduğu yerden kalktı.</p>
			<p>“Sen giyersin, çünkü hanımsın,” dedi, sonra, elinde olmadan, “hem de gâvursun,” diye ekledi; aynı anda, yüzünün kızardığını duydu.</p>
			<p>Ama korktuğunun tersine, Tuna hanım hiç alınmadı. Yanında yer açıp onu da yatağın üstüne oturttu, kolunu omzuna attı, bu işin gâvurluk ya da müslümanlıkla bir ilgisi bulunmadığını, bugün bu kentte çoğu kadınların böyle giyindiklerini, böyle rahat ettiklerini anlattı ona; arkasından, sürekli olarak giymese bile, şimdi, şurada, şu sutyenle şu külotu bir denemesini önerdi, hep gülerek hep arkadaşı olarak. Sonunda da dediğine getirdi: başörtüsünden başlamak üzere, kendi eliyle ama alıştıra alıştıra soydu onu. Kumru yalnızca bilekten ilikli, pembe, sarı ve mavi güllü, uzun donuyla kalınca da güldü. “Kız sen sutyen mutyen de takmıyorsun ama göğüslerin taş gibi!” dedi. Kumru hiçbir şey söylemeden önüne bakıyordu, beline dek inen uzun, kara saçlarını iki yandan göğüslerinin üzerine getirdi. Uzun donun uçkurunu çözdürmemekte bayağı direndiyse de sonunda kendi eliyle indirip bacaklarını birbirine yapıştırdı, göğüslerini avuçlarına alıp gözlerini yere dikti gene. Tuna hanım yatağın üstünde yığılı duran tüm çamaşırlardan daha geniş bir yer kaplayan pembe, sarı ve mavi güllü donu aldı, iki eliyle toplayıp şöyle bir tarttı, sonra kendi çamaşırları arasından küçücük bir kara külot çekti, iki parmağıyla tutarak yukarı kaldırdı. </p>
			<p>“Şuna bak! Seninkinin yüzde biri bile değil!” dedi. Bununla yetinmeyerek Kumru’nun pembe, sarı ve mavi güllü donunu kalıbını alacakmış gibi yatağın üstüne serdi özenle, kendi kara külotunu da ağı ağına gelecek biçimde koca donun üstüne koydu. “Şunlara bak, biri ötekinden yüz kat ağır, yüz kat da büyük!” dedi.</p>
			<p>“Seninki de el kadar bile yok!” dedi Kumru.</p>
			<p>Tuna hanım yanıt vermedi. El kadar bile olmayan bir kara külot giydirdi ona, göğsüne de gene el kadar olmayan bir kara sutyen taktı, sonra kolundan tutup kaldırdı, gardırobun açık kapısının iç yanındaki boy aynasının önüne getirdi.</p>
			<p>“Bak, güzelim, böyle çok daha güzel değil misin!” dedi.</p>
			<p>Kumru yanıt vermedi. “Ne oldu ki böyle bu Tuna hanıma, bebek oynar gibi oynuyor benimle?” diye düşündü; ama biraz geç de olsa uydu buyruğa: korka korka aynaya dikti gözlerini.</p>
			<p>Önce kendini ya da Tuna hanımı çift gördüğünü sandı, sonra, biraz daha dikkatli bakınca, Tuna hanımın imgesini öteki imgeden ayırdı; ama öteki imgede kendi imgesini tanımakta zorlandı: doğru, yüzü de, bedeni de bayağı benziyordu ya bu görüntü tam olarak kendi görüntüsü değilmiş gibi geliyordu ona. Bu el kadar kara donla bu küçücük memeliği takar takmaz bir surete dönüştüğünü, suret haram olduğuna göre de gırtlağına kadar günaha batmış olması gerektiğini düşündü. Hemen iç gömleğini, donunu, çorabını, entarisini giyip başını örtmek üzere yatağa yöneldi. Ancak, Tuna hanım sımsıkı koluna yapışarak durdurdu onu. “Dur, gitme, iyice bak şu vücuduna! Öyle güzel ki olacak gibi değil, iyice bak!” dedi, uzun süre bakmaya zorladı. O da baktı ister istemez, sonra, yavaş yavaş, Tuna hanımı da, kendini de boy aynasında çıplak görmekten fazla bir rahatsızlık duymaz oldu. Gerek yüzü, gerek bedeni, Tuna hanımın sonu gelmez övgülerine karşın, çok da güzel görünmüyordu gözüne, neredeyse beline dek inen uzun saçlarının Tuna hanımın oğlan saçları gibi kısacık ama kıvırcık saçları yanında fazla ağır çekmediğini, onun bedeninin kendi bedeninden çok daha çekici olduğunu düşünüyordu. Şu var ki, bu boy aynasının içinde, artık kendi imgesi olduğundan kuşku duymadığı imgeyi böyle dakikalar süresince, Tuna hanımın imgesiyle yan yana ve üç aşağı beş yukarı aynı memelik ve aynı donla gördükçe, suret olmaktan çıkarak yeniden gerçek olduğunu duyumsamakla kalmıyor, belki de yaşamında ilk kez, neredeyse onunla aynı düzeyde ve aynı türden bir kadın olduğunu da sezinlemeye başlıyordu. </p>
			<p>Gene de bir süre sonra gündelikçi kadın bilinci ağır bastı, kararlı bir sesle, “Ben üşüdüm, epeyce de işim var daha,” dedi, kolunu Tuna hanımın elinden kurtararak giysilerine doğru yürürken de kanıtladı kararlılığını. Tuna hanım artık kendisine bol gelen bütün bu çamaşırları isteyip istemediğini sorunca da, “Hayır!” diye kesip attı. Gene de, parasını alıp çıkmak üzereyken Tuna hanım sorusunu bir kez daha yineleyince, “Hele dursun, biraz düşüneyim,” diye yanıtladı.</p>
			<p>Ama, bayağı yumuşamış olmasına karşın, ilk kararını değiştirebileceğini sanmıyordu: elini göbek altına atıp da tuman yerine bu el kadar ipek parçasını bulursa Pehlivan ne derdi? Kimi zaman şaşkınlığını, kimi zaman kızgınlığını gözlerinin önüne getirerek güldü kendi kendine. “Yok canım, olmaz öyle şey! Bu bizim Tuna hanım da, sağ olsun, öyle tuhaf şeyler düşünüyor ki!” diye mırıldandı. Sonra başka şeyler takıldı kafasına. Örneğin Tuna hanıma “market”in yerini sormayı göze alamadığı için kendini suçlayıp durdu bir süre. Bir süre de bu “market”i bir an önce bulmanın yollarını araştırdı, arabayla geçtikleri yerleri anımsamaya çalıştı, fazla bir şey anımsayamadı, anımsadıklarını da bildiği yerlerin hiçbiriyle çakıştıramadı. Akşam, Pehlivan daha kapıdan girer girmez, “market”in yerini iyice öğrendiğini muştulayınca, her şeyi unuttu neredeyse. Yalnız, arada bir, Tuna hanımla boy aynasının önünde öyle çıplak çıplak dikilişleri gözlerinin önüne geldikçe, aynı şeyi kendisiyle birlikte kocasıyla çocukları da görebilirmiş gibi, tepeden tırnağa titredi. Oysa, en azından o anda, el kadar donlar giyip sutyen takmakta da, neredeyse çıplak bir durumda Tuna hanımla el ele tutuşup birlikte aynaya bakmakta da hiçbir kötülük görmüyordu.</p>
			<p>Bununla birlikte, gece, yatakta, Pehlivan çocukların uyuduğu kanısına varıp da uçkuruna el atınca, belki bedenini kadın da olsa bir yabancıya göstermiş olmanın karşılığını ödemek, belki de, tam tersine, gündüzki çıplaklık koşulunu bir kez daha yaşamak düşüncesiyle, pembe, sarı ve mavi güllü donunu hemen çıkardı, Pehlivan’ı neredeyse kendi elleriyle tutup çekti üstüne. O üstünde alışılmış devinimlerle gidip gelirken düşüncesinde Tuna hanımın küçücük donu ve sutyeniyle gördü hep kendini; ama böyle daha rahat, daha özgür, daha mutlu olduğunu söylemek zordu.</p>
			</div>
  </body>
</html>