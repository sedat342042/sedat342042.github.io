<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumru ile Kumru</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h1 class="baslik">V</h1>
			<p>Günlerdir düşlenen markete gitmek üzere, Günay apartmanından çıktıkları zaman, uzun ve kalın donun varlığını eskisinden de belirgin bir biçimde duymasına karşın, bacakları da, bedeni de daha bir rahat, daha bir özgürmüş gibi geldi Kumru’ya. Bilal dayının dediği yerden, dediği otobüse binmelerinden sonra da bu duygu uzun süre silinmedi. Bu yüzden olacak, hiç ezilip büzülmeden, kılıkları, duruşları, bakışları kendininkilere hiç uymayan bunca insan arasında, başını önüne eğmeden, onlara sürtünmekten de korkmadan yürüdü Pehlivan’ın önünde. Lacivert takımı, mavi gömleği, mavi ve kırmızı kravatıyla, Pehlivan’ın giyim konusunda hiçbir sorunu yoktu, ancak otobüse binmeye ve ayakta gitmeye alışkın değildi. Gene de fazla zorlanmadı: iki koltuk dizisi arasında durup tavandan sarkan askılardan birine tutunarak güvenceye aldı kendini. Kumru da iki adım ilerisindeki tombul kadın gibi yaptı: her gün eşiyle otobüse binen gerçek bir hanım gibi Pehlivan’ın sol koluna tutundu. Her gördüğünü belleğine kazımak istercesine; ama hiçbir şeyi yerli yerine oturtamadan, pencereden dışarıya baktı. Pehlivan sürekli olarak onu süzüyor, arada bir de gözlerini ona diken adamlara bakıp yumruklarını sıkıyordu. “Ne bakarlar ki böyle Kumru’ya, hiç kadın görmemiş mi bu hıyarlar?” diyordu içinden. Görmüyor değildi, başka kadınlara da bakıyorlardı; ama Kumru’ya hem daha uzun bir süre, hem de daha bir alıcı gözle bakıyorlarmış gibi geliyordu ona, elinden bir kaza çıkacak diye korkuyordu. Bu arada, duraklarda otobüse yeni yolcular doluşup kalabalık iyice artınca, adamlar bakmakla da kalmadılar, önce Kumru’ya, sonra kendisine sürtünerek arkaya doğru ilerlemeye çalıştılar. İyice tepesi attı o zaman, “Ne diye bindik ki bu bok yiyene!” dedi kendi kendine. İsmail beyin yanında çalıştığı sıralarda, en yakın yerlere bile otomobille giderdi, kapıcılığa başladıktan sonra da, uzak bir yere gitmesi gerekti mi taksiye biner, yani, bir ölçüde, eski alışkanlığını sürdürürdü. “Bilal dayıya uyduk, böyle oldu,” diye geçirdi içinden. Aynı anda, kadın gibi uzun saçlı bir genç adamın Kumru’nun yanından geçerken eliyle de kalçasını yokladığını gördü, saçlarından yakalayıp kendine doğru çekti adamı, suratının ortasına yumruğu indirmek üzereyken vazgeçti, parmaklarını ensesine bastırarak geriye doğru itti: olay çıkarmaya değmezdi. Benzer durumlarla karşılaşmamak için kendisi Kumru’nun önüne geçti. Ancak, bu kez hem onu göremiyor, hem de, onu korumak düşüncesiyle, sağa ya da sola çekilecek yerde, ortada dikilmekte dayattığından, adamlar, boylarına bakmadan, “Bidakka, baba!” ya da “Pardon, dayı!” diyerek kendisini itip geçmeye kalkıyorlardı. Yol vermesine karşın geçemeyen şişman ve yaşlı bir kadın da kulağına doldura doldura, “Ben bunu bilirim, bunu söylerim: kimilerinden çifte bilet almalı!” diyerek birkaç kişiyi güldürdü. Pehlivan bu işkenceye daha fazla dayanamayacağını anladı. Geriye döndü, “Hadi, iniyoruz,” dedi Kumru’ya, önündeki insanları iterek zor da olsa arka kapıya kadar getirdi onu. Önlerine gelen ilk durakta indiler.</p>
			<p>“Oh, dünya varmış!” dedi Kumru. “Dördüncü durak burası mı oluyor?”</p>
			<p>“Dördüncü mü, beşinci mi, onuncu mu, ben ne bileyim!”</p>
			<p>“Bilal dayı dördüncü durak dememiş miydi?”</p>
			<p>“Dördüncü durak demişti.”</p>
			<p>“Burası kaçıncı durak?”</p>
			<p>“Bilmiyorum.”</p>
			<p>“Saymadın mı?”</p>
			<p>“Saymadım.”</p>
			<p>“Peki, neden indik o zaman?”</p>
			<p>“İndik işte.”</p>
			<p>“Şimdi ne yapacağız?”</p>
			<p>“Bilmiyorum. Taksiye binsek bunlar olmayacaktı.”</p>
			<p>“Kaç durak geçtik dersin?” </p>
			<p>“Bilmiyorum.”</p>
			<p>Bilmiyordu Pehlivan, kaç durak geçtiklerini bilmediği gibi, otobüse bindikleri durakla otobüsten inmeleri gereken durağın o dört durakla çakışıp çakışmadığını da bilmiyordu. “Allah belasını versin!” diye homurdandı. Kumru, neredeyse elle dokunulabilecek kadar belirgin bir sıkıntı içinde, artık bu işin içinden çıkmanın çok zor olduğunu söyledi. </p>
			<p>“İstersen bir taksiye binelim, istersen yürüyelim, aynı yönde gidelim bakalım,” dedi Pehlivan.</p>
			<p>“Aynı yönde gideceksek, ne diye indik ki?” dedi Kumru. “Ya dört durağı geçtiysek? Otobüs de çekti gitti: aynı yönün hangisi olduğunu nereden bileceğiz?”</p>
			<p>“Doğrusun, nereden bileceğiz?” diye onayladı Pehlivan, karısının, eve buzdolabı geleli beri, güzelleştiği kadar da akıllanmış olması gerektiğini düşündü, “Peki, sen ne yapalım diyorsun?” dedi.</p>
			<p>Kumru bir süre düşündü.</p>
			<p>“Biraz daha gidelim, görürsek, gördük, göremezsek, geldiğimiz yoldan geri dönelim,” dedi.</p>
			<p>“Yürüyerek mi?”</p>
			<p>“Yürüyerek.” </p>
			<p>Bilal dayı marketin sağda olduğunu söylediğinden, hep sağa bakarak en az iki durak boyunca yürüdüler böylece. Üstünden bir koca köprü geçen, iki yanında da, ortalarında da insanlar ve arabalar kaynayan, kalabalık mı kalabalık, karışık mı karışık bir yere geldiler. İkisi de ter içindeydi. Pehlivan, tüm pehlivanlığına karşın, fazlasıyla bitkin görünüyordu; Kumru, çok daha yorgun olmakla birlikte, bir bu kadar daha yürümeye hazırdı. Ancak, bu geldikleri yer ikisini de ürküttü: bu kalabalıkta birbirlerini yitirebilirlerdi.</p>
			<p>“Tanrı’nın günleri bitmedi ya, yarın gene ararız,” dedi Pehlivan. Geri dönerek hep aynı yoldan, Bilal dayının dediği gibi, hep sağa bakarak yürümeleri durumunda, marketi bulmalarının da olanaksız olmadığını ekledi.</p>
			<p>“Peki, öyle yapalım,” dedi Kumru.</p>
			<p>Her sokak başında sağa dönüp gözleriyle ünlü marketi arayarak bir süre daha yürüdüler. Sonra Kumru birden duruverdi, Pehlivan’ı kolundan tutup kendinden yana döndürdü. </p>
			<p>“Bilal dayı bize otobüsten indikten sonra sağa bakarak yürüyün dememiş miydi?” diye sordu.</p>
			<p>“Evet, öyle demişti,” dedi Pehlivan. </p>
			<p>“Öyleyse geri dönerken sağa değil, sola bakacaktık.”</p>
			<p>Pehlivan gözlemi saçma buldu.</p>
			<p>“Dönüşte de aynı yoldan gelmedik mi ki?” diye homurdandı.</p>
			<p>Kumru öyle yorgundu ki, Pehlivan’ı da o anda öyle budala buldu ki gözleminin mantığını açıklamaya girişmedi. </p>
			<p>“Bunca yıldır İstanbul’dasın ama koskoca marketi bile bulamıyorsun,” dedi yalnızca, Pehlivan’ın yanılgısını anlayarak azıcık kızarmasını, özür dilemesini bekledi. Ama o hiçbir kusur görmüyordu kendinde.</p>
			<p>“Elimizde adres yoktu ki,” diye söyleniyordu. “Olsa bile otobüsle adres mi bulunur? Ben kapıcı olmadan önce, gideceğim her yere, elimde adresle, özel araba ve özel şoförle giderdim, aradığım adresi de bulurdum.” </p>
			<p>Birtakım ayrıntılara da girdi ama Kumru dinlemedi artık, herhangi bir gözlemde de bulunmadı. Ancak, Ecem sokağa girip de Hakan’la Sultan’ı apartmanın kapısında bekler görünce, “Neyse evimizi bulduk ya, buna da bin şükür,” diye söylendi.</p>
			<p>Kapıcılar, çocukları, eşleri ve dostları apartman kapılarında toplanmış, merakla onlara bakıyorlardı. Öyle anlaşılıyordu ki markete gittiklerini duymayan kalmamıştı içlerinde, elleri boş dönmelerine bir anlam veremediklerinden, merakları şaşkınlığa dönüşüyor, ne diyeceklerini bilemiyorlardı. Ne olursa olsun, ikisi de komşuların izlenimleriyle ilgilenemeyecek ölçüde bitkindi: Kumru, Hakan’la Sultan’ın bile yüzüne bakmadan Günay apartmanının kapısından hızla içeriye girip aynı hızla kapıcı odasına indi, ayakkabılarını bile çıkarmadan yatağın üstüne attı kendini, Sultan da arkasından geldi, aynı biçimde, sessizce mindere uzandı. Pehlivan, genellikle döner müdür koltuğundan başka yere oturmazken bu kez kapının önündeki basık bir hasır iskemleye çöktü, cebinden kocaman mendilini çıkarıp yüzünde, alnında, boynunda boncuklanan terleri sildi, önünde dikilen Hakan’ı usulca bacaklarından itti.</p>
			<p>“Hadi, sen de aşağıya in artık, dersini çalış!” dedi.</p>
			<p>Hakan hiçbir şey söylemeden, ağır ağır aşağıya indi. Odaya girince, annesinin yatağın üstünde sarsıla sarsıla ağladığını gördü. Yanına ilişti usulca, omzunu okşadı.</p>
			<p>“Ne oldu? Neden ağlıyorsun?” diye sordu.</p>
			<p>“Bulamadık,” diye höykürdü Kumru. “Öldük, bittik, bulamadık.”</p>
			<p>“Neyi bulamadınız?”</p>
			<p>“Neyi olacak, Migros’u.”</p>
			<p>“Tuna hanımla gittiğiniz marketi mi?”</p>
			<p>“Evet, Tuna hanımla gittiğimiz marketi.”</p>
			<p>“Niye bulamadınız ki?”</p>
			<p>“Baban durakları saymadı.”</p>
			<p>“Sen ağlama; Yıldırım abi orayı biliyor; daha bugün konuştuk, o seni götürebilir. Güvensen, ben de götürürüm aslında, hele adres olsa elimle koymuş gibi bulurum.” </p>
			<p>“Yıldırım abi kim?”</p>
			<p>“Bilal dayının torunu.”</p>
			<p>“Şu sarı oğlan mı? O nereden bilecek ki? Daha geçen hafta geldi.”</p>
			<p>“Geçen yaz da gelmişti ya.” </p>
			<p>“O daha çocuk. Kaç yaşında ki?”</p>
			<p>“Orta üçe geçmiş.”</p>
			<p>“Hele dur bakalım,” dedi Kumru, bunca yıldır bu kentte yaşayan Pehlivan’ın bulamadığını yazdan yaza birkaç haftalığına gelen bir çocuğun hiç bulamayacağını düşünüyordu. </p>
			<p>Ancak, ertesi sabah, Yıldırım, Günay apartmanının önüne gelip tam bir İstanbullu ağzıyla, “Kumru abla, ne zaman istersen, ben seni götürürüm o markete, yaya da götürürüm, otobüsle de götürürüm,” deyince birden güvene geldi, Bilal dayı da torununun, adamı değil Migros’a, Muş’a bile götürebileceğini söyleyerek daha bir artırdı güvenini. Amacına iyice yaklaştığından kuşkusu kalmadı, “Haydar’a bir sorayım, izin verirse hemen gidelim,” dedi. Pehlivan daha bir gün önce, otobüste, kıskançlıktan çılgına dönmüş olmasına karşın, Kumru’yu Yıldırım’dan kıskanmak usundan bile geçmedi. </p>
			<p>“Olur, sen git, ben kıza bakarım,” dedi. “Ama kalabalık otobüslere binmeseniz, daha iyi olur; isterseniz, taksiye binin.”</p>
			<p>“Olur, bakarız,” dedi Kumru. “Olmazsa yürüyerek gideriz.”</p>
			<p>Yıldırım koca bir adam gibi güvenle yanında yürüyerek, sokaklarda karşıdan karşıya geçerken parmaklarının ucuyla dirseğine dokunarak otobüslerin geçtiği ana yola çıkardı Kumru’yu, otobüs durağına getirdi, durağa doğru gelen ya da duraktan kalkan otobüsleri gösterdi.</p>
			<p>“Kumru abla, bu durağa uğrayan tüm otobüsler geçer senin marketin oradan; ama ineceğin yeri iyi bileceksin,” dedi. Hemen sonra, eliyle omzuna dokundu, yaklaşmakta olan bir otobüsü gösterdi, “Bak, şuna binebiliriz,” diye ekledi.</p>
			<p>Kumru pek oralı olmadı.</p>
			<p>“En iyisi yürüyerek gidelim biz,” dedi, “otobüse dönüşte bineriz. Yürüyerek gidersek yolu daha iyi öğrenirim.”</p>
			<p>“Peki, yürüyerek gidelim,” dedi Yıldırım, kolundaki saate baktı. “Bakalım, kaç dakikada varacağız,” diye mırıldandı.</p>
			<p>Yol boyunca konuştu durdu. İstanbul’un camilerinden, saraylarından, müzelerinden, köşklerinden, parklarından, Fatih Sultan Mehmed’in karadan Haliç’e indirdiği kadırgalardan söz etti, Kumru’nun çoğunu ilk kez işittiği bir sürü insan ve yer adı saydı. Söyleyecek hiçbir şey bulamadığı zaman da önünden geçtikleri her mağazanın adını okudu, elini omzuna ya da dirseğine dokundurdu durdu. “Bu oğlan ne çok şey biliyor!” diye düşündü Kumru; ama onun anlattıklarından çok, yolun ayrıntılarında topladı dikkatini. Bu arada, belki de Yıldırım’ın fazla konuşmasının etkisiyle, çok uzun bir süredir yürüyormuş gibi bir duyguya kapıldı, korkunç bir yorgunluk duydu, onun da Migros’u bulamamasından korktu. Tam o sırada, Yıldırım birden durup saatine baktı, “Tam otuz yedi dakika yirmi saniye!” dedi, sonra, bu kez sımsıkı kolunu tutarak sağ yandaki geniş caddeyi, geniş caddenin üzerindeki Migros mağazasını gösterdi.</p>
			<p>“İşte geldik!” dedi. </p>
			<p>Kumru olduğu yerde kalakaldı, sevinçten ya da şaşkınlıktan, gırtlağına yumruk gibi bir hıçkırık tıkandı, eli yüreğinin üstünde, öyle durup marketin önüne müşteri gelince kendiliğinden açılan cam kapısına dikti gözlerini, en az bir dakika baktı öyle, sonra gülümsemeye başladı, “Demek bu kadar yakınmış,” diye söylendi, “bu kadar yakınmış da biz bilememişiz.” </p>
			<p>Markete girdikten, temiz bir araba seçip çok düzenli bir biçimde yerleştirilmiş pırıl pırıl nesnelerle dolu raflar arasında dolaşmaya başladıktan, hatta almak istediklerinin bir bölümünü arabaya yerleştirdikten sonra bile, tam olarak kendine gelmiş değildi. Bununla birlikte, dolaba yerleştirmek üzere alacağı şeyleri öyle çok düşünmüştü ki, bu şaşkın durumunda bile, hepsini anımsıyordu: dolabın düzenine göre, kafasında birbiri ardından beliriyor, geçişlerini tamamladıktan bir süre sonra, aynı düzene göre yeniden geçmeye başlıyorlardı, televizyonun alt yanından geçen ak yazılar gibi. O da, düzene uymak için olacak, gene televizyonun alt yanından geçen ak yazılar gibi, durmadan yürüyor, alacağını alırken bile tam olarak durmuyordu. Sonra birden zınk diye duruverdi, sımsıkı tuttuğu arabayı bıraktı, büyülenmiş gibi bir camekânın içine bakmaya başladı. Öyle bir bakıyordu ki neredeyse hep böyle bakacakmış gibi görünüyordu.</p>
			<p>“Ne oldu, Kumru abla?” diye sordu Yıldırım.</p>
			<p>Kumru işitmedi sanki, hep öyle bakıyordu. Yıldırım iyice yükseltti sesini. </p>
			<p>“Kumru abla, ne oldu sana?” diye yineledi.</p>
			<p>Kumru gözlerini baktığı yerden ayırmadı.</p>
			<p>“Bunlar, bu butlar,” dedi kendi kendine konuşur gibi. “Bu tavuk butları, belki yüz, belki iki yüz...”</p>
			<p>“Olacak elbette, burası koca bir market,” dedi Yıldırım. “Alacak mısın?”</p>
			<p>“Alacağım,” dedi Kumru, büyük bacısında yediği tavuk budunun tadı bunca yıldan sonra yeniden belirdi damağında, “yirmi tane alacağım,” diye ekledi.</p>
			<p>Yıldırım biraz daha yaklaştı.</p>
			<p>“Yirmi but çok değil mi, Kumru abla?” diye sordu usulca.</p>
			<p>“Peki, on beş olsun.”</p>
			<p>“O da çok.”</p>
			<p>“Peki, on.”</p>
			<p>Yıldırım camlı tezgâhın ardındaki ak gömlekli, kara bıyıklı adama “On but,” dedi.</p>
			<p>“On but” sihirli bir söz gibi yansıdı Kumru’nun kulaklarına, kara bıyıklı adamın devinimleri de gözlerine aynı ölçüde masalsı edimler gibi göründü. “Bu İstanbul başka türlü bir yer,” diye geçirdi içinden. “Daha çok gündeliğe gitmeliyim,” diye mırıldandı. Ne olursa olsun, uzun süre kendine gelemedi. Bir yandan arabasındaki tavuk budu paketine, bir yandan raflara bakmak yüzünden, ikide bir gelip geçen insanlara ve arabalarına çarptı. İnsanlar homurdandılar. O zaman Yıldırım daha bir sokulmaya başladı ona, başkalarına çarpacak gibi oldu mu arabaya ya da koluna yapışarak yönünü değiştirdi. Ama Kumru çabalarının ayrımında bile değildi, neredeyse unutmuştu onu, raflar arasında dönüp duruyor, artık pek bir şey de almıyor, yalnız bakmakla yetiniyordu. Yıldırım soluk soluğaydı, koca marketi en az on kez dolaştıklarını düşündü, kolunu sımsıkı tuttu.</p>
			<p>“Kumru abla, başka alacağın kaldı mı?” diye sordu.</p>
			<p>“Alacağım mı?” diye kekeledi Kumru, bir düşten uyandırılmış gibiydi. “Alacağım mı? Alacağım çok daha.”</p>
			<p>“Peki, neden almıyorsun ki o zaman?”</p>
			<p>“Neden mi almıyorum? Bulamıyorum da ondan herhalde.”</p>
			<p>Yıldırım gülümsedi, elini elinin üstüne koydu. </p>
			<p>“Sen bana ne alacağını söyle, ben hemen bulayım sana!” dedi. </p>
			<p>Koka-kola, bira, meyve suyu, peynir, tereyağı, yoğurt, yumurta, kıyma, o yerlerini gösterdi, Kumru alıp hep orada kalacakmış gibi özenle arabaya yerleştirdi, kimi yiyecekleri de, önceden saptamış olmamasına karşın, görünüşlerini beğendiği için koydu arabaya. Sonunda, meyveler, sebzeler, pirinç, makarna ve et de eklenince, araba iyice doldu. Bir kasanın önünde sıraya girmek üzereyken Yıldırım birden kaygılandı, bu kadar şeyi alacak parası olup olmadığını sordu Kumru’ya.</p>
			<p>Kumru sapsarı kesildi o zaman, “Bilmiyorum,” diye kekeledi, sonra elini koynuna sokup paralarını çıkardı, kendisi de sayabilirdi; ama yüreği öyle çarpıyordu ki yanlış saymaktan korktu, daha yarım saat öncesine kadar bir çocuk olarak gördüğü Yıldırım’ın eline verdi desteyi, o da bir köşeye çekilip paraları, tıpkı Nesim bey gibi, önce büyükten küçüğe doğru sıraya koydu, sonra ağır ağır saydı, sonra arabadaki “mallar”ı aldıkları yerleri tek tek dolaşarak yaklaşık bir toplama ulaşmaya çalıştı. En sonunda, alınanlar ellerindeki parayla üç aşağı beş yukarı denkleşir gibi görünmekle birlikte, yanılmış olabileceğini ama böyle bir durumda, o kadar eksiği kendisinin tamamlayabileceğini söyledi. Kumru iyice rahatladı o zaman, gülümsemeye başladı.</p>
			<p>“Olur, böyle olursa borcumu dönüşte öderim sana,” dedi. </p>
			<p>Kuruyemiş bölümünün önünde duruyorlardı. İki paket kabak çekirdeği alıp arabaya attı, eliyle de Yıldırım’a gösterdi. “Biri senin, biri Hakan’la Sultan’ın,” dedi.</p>
			<p>Yıldırım çocuk yerine konulduğunu düşünerek bozuldu biraz, gene de teşekkür etti, sonra kolundaki saate baktı, bir de üst katı gezmeyi önerdi. Ancak, yürüyen merdivenin önüne gelip de, “Hadi, çıkalım!” dediği zaman, Kumru’nun, önünde birdenbire cehennemin kapısı açılmış gibi, donup kaldığını gördü. </p>
			<p>“Kumru abla, sana ne oldu böyle?” dedi, elini omzuna koydu.</p>
			<p>“Yok, sen istersen çık! Arabayla çıkılmaz buradan. Ben burada arabayı beklerim,” dedi.</p>
			<p>“Arabayı ne diye bekleyeceksin ki?” dedi Yıldırım. </p>
			<p>“Malımızı çalmasınlar diye.”</p>
			<p>Yıldırım güldü.</p>
			<p>“Parası verilmemiş malı kimse çalmaz, korkma,” dedi, herhangi bir şeyi rafından almalarıyla kendi arabasından almaları arasında bir ayrım bulunmadığını açıkladı. “Hem ille de bırakmayalım diyorsan, arabayı da çıkarırız, olur biter.”</p>
			<p>Kumru, yüzü kıpkırmızı, yürüyen merdiveni gösterdi o zaman.</p>
			<p>“Ben bu şeytan icadına dünyada binemem,” dedi.</p>
			<p>Yıldırım gene güldü, gene elini omzuna attı, çocuk olan artık kendisi değil de Kumru’ymuş gibi konuştu, yürüyen merdivenle çıkmanın da, inmenin de çok kolay olduğunu, korkuyorsa kolundan tutmasının yeteceğini söyledi. “Gün gelecek, İstanbul’un tüm yokuşlarına böyle kendi inip kendi çıkan demir merdivenler konulacak, şimdi bu küçücük yürüyen merdivenden korkarsan, o zaman ne yapacaksın?” dedi. En az beş dakika dil dökmesi, bu arada kılığı üç aşağı beş yukarı kendi kılığına benzeyen birkaç kadının yürüyen merdivenden rahatlıkla inip çıktığını görmesi gerekti. </p>
			<p>“Peki, senin dediğin olsun,” dedi Kumru. </p>
			<p>Ancak, Yıldırım’ın dayatmasına daha fazla karşı koyamayacağını en sonunda anladığında, inip çıkanları öyle bir dikkatle incelemişti ki hiç mi hiç zorlanmadan, keklik gibi çıktı basamakları. Gene de, yukarıda, “Bir soluk alayım,” deyip yana çekildi hemen, Yıldırım’a gülümsedi, elini tutup yüreğinin üstüne bastırdı. Yarım saat koşmuş gibi çarpıyordu.</p>
			<p>“Bu kadar korkacak ne var ki bunda?” diye kekeledi Yıldırım ama şimdi kendi yüreği onunkinden de zorlu çarpıyordu.</p>
			<p>Kumru yanıt vermedi, hep aynı biçimde gülümseyerek yüzüne baktı yalnızca: daha birkaç gün önce altından çıktıkları tavuğu kıyıda bırakarak derede alıp başını giden küçücük ördek yavrularını düşündü, “Bu oğlan İstanbullu olup çıkmış!” dedi kendi kendine. “İstanbullu olmuş da biz bilmiyormuşuz, gizli din taşır gibi. Bizim onun gibi olmak için daha on fırın ekmek yememiz gerek.”</p>
			<p>“Burada böyle duracak mısın?” diye sordu Yıldırım.</p>
			<p>Yıldırım’ın arkasından yürüdü. Öyle dalmış, gözleri öyle dumanlanmıştı ki ilkin hiçbir şey görmedi neredeyse neye yaradıklarını bilmediği bir sürü nesnenin önünden geçti, sonra Tuna hanımın aynasının önünde ve iki yanındaki camlı dolaplarda gördüklerine benzeyen büyüklü küçüklü birçok şişeler, sonra çantalar, ayakkabılar, tüm Ecem sokaklıları donatacak kadar giysiler, çamaşırlar gördü. Ama Yıldırım bunu görmedi, tam o bölüme yönelmek üzereyken gene koluna yapıştı.</p>
			<p>“Kumru abla, buzdolaplarını görmek istemez misin?” diye sordu.</p>
			<p>“İsterim,” dedi Kumru, hiç duralamadan oğlanın arkasından yürüdü. Yan yana dizilmiş boy boy, biçim biçim bir sürü buzdolabının önünde durup her birini tek tek gözden geçirmeye başladı. Yıldırım’ın kulağına doğru eğildi. </p>
			<p>“Dedendeki buzdolapları bunların üç katı,” dedi, “ama bunlar kız gibi, pırıl pırıl.”</p>
			<p>“Yani beğendin mi?” dedi Yıldırım.</p>
			<p>“Beğendim, fena sayılmaz ama bunlar benim dolabımın tırnağı bile olamaz. Onun gibisi yok burada.”</p>
			<p>“Evet, hiçbiri seninkini tutmaz.” </p>
			<p>Kumru oğlanın ensesini okşadı.</p>
			<p>“Doğru, tutmaz ama bunlar da güzel,” diye yanıtladı. Yüzü hep dolaplardan yana, iki adım sola giderek benzerlerinden en az iki karış daha geniş bir buzdolabının önünde durdu, “Bu da güzel ama çok büyük, doyurmaya gücümüz yetmez, hem de bizim odanın kapısından geçmez,” dedi.</p>
			<p>“Doğrusun, geçmez,” diye yanıtladı Yıldırım, sanki tüm içinden geçenleri biliyor da kuşkularından uzaklaştırmak istiyordu onu. Kolundan tutup çekti, “Gel, biraz da televizyonlara bakalım,” dedi.</p>
			<p>Kumru, televizyon bölümünde, büyülenmiş gibi duruverdi. Karşısında, yan yana, üst üste, büyüklü küçüklü yirmi-otuz televizyon birden duruyor; ama birinin içinde ne oluyorsa ötekilerin içinde de o oluyordu. Kafası karıştı birden.</p>
			<p>“Bunların hepsi de aynı şeyleri gösteriyor,” dedi.</p>
			<p>Yıldırım biraz da yanında bir kadın bulunmadıkça yaklaşamadığı bir yere yaklaşmak, böylece her gece daldığı düşlemlerin değişmez nesnelerini daha bir somutlaştırmak düşüncesiyle, kadın çamaşırı bölümüne götürdü onu. </p>
			<p>“İstersen, biraz da bunlara bak,” dedi.</p>
			<p>Ama Kumru saydam paketler içinde iki yandaki raflara dizilmiş ya da, karışık bir biçimde, ortada, kocaman kutulara yığılmış gömlek ve çamaşırlardan önce, orta yerde kocaman bir masanın üstüne gelişigüzel yığılmış çamaşırların başındaki iki genç kıza dikti gözlerini. İkisi de bir tuhaftı: Tuna hanım gibi giyinmemişlerdi ya, kendisi gibi giyinmiş oldukları da söylenemezdi; buna karşılık, kendi saçlarının neredeyse yarısı ortadayken bunlar kafalarını iyice kapatmışlardı. Gene de mantolarının düğmelerini tümden açmışlar, koca kutuyu karıştırarak çıkardıkları sutyenleri göğüslerinin, donları kalçalarının üstünde elleriyle gererek birbirlerine gösteriyor, kıkır kıkır gülerek konuşuyorlardı. Donlar da, sutyenler de Tuna hanımınkiler gibi küçücüktü. Yıldırım’a doğru eğildi.</p>
			<p>“Bu kızlar ne yapıyor böyle?” diye sordu.</p>
			<p>Yıldırım onun göğüslerinin dikliğine aldanarak hep sutyen taktığını düşünmüş, nice geceler boyunca bu sutyenin kopçasını çözüşünü, kısacık külotunu da çıkarıp yatağın üstünde çırılçıplak bekleyişini gözlerinin önüne getirmeye çalışmıştı, kızların ne yaptığını kendisine sorması karşısında şaşırıp kaldı, kendisiyle eğlenmek istemiş olmasından kuşkulandı.</p>
			<p>“Ne yapacaklar ki? Don, sutyen bakıyorlar,” dedi.</p>
			<p>“Niye bakıyorlar?”</p>
			<p>“Almak için.”</p>
			<p>“Bunlar giyilir mi sence?”</p>
			<p>“Giyilmese, ne diye satsınlar ki? Herkes giyer.”</p>
			<p>“Herkes dediğin kim?”</p>
			<p>“Kadınlar yani.”</p>
			<p>“Dini bütün kadınlar da mı?”</p>
			<p>“Dini bütün kadınlar da.”</p>
			<p>“Sen nerden biliyorsun peki?”</p>
			<p>“Bilirim! Neden bilmeyecekmişim?” diye yanıtladı Yıldırım, alaya alındığı konusundaki kuşkusu neredeyse kesinliğe dönüştü, dik dik baktı Kumru’ya. “Bunu herkes bilir,” diye ekledi.</p>
			<p>Kumru, Tuna hanımın, “Ben hep böyle giyinirim, her kadın böyle giyinir!” deyişini anımsadı; aynı anda, önerdiği donları, sutyenleri ve iç gömlekleri ona ilk gidişinde, yani hemen ertesi gün istemeye karar verdi. “Şu kızlar bile sutyen takıp el kadar don giydikten sonra,” diye geçirdi içinden. </p>
			<p>“Hadi, yavrum, biz artık gidelim,” dedi.</p>
			<p>Yıldırım bu “yavrum” nitelemesi karşısında irkilirken o öteden beri hep böyle inmek alışkanlığındaymış gibi, bastığı yere bakmadan, yüreği çarpmadan, dinginlik içinde indi yürüyen merdivenden. </p>
			<p>Kasanın önünde, mallar bir bir elden geçirilip de mavi önlüklü kız ödenmesi gereken parayı söyleyince Kumru bir an ne yapacağını şaşırdı, sonra hiç belli etmeden koynundan çıkardığı desteyi Yıldırım’a uzattı, o da ödenmesi gerekeni ödeyip üstünü kendisine geri verince rahat bir soluk aldı. Kapıda, tıpkı Hakan’ı ya da Sultan’ı öper gibi, Yıldırım’ı iki yanağından öptü, ellerindeki iki poşetin birinden kabak çekirdeği paketini çıkarıp Hakan’ın cebine sokar gibi Yıldırım’ın ceketinin cebine soktu, Yıldırım, iki elinde iki poşet, bir aşağılanmışlık duygusu içinde suratını asarken o Hakan’ın saçlarını okşar gibi saçlarını okşadı, “Artık ne zaman istersem tek başıma gelip alışveriş edebilirim burada, yolu da bulabilirim, yaya dersen yaya, otobüsle dersen otobüsle,” diye şakıdı. Yıldırım yanıt vermedi. Ancak, yolun karşı yönüne geçip durağa geldikleri zaman, biletleri kendisi aldı, Kumru’nun parayı ödeme konusundaki tüm önerilerini geri çevirdi. </p>
			<p>Böylece, iki ellerinde de birer koca poşet, marketten eve dönmüyor da sıradan bir şey yapıyormuş gibi Ecem sokağa girdikleri zaman, kapı önlerinde oturan komşular ne diyeceklerini bilemediler. Bir Sultan şaşırmadı: Günay apartmanının önünde, babasının döner koltuğunun dibinde, kedi gibi büzülüp otururken birden yerinden fırladı. Var hızıyla annesine doğru koşup bacaklarına sarıldı, sonra, sanki taşıyabilirmiş gibi, iki poşeti de elinden almaya çalıştı. </p>
			<p>Kapının önüne geldiklerinde, babası aldı bunları: herkesin gözü kendisine dikilmiş olmasına karşın, patron gelmişçesine ayağa kalktı, paketleri Kumru’yla Yıldırım’ ın elinden alıp hiç arkasına bakmadan apartmana girdi, Kumru, Hakan ve Sultan da onu izlediler. Kapıcı odasında, Kumru tek sözcük söylemeden mindere bıraktı kendini, sonra da, sanki marketi kendisi bulmuş, yürüyen merdivenden ilk kendisi çıkıp inmiş, kasaya ödenen parayı da kendisi sayıp vermiş gibi, ayaklarını öne uzattı, başörtüsünü çıkarıp yatağın üstüne attı, gözlerini yumdu, bir süre hiç kımıldamadan durdu öyle. Bu arada, o gözlerini yumup beklerken Sultan önüne çömelip ayakkaplarını çıkardı, sonra yaklaşabildiği kadar yaklaştı yanına, duvarın dibine, sol yanına dikilip durdu öyle; ancak, imgeleminde, o da tıpkı annesi gibi, gözleri kapalı, sırtını duvara yaslayıp ayaklarını öne uzatmaktaydı. Hakan, babasının isteği üzerine, elindekileri bırakır bırakmaz kapının önüne, müdür koltuğunun yanına döndü. Pehlivan kapıda aldığı kocaman poşetleri yere, Kumru’ nun ayaklarının dibine bırakmıştı. Şimdi, koltuğu yukarıda kaldığından mıdır, nedir, oturmayı göze alamıyor, sanki her an olağanüstü bir şey yapmasını bekler gibi, gözlerini karısından ayıramıyordu.</p>
			<p>Kumru en sonunda gözlerini açtı, önündeki poşetleri, poşetlerin arkasından kendisini süzmekte olan kocasını gördü, Sultan’ın da sol yanında dikildiğini ayrımsadı, gülümsedi.</p>
			<p>“Artık tek başıma gidebilirim oraya, giderim de, gelirim de, yaya da, otobüsle de,” dedi. “Ama çok yoruldum, çok da susadım.” </p>
			<p>Pehlivan bir ay önce düşünde görse inanmayacağı bir şeyi yaptı o zaman: musluğun üst yanındaki raftan bir bardak aldı. Dolabın kapısını açtı, sürahiyi çıkarıp yere tek damla su damlatmadan, bardağı doldurdu, gerçeğe öykünen bir dans devinisiyle getirip Kumru’ya uzattı dolu bardağı. O da ağırbaşlılık gerektiren, önemli bir iş yapar gibi, bir elini başına koyup ağır ağır içti suyu; ama boş bardağı hep karşısında dikilmekte olan Pehlivan’a değil de Sultan’a verdi, yeniden duvara yaslandı, dalıp gitti bir süre, sonra gülümsemeye başladı.</p>
			<p>“On but aldım size,” dedi, “tam on tavuk budu.”</p>
			<p>Sultan’ın, “Tam on tavuk budu,” diye yinelediğini işitti. Ama verdiği haber Sultan’ın yüzünde de, Pehlivan’ın yüzünde de en ufak sevinç devinimi yaratmadı. O zaman Pehlivan’ın tavuk yemeklerine nasıl burun kıvırdığını, kendisinin de, her tavuk yemeğinden sonra, “İstanbul’un tavukları çok sası!” diye yinelediğini anımsadı. Yüzünün kızardığını duydu, onca but karşısında bacısında yediği tavuk budunun tadını yeniden duyduğu için on but birden aldığını düşündü ama bunu söylemedi, “Çok ucuzdu da ondan,” diye ekledi. “Tavuk ucuz, et pahalı.” </p>
			<p>Pehlivan, “Çok almışsın!” dememek için yanıt vermedi, poşetlerin önünde, gözlerinde yarı hoşnut, yarı ürkek bir anlatım, hep öyle dikilmekteydi, şimdi Sultan da onun yanında, tıpkı onun gibi dikilip Kumru’ya bakmaktaydı. Kumru biraz şaşırdı.</p>
			<p>“Ne oluyor size böyle? Neden öyle köy gelini gibi dikiliyorsunuz ki? Evde oturacak yer mi kalmadı?” dedi.</p>
			<p>Pehlivan da, Sultan da aynı anda, bulundukları yere çöküverdiler. Kendisi baş köşede otururken kocasının, döner koltuğunu getirtip kurulacak yerde, neredeyse eşiğe ilişmesi Kumru’nun tuhafına gitti: ilk kez yapıyordu böyle bir şeyi. Ona tatlılıkla gülümsedi; ama, hemen arkasından, kendisini de şaşırtan bir yetkeyle, “Bu malları böyle kilimin üstünde beklesin diye mi getirdik?” dedi. </p>
			<p>Pehlivan da, Sultan da hemen toplanıverdiler o zaman, o sırada soluk soluğa döner müdür koltuğunu getiren Hakan da havaya uydu. Pehlivan, koltuğuna yerleşecek yerde, kilime oturarak poşetlerden birini önüne çekip boşaltmaya başladı. Bitirince, başını kaldırıp Kumru’ ya baktı, kendisine gülümsediğini gördü, ikinci torbaya geçti. Üçüncüye Hakan el attı. Tüm poşetler kaşla göz arasında boşaltılınca, odanın bir yanı renk renk şişe ve paketlerle doldu. Sultan, bir tansık beklermiş gibi, bir Kumru’ya, bir Pehlivan’a, bir Hakan’a bakarken baba ile oğul “Şimdi ne yapalım?” dercesine Kumru’ya diktiler gözlerini. O da anlayışla gülümsedi ama aralarında yalnızca bir minder farkı bulunmasına karşın, çok yukarılarda bir yerlerden gülümsedi sanki. “Hakan, oğlum, sen önce buzdolabına konulmayacakları ortadan kaldır, bakalım,” dedi. Hakan da, yaşından beklenmeyecek bir çabukluk ve düzenlilikle, pirinç, bulgur, nohut, mercimek, fasulye paketlerini ocağın yanındaki raflara dizdi. “Benim oğlum ne yaparsa, güzel yapar işte böyle,” dedi Kumru, sonra, yüzünde, duruşunda, bakışında, her şeyinde anlatılmaz bir hüzün, Sultan’ın kendisine bakmakta olduğunu gördü, insanı büyüleyiveren türkünün tadını bir kez daha duydu, bir tuhaf oldu.</p>
			<p>“Kızım da,” dedi, “kızım da ne yaparsa güzel yapar.”</p>
			<p>Sultan gülümsedi o zaman.</p>
			<p>“Kızın da ne yaparsa güzel yapar,” diye doğruladı.</p>
			<p>Kumru’nun da, Pehlivan’ın da, Hakan’ın da buz gibi bir akım geçti içlerinden, gözlerinin yaşardığını duydular, öyle kalakaldılar oldukları yerde. Ama Sultan hep gülümsüyordu.</p>
			<p>“Kızın da ne yaparsa güzel yapar,” diye yineledi.</p>
			<p>Ötekiler de gülümsemeye başladılar o zaman. Kumru onun da kendilerine katılmasını, hiç değilse azıcık oyalanmasını sağlayacak bir şey aradı içgüdüyle, kabak çekirdeği paketini gördü, hemen uzanıp aldı, ağır ağır açtı, bir tutam çekirdek Hakan’a, bir tutam Pehlivan’a verdi, bir tutam da kendisi aldı, sonra paketi Sultan’a uzattı.</p>
			<p>“Hepsi senin, sen kıracaksın,” dedi.</p>
			<p>“Hepsi benim, ben kıracağım,” dedi Sultan.</p>
			<p>Ama paketi hep öyle tutuyordu elinde, göründüğü kadarıyla, hepsi kendisinin olan şeyin ne olduğunu da, ne işe yaradığını da bilmiyordu. Kumru dişleriyle bir kabak çekirdeği kırıp içini ağzına verdi, “Ye, korkma,” dedi. Sultan ağır ağır, sanki tadını dinleye dinleye çiğnedi çekirdeğin içini, sonra çok sevdiğini anlatmak istercesine gülümsedi. Kumru, “Bak, nasıl kıracaksın!” dedi, çekirdeğin nasıl kırılacağını, içinin nasıl çıkarılacağını gösterdi ona. “Hadi, şimdi de sen kır,” dedi. “Şimdi de ben,” dedi Sultan, paketin içinden bir çekirdek aldı. Birinci çekirdekte de, ikinci çekirdekte de başarılı olmadı, üçüncü çekirdeğin içinin yarısını, dördüncü çekirdeğin içinin tümünü kabuktan kurtardı, onuncu çekirdeğe geldiğinde elleri, dişleri, dili bir makine düzenliliğiyle işliyor, Kumru’yla Pehlivan da mutlulukla gülümseyerek ona bakıyorlardı. Hakan’sa gözlerini tavana dikiyor, bir yerine dayanılmaz bir sancı saplanmış gibi yüzünü buruşturuyordu. </p>
			<p>Pehlivan elini onun başına koydu.</p>
			<p>“Ben bu kıza akılsız diyenin aklına şaşarım,” dedi.</p>
			<p>Kumru başını salladı.</p>
			<p>“Ben de,” diye onayladı kocasını. </p>
			<p>Hakan derin derin içini çekti.</p>
			<p>Kumru, ayağa kalkmadan, çocuk gibi elleriyle dizlerinin üstünde emekleyerek buzdolabının önüne geldi, bir an durup kocasıyla oğluna baktıktan sonra, usulca dolabın kapısını açtı, gene hep gülümseyerek Hakan’a döndü, kapı içindeki en üst bölmeyi gösterdi. Sonra, içerdikleri devinimlerle bir tür oyuna dönüşen bir üçlü söyleşim başladı aralarında:</p>
			<p>“Buraya ne koyacağız?” </p>
			<p>“Yumurta.”</p>
			<p>“Ver babana, versin bana.”</p>
			<p>“Al yumurtayı, koy dolaba.”</p>
			<p>“Aldım yumurtayı, koydum dolaba. Buraya ne konulacak ki?”</p>
			<p>“Sana yağı.”</p>
			<p>“Ver babana, versin bana.”</p>
			<p>Sultan bir makine düzenliliğiyle çekirdek kırmayı sürdürürken onlar da, belli belirsiz bir biçimde, kendilerini aşan, gizli bir gücün etkisiyle, önlenmez bir biçimde havalandıklarını duyuyorlardı. Öyle ki, her şey yerine konulunca, üçü de anlatılmaz bir hüzünle baktı birbirine. Kumru içini çekerek dolabın kapısını kapattı, sonra gözlerini Pehlivan’a dikti, bir yaşamsal soruna girer gibi, ama bunu Pehlivan’ın sırtına yüklenecek yeni bir yük olarak düşünmeden, “O markete haftada bir-iki kez gitmek gerek,” dedi. “Ben çalışacak bir-iki kapı daha bulacağım.”</p>
			<p>“Neden?”</p>
			<p>“Dört kişiyiz. Hem de orada her şey daha güzel, daha ucuz.”</p>
			<p>“Orası daha ucuzsa ne diye daha çok gündeliğe gideceksin ki?” dedi Hakan.</p>
			<p>Kumru yanıt vermedi. Pehlivan kaşlarını çattı, azarlar gibi baktı oğluna. Sonra gözlerini Kumru’ya dikti, öyle durup düşündü bir süre, geri dönüşü olmayan bir kararı bildirircesine verdi yanıtını: </p>
			<p>“Kaç kez gidilecekse o kadar gidilir. Gerisini düşünme sen.”</p>
			<p>Bu arada, haftada bir-iki kez oraya gitmenin nelere mal olacağını da, zorunlu olanın oraya gitmenin hazzını tatmak mı, yoksa oradan alınıp gelenleri tüketmek mi olduğunu da sorgulamadı, tüm bildiği, o anda Kumru’nun isteklerine karşı koymasına olanak bulunmadığı bile değildi, her dediğini gönülden yerine getirmek istediğiydi. Gene de bir yerlerden bir sınır düşüncesi sızdı bilincine.</p>
			<p>“Allah bize, biz onlara,” dedi.</p>
			<p>Kumru, “O markete haftada bir-iki kez gitmek gerek,” derken bunun Pehlivan’ın sırtına bir yük yüklemek olduğunu düşünmediği gibi, yanıtında da bir kaçış amacı sezmedi: en azından o sırada, koşullardan çok sonuçlar, cepten çıkacak paradan çok, dolaba konulacak nesneler ilgilendiriyordu onu. Öte yandan, şimdi dolabını doldurduktan sonra, aldığı şişelerden, kutulardan, paketlerden önce, dört görüntü: üst üste yığılmış tavuk butları, yürüyen merdiven, otuzu da aynı zamanda aynı şeyleri gösteren ve gösterdiklerini aynı anda değiştiren televizyonlar, başörtülü iki kızın kalçalarının ve göğüslerinin üzerinde gererek ölçtükleri donlar ve sutyenler geliyordu gözlerinin önüne. Yürüyen merdivenle televizyonları Hakan’la Pehlivan’a da anlattı. Sıra, Sultan’ın elleri gibi küçücük duran donlara gelince, sustu. Ama eğriye eğri, doğruya doğru, en çok onlar takılıyordu usuna. Bir de Tuna hanımda gördükleri. Hiç de eski gibi görünmediklerini, görünseler bile Tuna hanımın eskilerinin başkalarının eskileriyle bir tutulamayacağını düşündü. “Keşke o gün alsaydım hepsini,” dedi içinden. İki gün sonra, Tuna hanıma gidince, daha kahvaltısını bile bitirmeden, hem de böyle bir konudan söz bile açılmamışken, “Tuna hanım, ben iyice düşündüm: atmadıysan, o çamaşırların hepsini alırım,” dedi.</p>
			<p>Aynı akşam, hepsini koca bir poşete doldurup eve getirirken ne olduysa oldu, Sultan sanki eve getirilmekte olan zenginliğin kokusunu aldı: karşı kaldırımda, seksek oynayan arkadaşlarını izlemekten vazgeçerek yanına koştu hemen. Aşağıya kadar indi onunla. Poşetleri yatağın üstüne bıraktıktan sonra, mindere oturup ayaklarını uzattığı zaman da bir süre sessizce yanında durdu, başında, ensesinde, omuzlarında, annesinin ellerinin gezinişini dinledi, sonra, dışarıda aldığı koku daha da karşı konulmaz bir çekim kazanmış gibi, ayaklarının ucuna basa basa, poşetlere doğru ilerledi, hiç de böyle bir düşüncesi yokmuş gibi görünmesine karşın, birine elini daldırıp kırmızı, pembe, kara, sarı, bir sürü don ve sutyen çıkardı, her şeyi başından beri biliyormuş gibi, bir suç ortağı gülümsemesiyle gülümsedi Kumru’ya.</p>
			<p>“Bırak onları yerine, bırak onları!” diye bağırdı Kumru. “Çocuklar annelerinin donuna dokunmaz. Bunlar benim çamaşırlarım.”</p>
			<p>Sultan, elinde pembe bir don, önündeki yığına bakarak gülümsedi. </p>
			<p>“Çocuklar annelerinin donuna dokunmaz,” diye yineledi.</p>
			<p>Kumru gülümsedi.</p>
			<p>“Onları torbasına koy,” dedi.</p>
			<p>“Onları torbasına koyuyorum,” dedi Sultan, aldıklarını ağır ağır poşete sokuşturdu.</p>
			<p>Oysa daha tutmak, okşamak isterdi bu küçücük, yumuşak şeyleri, her şeyden önce de annesinin üstünde görmek isterdi. Ama annesi yanında daha fazla kalmasına izin vermedi, sokağa yolladı onu. Sonra kapıyı içeriden sürgüleyip soyundu, Pehlivan ya da Hakan her an kapıya gelebilir korkusuyla, çabuk çabuk birkaç don giyip çıkardı, birkaç sutyen denedi, her seferinde, lavabonun yukarısındaki eski, lekeli aynada kendini görmeye çalıştı, Tuna hanımınki gibi bir boy aynası bulunmamasına üzüldü; sonra, yaşamındaki eksikliklerin düşüncesi devinimlerini ağırlaştırmışçasına, ağır ağır bir kara don alıp giydi, aynı renkte bir sutyen taktı, iç gömleğini, kuşağı arkadan üstüne dikili entarisini, kara donun üstüne de bilekten ilikli basma donunu giyip poşetleri yatağın altına iteledi. Sonra, hiçbir şey olmamış, üstünde o don ve o sutyenle de hep aynı Kumru’ymuş gibi, akşam yemeğini hazırlamaya girişti. </p>
			<p>Pehlivan, kapıdan girer girmez, onda bir değişiklik olduğunu sezinledi. Nasıl bir değişiklik, orasını bilemiyordu, tek bildiği karısının her zamankinden, hatta buzdolabının eve geldiği akşamdakinden bile çekici olduğuydu. Tüm yemek boyunca, gözlerini ikide bir Kumru’nun yüzüne, ellerine, özellikle de göğüslerine dikti, eskisine göre daha bir hoş, daha bir dik, daha bir çıkık buldu, “Sanki yerleri değişmiş,” diye geçirdi içinden; ama tüm bunları herhangi bir edime bağlamak şöyle dursun, ayrımına varmakta geç kaldığı bir güzellik olarak algıladı. İkizlerin uyuyacağı saati iple çekti.</p>
			<p>Kumru’nun herhangi bir uyarıda bulunmasını beklemeden, kalorifer dairesinde soğuk suyla çabucak sabunlanıp döndükten sonra, ona sokulmakta her zamankinden de ivecen davrandı, elini dosdoğru göğüslerine uzattı. Ancak, eskiden de arada bir yaptığı gibi, kocaman pehlivan pençelerinin arasına almak isterken her ikisinin de bir tür kabuk içine kapatılmış olduğunu anlayınca tuhaf bir ürküntüyle irkildi, yüreği hızlı hızlı çarpmaya başladı. Hemen sonra, bu beklenmedik aykırılık karşısında bir sığınak, Kumru’nun gene eski Kumru olduğu konusunda bir güvence arar gibi, uzun, basma donunun içine soktu elini. Burada da benzer bir engelle karşılaşınca, elini ateşe dokunmuş gibi geri çekti. Kumru’dan en az bir karış uzağa çekilerek iki eli iki yanında, gözleri karanlığa dikili, sırtüstü uzanıp öylece kaldı bir süre, şaşkın, ürkek, korkak, her an üstüne çullanacak bir düşmanı bekler gibi. Sutyen ve kısa donla ilk kez karşılaşmıyordu kuşkusuz, kahvenin televizyonunda sutyenli ve kısa donlu kadınları sık sık görmesi bir yana, evlenmeden önce, patronun gazinosunda çalıştığı dönemde, kaç kadının göğsünden sutyenini, kıçından donunu kendi eliyle çıkarmıştı. Ama bir başka dünyanın ve bir başka kadın türünün nesneleri olarak değerlendirmişti bunları. Şimdi, hiç beklemediği bir sırada, üstelik, kendi evinde, kendi karısının üstünde aynı nesneleri bulunca, bulanık bir biçimde, onun da tür ve dünya değiştirmesinden, türünün insanları arasına dönmek üzere, kendisini ve çocukları bırakmasından korkuyor, Kumru’nun son haftalarda her geçen gün biraz daha artan, her sevişmeyi unutulmaz bir serüvene dönüştüren büyüsü de bu izlenimi güçlendiriyordu. Hep öyle gözleri açık, öyle kımıltısız, sırtüstü yatarken bunalımı büyüdükçe büyüyor, bilincinde en ufak bir çözüm ışığı bile belirmiyordu. Kumru sırtını dönüp uyumuş olsaydı, kendisi orada, öylece, gözünü bile kırpmadan sabahlardı belki.</p>
			<p>Ama, Kumru, gerçekten tür mü değiştiriyordu, nedir, sevişme girişimini kendisi başlattı: önce, “Pehlivan, Pehlivan,” diye fısıldayarak usulca sokuldu ona, elini yüzünde, bedeninin değişik yerlerinde dolaştırdı, sonra, bunca yıllık sutyensiz kadın alışkanlıklarına meydan okurcasına, Pehlivan’ın üstüne çıkarak göğsünü göğsüne bastırdı, nereden geldiğini kendisinin de açıklayamadığı bir gözü peklikle, dudaklarını yanaklarında, alnında, çenesinde, gözkapaklarının üzerinde dolaştırdı, sonunda da kararlı bir biçimde, onun dudaklarına yapıştırdı. Pehlivan ilk kez o zaman büyük korkusunu üstünden atar gibi oldu, Kumru’nun girişimlerine de ilk kez o zaman karşılık verdi: önce göbek göbeğe doğrudan değecek biçimde iç gömleğini çıkarıp atarak sımsıkı beline sarıldı, sonra, bir yandan onun sutyenini çıkarırken bir yandan da, çok eski sevişmelerdeki gibi, dilini dudaklarının arasına almaya çalıştı. </p>
			<p>“Bu dünyada senin gibi kadın görmedim,” diye fısıldadı.</p>
			</div>
  </body>
</html>