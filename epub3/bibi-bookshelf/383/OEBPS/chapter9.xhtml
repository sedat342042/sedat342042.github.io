<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumru ile Kumru</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
    <div class="html5_section">
      <h1 class="baslik">IX</h1>
			<p>Sürücü koltuğunda Kumru, yanında yeşil gömleklerinin en parlağıyla şoför Muhittin, arkada ak çizgili koyu gri takımıyla Pehlivan, sağ yanında Hakan, sol yanında Sultan, gök mavisi Peugeot 306 Ecem sokağın başında bir top ışık gibi belirdiği zaman, kapıcı Süleyman en az bir saattir Günay apartmanının önünde beklemekte, buraya araba park etmeye kalkanları uzaklaştırmaktaydı. Sokağın öteki kapıcıları, bu çabanın nedenini öğrenir öğrenmez, her şeyi bırakmışlar, olacakları yakından izleyebilmek için, çoluk çocuk, yaşlı genç, Selanik apartmanının önüne ya da daha elverişli buldukları noktalara yerleşmişlerdi. Büyük çoğunluk, arabayı yeşil gömlekli şoförün değil de Kumru’nun getirmesi durumunda, kara dananın kaçışından daha eğlenceli şeyler göreceğini umuyor, en azından küçük bir kaza bekliyor, hatta bunu bilinçli olarak istiyordu. Ancak, Peugeot 306 süzülerek Günay apartmanının önünde bir an durduktan sonra, en ufak bir yardım olmadan, Süleyman’ın gösterdiği yere giriverdi. Kumru, mutlulukla gülümseyerek el frenini çekti, kontağı kapatıp anahtarı aldı, arabadan güvenle indi, kendisiyle aynı zamanda öbür yandan inip kapıyı kapatan şoför Muhittin’in elini sıkıp teşekkür etti, önünde hazır ola geçen kapıcısına gülümsedi. Recep efendinin küçük karısı Nokta, öfkesinden bir topaç gibi döndü karşı kaldırımın üstünde, “Başımıza taş yağacak! Bu sokakta oturulmaz artık, oturulmaz!” diye söylenerek hızı kesilmiş bir topaç gibi Çandar apartmanına girerken, Kumru da, bir kez olsun geriye dönüp arabasına ya da başka bir şeye bakmadan Günay apartmanının kapısına yöneldi. 14 numaranın kocaman salonunda, kendini önüne gelen ilk koltuğa bıraktıktan sonra, derin bir soluk aldı, gözlerini, her devinimini bir tansık gibi izlemekte olan Pehlivan’a dikti, tek sözcük söylemeden, yüzünü, duruşunu, bakışını bir daha hiç silinmeyecek biçimde belleğine yerleştirmek istercesine, uzun süre baktı ona, yüzünde varla yok arası bir gülümseme, “İşte bu da oldu,” dedi. “Sen olmasan, bunların hiçbiri olmazdı.”</p>
			<p>Gene de, istediğini elde ettiği her seferde olan şey, bir kez daha yinelenir gibiydi: Peugeot 306, Günay apartmanının önüne park edildikten sonra, daha elde edilmediği, hatta elde edilmesinin olanaksız göründüğü, yalnızca düşlendiği zamanki büyüsünü bir ölçüde yitirmeye başlamıştı bile: Onu gerçekten bir arabası olabileceğine pek inanmadan, Tuna hanımın kaç yıldır kullanmakta olduğu, parıltısı gitmiş, orası burası vurulmuş Peugeot 306’sından yola çıkarak düşlediği günlerde daha bir güzeldi, neredeyse bir masal arabasıydı. Direksiyonuna her geçişinde, sol yanında Pehlivan, arka koltukta Hakan’la Sultan, görülmedik bir hızla memlekete doğru yol alırlardı, şimdi düşlenen arabanın anısı yanında gerçek araba biraz sönük kalmaktaydı. Ancak gerçek arabanın yeri de başkaydı. Pehlivan’ın, Hakan’ın, hatta Sultan’ın gözlerinde açıklıkla okuyordu bunu. Gece, yatakta, arabanın şerefine izin alıp işe gitmemiş, dolayısıyla nicedir yoksun kaldığı bir dinginliğe kavuşmuş olan Pehlivan elini çekine çekine göbeğinin alt yanına bastırdığı zaman Kumru, saniyesinde karşılık vererek kendisinin de nicedir özlemini çektiği eski gecelerden birini yaşattı ona. Öyle ki, yanına kaydığı zaman, koca adam gözlerinin yaşardığını duydu. Kumru’nun çok istediği yeni bir nesneyi elde ettiği her seferde, onun aşkına da sanki yeni bir aşk ekleniyor, tüm bu aşklar güçlerini birleştirerek onu neredeyse bir başka adama dönüştürüyorlardı. Ama bu kez belki daha önce hiç erişmediği bir doruktaydı, bunun sonucu olarak, varlığının çok derinlerde bir yerde, bir ozan doğasının kıpırdadığını duyar gibi oldu, yeniden sokuldu Kumru’ya, iki göğsünün ikisini birden sağ elinin içine almaya çalıştı, “Kız senin dünyada eşin yok,” dedi, “sen ölüyü bile diriltirsin.”</p>
			<p>“Sen delisin, zır delisin!” dedi Kumru, Pehlivan’ın yüzünü okşayarak uzun uzun güldü, geceliğini giyip yanına uzandı, arkasını döndü, çok geçmeden de uyudu.</p>
			<p>Ertesi sabah, bir sürü karışık düşün ardından, herkesten önce uyandı. İlk işi, pencereyi açıp aşağıya bakmak oldu: Peugeot 306, hep öyle gök rengi, yerinde duruyordu, Nurcan da, hiç kimse kendisinden böyle bir şey istemiş olmamasına karşın, elinde sarı bir bez, camlarının tozunu almaktaydı. Birkaç dakika sonra, elindeki naylon torbalarda apartmanın gazete ve ekmekleri, Süleyman da oraya geldi, gülerek bir şeyler söyledi, gözleri arabada, ekmekleri ve gazeteleri bekleyen kiracıları unutarak karısıyla uzun bir söyleşiye girişti. Kumru arabayı konuştuklarından kuşku duymadı, gülümsedi, “Arabadan ne anlar ki bunlar?” diye geçirdi içinden. Aynı anda, arabaya sırtlarını dönerek yolun karşı yanından ağır ağır geçmekte olan tepeleme ev eşyası yüklü bir kamyona el salladıklarını gördü, kendisinin bu sokakta araba kullandığını gördükten sonra buralarda durmayacağını yineleyip durmuş olan şişman Saniye’nin damadının kamyonuyla oğlunun gecekondusuna taşındığını anlamakta gecikmedi, “Orospu karı, gidişin olsun da gelişin olmasın!” diye söylendi. O sırada, Bilal dayı arkasını dönmüş gidiyordu, Süleyman da karısını alıp apartmana girdi. Kumru bir süre daha kaldı pencerede, on-on iki yaşlarında iki kapıcı çocuğunun karşı köşede, Peugeot 306’yı göstererek gülümsediklerini, sonra, Günay apartmanına doğru gelirken yolun tam ortasında, izlendiklerini anlayarak hızla uzaklaştıklarını gördü. “İbnetorlar! Arabayı çizeceklerdi herhalde!” diye söylendi. Zile basıp Süleyman’ı çağırdı, oğlanların adlarını vererek onlara dikkat etmesini söyledi. Süleyman, “Abla, sen hiç merak etme, gözümü üstlerinden ayırmam,” diyerek asansöre doğru yürürken o, birden buzdolabının gelişini anımsadı, derin derin içini çekti. Sokağın tüm kapıcıları neredeyse bayram etmişlerdi o gün, buzdolabı kendi evlerine gelmiş gibi sevinmişlerdi. Şimdiyse, tüm bu insanlara karşı hiçbir kusur işlememişken araba kendisine ve kocasına besledikleri düşmanlığı doruğuna çıkaracak ve yalnızlığını daha da artıracak gibi görünüyordu. Neredeyse yüksek sesle, “Kıskanıyorlar,” dedi. “Hepsi kıskanıyor, bok yesinler!” Omuz silkti. “Dairemizi kıskanıyorlar, arabamızı kıskanıyorlar, her şeyimizi kıskanıyorlar!” Pencereyi kapatıp mutfağa geldi, kahvaltıyı hazırlamaya girişti. </p>
			<p>Sultan, topuklarına dek inen ak bir gecelik içinde, yalınayak, sessizce arkasından gelip bacaklarına sarıldı. Kumru geriye dönüp de onun tüm bedeniyle gülümsediğini görünce, içindeki öfkenin sevince dönüştüğünü duydu.</p>
			<p>“Günaydın, güzelim!” dedi, kucaklayıverdi onu.</p>
			<p>“Günaydın, güzelim!” diye yanıtladı Sultan, o da tümden sevince dönüşmüş gibiydi.</p>
			<p>Kumru birden sımsıkı sarılıverdi kızına, onu yeterince sevmediğini, yeterince şımartmadığını, hatta sakatlığı kendi kusuruymuş gibi zaman zaman ona kızmakla haksızlık ettiğini, Hakan’ın çok akıllı olmasına sevinmezken onun özürlü olmasını kendi kusuru gibi değerlendirmesinin bir tutarsızlık olduğunu düşündü bir kez daha.</p>
			<p>“Güzelim, güzelim,” diye fısıldadı, sanki bir giz veriyordu.</p>
			<p>“Güzelim, güzelim,” diye yineledi Sultan, çok yalın, çok sıradan olduğu zaman bile, söylenenin dörtte birini bile anlamıyordu ama vurgusuyla, perdesiyle, titremiyle nasıl söylenmişse öylece yineleyebiliyordu. Kumru bunu düşününce bir tuhaf oldu, kolları kendiliklerinden gevşedi, neredeyse itti çocuğu, yüzünde derin bir acı anlatımı, “Neden? Neden? Neden?” diye söylendi.</p>
			<p>Sultan tüm dikkatiyle ağzına bakmaktaydı ama mırıldandığını işitemedi, işitemeyince de yineleyemedi, kederle boynunu büktü. Kumru’ysa, soruyu kendi kendine mi, yoksa başka birine mi sorduğunu bile bilmiyordu. Kızına arkasını dönerek kahvaltı masasını hazırlamaya girişti. Tam o sırada Hakan, kapıdan başını uzattı.</p>
			<p>“Günaydın, anne,” dedi. Sultan, dikildiği yerden, neredeyse aynı sesle, “Günaydın, anne,” diye yinelerken o, “Şimdi pencereden bir daha baktım, araba çok güzel,” diye sürdürdü, sonra banyoya gitti.</p>
			<p>Kumru, Sultan’ın, “Günaydın, anne,” diye yinelediği sırada işini yarıda bırakıp en yakın iskemleye bırakmıştı kendini, başı ellerinin arasında, öylece oturuyordu, yüzünü görenler korkunç bir yıkım beklediğini söyleyebilirlerdi. </p>
			<p>Ama çok geçmeden giyinip gelen Hakan hiçbir şey görmedi, hemen masadaki yerine yerleşti, “Ben çok acıktım,” diyerek gözlerini annesine dikti, neredeyse yepyeni bir gözle, sevgiyle bakarak gülümsedi. Kumru’nun bu beklenmedik yakınlığa şaşmasına zaman kalmadan, Pehlivan da mavi ve kara çizgili pijamasıyla gelip yerine yerleşti, aylardır ilk kez tüm ailesiyle birlikte sofraya oturduğundan olacak, onun da gözleri ışıldı ışıldı. Sultan’sa, söylenenleri yinelemekten büyük bir haz duyar gibiydi. Kumru bu havaya ayak uydurmakta zorlanıyordu. İçini çekerek çayları koydu. Pehlivan’ın sorularına hep kısacık yanıtlar verdi. Pehlivan’la Hakan ikide bir pencereden eğilip uzun uzun Peugeot 306’ya bakarken o, yerinden kımıldamadı.</p>
			<p>Öğleye doğru, yosun rengi ipek gömleği, koyu yeşil yeleği ve kadife pantolonuyla Muhittin gelip kapıyı çaldığı zaman da aşağıya en son o indi. Tan apartmanının kapıcısı, arabanın yanında dikilen beş yaşındaki kızını öfkeyle kucaklayıp götürürken o, hiç kimseye bakmadan, ağır ağır, arabanın kapısını açıp yerine oturdu, Muhittin sağına, Pehlivan, Hakan ve Sultan da arkaya yerleştikten sonra, arabayı çalıştırdı, Muhittin’e döndü.</p>
			<p>“Nereye gideceğiz?” diye sordu.</p>
			<p>“Siz nereye isterseniz, oraya,” dedi Muhittin.</p>
			<p>Bir eli direksiyonda, bir süre kımıldamadan, hiçbir şey söylemeden, öylece durdu Kumru, sonra sarı saçlı bir kadının ikinci köprünün üstünde arabasını hızla sürüşünü görür gibi oldu, birden canlanıverdi.</p>
			<p>“Birinci köprüden karşıya geçelim, ikinci köprüden gene bu yana dönelim,” dedi.</p>
			<p>“Tamam,” dedi Muhittin.</p>
			<p>“Sen bana yolu göster,” dedi Kumru.</p>
			<p>Muhittin yolu gösterdi, Kumru’nun arabayı rahatça kaldırıp anayola çıkmasından sonra, arada bir hangi vitese geçeceğini söyledi ya onun buna gereksinimi yoktu, usta bir şoför gibi sürdü arabayı. Muhittin, “Nereye gideceğiz?” diye sorduğunda, köprülerinkinden önce sarı saçlı kadının görüntüsü gelmişti gözlerinin önüne, böylece bu hafta sonu gezisi bir anlam kazanır gibi olmuştu; ama, “Sen bana yolu göster,” dediği andan sonra, içine bir sıkıntı, kollarına bir ağırlık çökmüştü. İstanbul’un yollarını bilmemenin sıkıntısı yetmiyormuş gibi, kendisini görünce hızla uzaklaşan şu iki oğlanla, ufacık kızını arabanın yanından alıp götüren komşu kapıcı Fehmi’nin görüntüleri, düşmanlarla dolu bir alanda gidiyormuş gibi bir duyguya kapılması arada bir ne yapacağını şaşırmasına, başlangıçta çok güzel giderken birden acemi bir sürücüye dönüşmesine yol açıyor, bu beklenmedik değişikliği nasıl açıklayacağını bilemeyen Muhittin’in söylediklerini bir makine gibi yerine getirmekle yetiniyordu. Arkada, Sultan uyukluyor, Pehlivan’la Hakan’sa, bir tansığı izler gibi, Kumru’ya bakıyor, hiçbir devinimini kaçırmamaya çalışıyorlardı. Böylece, iki köprüden geçip çıktıkları yakaya döndüler.</p>
			<p>“Şimdi nereye gideceğiz?” diye sordu Muhittin, hiç kimseden ses çıkmayınca, “İsterseniz, Boğaz’a gidelim,” dedi. </p>
			<p>Öneri, saniyesinde benimseniverdi.</p>
			<p>Boğaz’da, arabayı park edip bir süre gönüllerine göre bir lokanta aradıktan sonra, oldukça dik bir yokuşun başında heykel gibi dikilen aşçıyla palyaço arası bir adamın oka dönüşmüş koluyla gösterdiği kebapçıya yöneldiler. Kapıda kara takımlı, ak gömlekli, mavi kelebek kravatlı bir adam, onları tanıyor ve özel olarak bekliyormuş gibi gülümsedi, “Buyurun, buyurun, hoş geldiniz!” diyerek yol gösterdi. Aynı biçimde giyinmiş bir başka adam da denizi yukarıdan gören geniş bir pencerenin önünde örtüsü ilk kez kullanılıyormuş gibi apak bir masaya buyur etti. Muhittin kocaman yaldızlı tabaklara, pırıl pırıl bardaklara, tabakların üstünde piramitler gibi duran tertemiz peçetelere baktı, “Haydar abi, kebap artık Anadolu yemeği olmaktan çıktı, şimdi bir numaralı İstanbul yemeği,” dedi; ama gözlemi geliştirmeye kalkan olmadı; kutsal ülke büyüklerini sayar gibi kebap adlarını saymakta olan garsonu dinliyorlardı. Kendisi dışında herkes birer buçuk acılı adana istedi. Sultan da acılı isteyenler arasındaydı, ama Kumru istediği kebabı belirtmekten çok, Hakan’ın söylediğini yinelediğini düşündü, onun adanasının da Muhittin’inki gibi acısız olmasını istedi. Yemekte, çok acıkmış olduklarından, birbirlerine söyleyecek fazla bir şeyleri de bulunmadığından, neredeyse hiç konuşmadılar.</p>
			<p>Bir ara, Pehlivan fazla uzayan sessizliği bozmak istedi, “Araba gibisi yok,” dedi, “canın istedi mi atlar gelirsin, kebabını yiyip atlar, evine dönersin.” </p>
			<p>Kumru içini çekti.</p>
			<p>“Ama yolları iyi bilmek gerek,” diye yanıtladı. “Belki de İstanbullu olmak gerek.”</p>
			<p>“Bunu da nereden çıkardın, Kumru abla?” dedi Muhittin. “İstanbul’da İstanbullu mu kaldı ki? Burada on bin şoför varsa dokuz bin dokuz yüz doksan beşi köylüdür.” Durdu, incecikten gülümsedi. “Ben de Erzurumluyum,” diye ekledi.</p>
			<p>Pehlivan çatalını bıraktı, ilk kez görüyormuş gibi süzdü Muhittin’i.</p>
			<p>“Kırk yıl düşünsem aklıma gelmezdi,” dedi. </p>
			<p>O sırada karışık tatlılar yenilmekteydi, tatlıların üstüne kahveler içildi. Pehlivan, güven içinde, kredi kartıyla hesabı ödedi, garsona iyi bir bahşiş bırakmayı da unutmadı. Dönüş yolunda, Kumru’nun üstünde bir ağırlık vardı, acıyı ve tatlıyı fazla kaçırdığı için de midesinden gurultular geliyordu. Gene de arabayı kendisi kullandı. Günay apartmanının kapısının önünde, eski bir Amerikan arabasının arka yanının büyük bir bölümünün kendi park yerine taşmış olduğunu gördü. Buna karşın, Pehlivan ve çocuklar indikten sonra, girmeyi denedi; ama daha ilk denemenin sonunda Pehlivan, arabayı kendi alanlarına taşan yerinden tutup kaldırıma koşut konumdan dikey konuma getirerek herkesi hayran bıraktı. Muhittin, Kumru’yla ertesi gün geleceği saati kararlaştırdıktan sonra, herkesin elini sıkıp kendi arabasına doğru yürüdü; ama Pehlivan’ın arabayı kaldırışı gözlerinin önünden gitmiyor, ana caddeye çıktıktan sonra bile “Olur şey değil, olur şey değil! Bu herif adam değil, dev, gerçek bir dev!” diye kekeleyip duruyordu. Kimi komşular ve kapıcılar da oldukları yerde donakalmışlar, Pehlivan’ın dingin mi dingin bir biçimde kapıcısıyla konuşmasını olağanüstü bir olayı izler gibi, şaşkınlıkla izliyorlardı. İçlerinden biri, dişlerinin arasından, “Bu herifle başa çıkılmaz,” diye söylendi.</p>
			<p>Kumru, yanında Muhittin, arkada Sultan, şöyle böyle bir ay süresince, zaman zaman kapıcı Süleyman’ı ya da karısı Nurcan’ı de alarak gök rengi Peugeot 306’yla İstanbul’un sokaklarını, caddelerini dolaştı: Muhittin belli başlı semtleri ve anayolları tanıtmak istiyordu ona, bir gün Cumhuriyet caddesinden Akatlar’a, Tarlabaşı’ndan Aksaray’a, Aksaray’dan Bakırköy’e kadar gidip çevre yolundan dönüyor, başka bir gün Sarıyer’de bir dondurma yiyip Boğaz’ı izleyerek Beşiktaş’a, sonra da eve geliyor, daha başka bir gün başka yolları, başka semtleri tanımaya çalışıyorlardı. Ancak, aynı yoldan ikinci, üçüncü, dördüncü kez geçtikleri zaman bile, hocanın öğrencisine her dakika yönünü göstermesi gerekmekteydi. </p>
			<p>Bir gün, Kumru uzun uzun içini çekti. </p>
			<p>“Bu İstanbul’un yollarını öğrenemeyeceğim,” dedi. “Her gün, her gün değiştiriyorlar mı, nedir?”</p>
			<p>Muhittin şaşırdı.</p>
			<p>“Öyle şey olur mu, Kumru hanım?” dedi. “Caddelerin adlarına bak, öteki yazılara bak, hep aynı.”</p>
			<p>Kumru gene içini çekti.</p>
			<p>“Kimilerini ilk kez görüyormuşum gibime geliyor, kimilerini daha önce gördüğüm bir yola benzetiyorum ama hiçbirini tanıyamıyorum,” dedi.</p>
			<p>“Geçtiğin yollara biraz daha dikkatli bakacaksın, Kumru hanım,” dedi Muhittin. </p>
			<p>Kumru yanıt vermedi. Başkalarının kullandığı arabalarda yapılar üzerindeki yazıları ve resimleri okuduğu günleri özlemle anımsadı, o zamanlar hep böyle çevresine baktığından gittiği yerleri bayağı tanırdı, şimdi hep önüne, önündeki arabalara baktığından, bir boşluk içinde yuvarlanmaktaydı sanki, bir zamanlar abecenin harflerini çakıştırmakta zorlandığı gibi şimdi de yolları çakıştırmakta zorlanıyor, yolları, semtleri, büyük yapıları hiçbir zaman birbirine bağlayamıyordu. “Kumru hanım, arabayı çok güzel kullanıyorsunuz ama çok mu gerginsiniz, nedir, yoldan başka hiçbir şeyi, kaldırımı bile görmüyorsunuz, bunu anlayamıyorum,” diyordu Muhittin. Kumru da görüyordu durumu, şu yaşamda onunla gittiği yolu hiç kimseyle gitmemişti, hesaba vurulacak olsa Muhittin’le gittiği yol, Pehlivan’la gittiği yoldan on kat, yirmi kat, elli kat fazla tutardı belki; ama İstanbul o kadar büyük, yolları o kadar çoktu ki binde birini bile öğrenebileceğini sanmıyordu.</p>
			<p>“Muhittin bey, şurada bir yerde duralım da direksiyona sen geç,” dedi.</p>
			<p>Yer değiştirdiler. Bir kez daha, derin derin içini çekti. Arabayı en sonunda tüm yolları önüne serip kendisini özgürleştirecek, en sonunda memlekete kavuşmasını sağlayacak bir benzersiz araç olarak düşünmüştü, şimdi, birdenbire, yaşamı daha da sınırlayan bir ayak bağı olduğunu, durup dururken sırtına gereksiz bir yük aldığını sezinliyordu. Ecem sokağa yaklaşınca, kapıcılar, “Hâlâ öğrenemedi araba sürmeyi,” demesinler diye, yeniden direksiyona geçtikten sonra, araba kendisini değil de kendisi arabayı taşıyormuş gibi bir duyguya kapıldı. Günay apartmanının kapısı önünde, Süleyman’ın kendisi için ayırdığı yere kusursuz bir biçimde park etti. Araba kullanmanın en güzel yanı park edip dışarı çıkmakmış gibi, neredeyse mutlulukla gülümsedi. Muhittin’in elini sıkarken işi kolaylaştırmayı önerdi ona: en iyisi şimdilik evden Migros’a, Migros’tan eve, bir de evden Tuna hanıma ve Tuna hanımdan eve gitmeyi öğrenmekle yetinmekti, daha fazlasını bundan sonra düşünürdü. Muhittin şaşırıp kaldı, “Bunca yorgunluğa bunun için mi katlandınız, bu arabaya bunca parayı bunun için mi verdiniz, Kumru abla?” diye kekeledi. Kumru gülümsemekle yetinince de devinim alanını biraz olsun genişletebilmek için izlenceye bir de ev-Taksim-Şişli-Beşiktaş-Taksim-ev çevrimini eklemesini istedi.</p>
			<p>Böylece, üç hafta süresince her üç yolu, atlıkarıncaya biner gibi günde üç-dört kez geçtiler. Öyle ki yollar boş olsa Kumru, gözleri kapalı tamamlayabilirdi bu seferleri. Ama her üç yol da kalabalıktı genellikle, öteki arabalar da fazlasıyla rahatını kaçırmaktaydı. Ne kadar iyi kullanırsa kullansın, diken üstündeymiş gibi gidiyor, hele yanından geçen arabalardan kendisine bakıyorlarmış gibi bir duyguya kapıldı mı tümden gerginleşiveriyordu. Belki kendisine, belki Muhittin’e laf atanlar, arabayı sıkıştırmaya kalkanlar da olmuyor değildi. Gene de bu üç haftanın sonunda, bu üç yolda bundan böyle yalnızca Sultan’la birlikte gidip gelmesinin çok daha iyi olacağını, belki de o zaman daha bir rahatlayacağını söyledi Muhittin. Sonra cüzdanından bir kart çıkarıp uzattı.</p>
			<p>“Burada benim evin de, cebin de numarası var. Bir yerde başınız sıkışırsa hemen arayın; her şeyi bırakıp gelirim,” dedi. </p>
			<p>Kumru karta baktı. Muhittin’in soyadının Kanatsız olduğunu ilk kez o zaman öğrendi, gülümsedi. </p>
			<p>“Sağ ol, bunu iyi düşündün,” dedi.</p>
			<p>Akşam, kendi cebiyle kartı Hakan’a verip iki numarayı da geçirmesini söyledi. Hakan da Pehlivan’ın ve Tuna hanımın numaralarından sonra onun numarasını geçirdi önemli numaralar arasına.</p>
			<p>Ne var ki bir güçsüzlük, bir isteksizlik çöreklenmişti Kumru’nun içine. Ertesi gün Sultan’ı alıp arabaya binmek hiç içinden gelmedi, ikinci gün de, üçüncü gün de gelmedi. Muhittin’le çalıştığı sıralarda arabayı kullanmaya başlar başlamaz üzerine çöken ağırlık şimdi sürekli olarak omuzlarının üstündeydi. Hakan ya da Pehlivan neden arabayı hiç kullanmadığını sorduğu zaman, “Canım istemedi işte!” diye yinelemekle yetiniyor, onlar da yanıtını doğal buluyorlardı. Ancak, dördüncü günün sabahı, buzdolabının iyice boşalmış olduğunu görünce arabanın kapısını bu kez de açmazsa bir daha hiçbir zaman açamayacağını düşündü. Ağır ağır giyindi, Sultan’ı da giydirip aşağıya indi. Korktuğunun tersine, hiçbir güçlükle karşılaşmadan gidip döndü. Sonra, tüm başarı Peugeot 306’nınmış da onu ödüllendirmek istiyormuş gibi, aldıklarını 14 numaraya bırakır bırakmaz, bir ara alıp da hiç giymediği mavi eşofmanı giyip aşağıya indi, Süleyman’ın, Nurcan’ın ve Sultan’ın da yardımıyla bir temiz yıkadı onu. Kimi kapıcılar, sokağı düşman basmış gibi evlerine kapanırken kimileri bunu bir meydan okuma gibi görüp dişlerini gıcırdattılar. Kumru hemen sezinledi bunu, “Çatlasınlar!” diye söylendi, onları böyle kudurtmanın bile bunca çabaya değdiğini düşündü. Ancak, Hakan’ın dönmesine yakın, pencereyi açıp da Peugeot 306’nın üstüne iki kapıcı çocuğunun birden yerleşmiş olduğunu, çevresinde de en az sekiz çocuk birden bulunduğunu, orasına burasına dokunduklarını, birinin de üzerine tebeşirle bir şeyler yazmaya çalıştığını görünce birden kendinden geçti, “Orospu dölleri, ne istiyorsunuz, ne istiyorsunuz arabamdan?” diye haykırdı. Çocuklar çil yavrusu gibi dağılırken o arabanın anahtarını kaptığı gibi kapıyı kapatıp asansöre, asansörden arabaya koştu, kapısını açıp içeriye girmesiyle arabayı çalıştırması bir oldu. Çocuklar, gizlendikleri köşelerden ona bakarken gülümsemelerinin yüzlerinde donduğunu duyar gibi oldular, içlerinden biri, “Bu Kumru karısı bizi yakalasa gözünü kırpmadan öldürür,” diye fısıldadı. Ama Kumru neredeyse unutmuştu onları. Tam arabayı kaldıracağı sırada, Sultan’ı yukarıda unuttuğunu ayrımsadı. Çıkıp hemen onu da aldı, arkaya oturtup kapıyı kapatır kapatmaz kontak anahtarını çevirdi. Ev-Taksim-Şişli-Beşiktaş-Taksim-ev çevrimini oldukça hızlı bir biçimde, tam üç kez yeni baştan tamamladı; bununla da yetinmeyerek bir kez Migros’un, bir kez de Tuna hanımın kapısına kadar gidip geri döndü. En sonunda Günay apartmanının kapısının önüne arabayı park ettiğinde Pehlivan, kapıcı Süleyman’a verdiği müdür koltuğunda eski günlerdeki gibi oturuyor, kapıcı Süleyman’la Hakan da iki yanında dikiliyordu. </p>
			<p>“Ne oldu, nerelerdeydin?” dediler.</p>
			<p>“Hiç, biraz dolaştık,” dedi Kumru.</p>
			<p>Ne olursa olsun, o akşamdan sonra yaşamı daha bir doğallaştı. Her sabah, daha Pehlivan uyanmadan, Sultan’ı alıp çıkıyor, önce ev-Taksim-Şişli-Beşiktaş-Taksim-ev çevrimini tamamladıktan sonra, Migros’un yolunu tutuyor, alışverişlerini yapıp dönerken bu yol en az yirmi dakikasını almasına karşın, bir de Tuna hanımın evinin karşısında park edip kontağı kapattıktan hemen sonra arabayı yeniden çalıştırıp eve dönüyordu. Tuna hanımın sık sık pencereden bakma alışkanlığı olsaydı, Kumru’nun en az günde bir kez evinin karşısında neredeyse kendisininkinin tıpkısı ama yepyeni bir Peugeot 306’yı durdurup bir dakika sonra yeniden uzaklaştığını görebilirdi. </p>
			<p>Kumru, ona Peugeot 306’sını göstermeyi çok istemesine karşın, en az otuz gün süresince iyice ustalaşmayı bekledi. Ama, kontağı açmasıyla üzerine çökmesi bir olan ağırlığı belki de hiçbir zaman atamayacağını anladıktan sonra, daha fazla beklememeye karar verdi. Bir sabah eşofmanını giyip aşağıya indi, Süleyman arabayı yıkarken arada bir sabunlu süngeri alarak kendisi de işleme katkıda bulundu. Sonra yukarıya çıkıp giyindi, Sultan’a da en güzel giysisini giydirdi. Ana önde, kız arkada, Peugeot 306’ya yerleştiler. “Her istediğin yere gidemesen bile, araba iyi bir şey,” diye düşündü. </p>
			<p>Yirmi dakika sonra Tuna hanımın kapısındaydı. </p>
			<p>Tuna hanım karşısında Kumru’yla kızını görünce, bir sevinç çığlığı kopardı, “Güzelim, nerelerdesin sen? Beni unuttuğunu düşünmeye başlıyordum,” dedi, ikisini de coşkuyla kucaklayıp öptü, ellerinden tutup salona götürdü onları. Kumru’nun da onu yeniden görmekten mutluluk duyduğu belliydi. Tuna hanım mutfakta kahve pişirirken yerinde duramıyordu. Salonu bir-iki kez üst üste dolaştı, her şey eskisi gibiydi Tuna hanımın salonunda. Küçük ceviz sehpasının üstünde bir kitap duruyordu gene. Aldı, kapağındaki büyük yazıları okudu: Honoré de Balzac, <em>Vadideki zambak. </em>Şöyle bir karıştırdıktan sonra, ilk sayfasından okumaya başladı: </p>
			
			<blockquote class="alinti">
				<p>İsteğine boyun eğiyorum. Bizi bizim kendisini sevdiğimiz ölçüde sevmeyen kadının bir ayrıcalığı vardır: ikide bir sağduyu kurallarını unutturtur bize. Alınlarınızda bir kırışık belirdiğini görmemek, en ufak bir isteğinizi geri çevirdiğimiz zaman kederleniveren dudaklarınızdaki somurtkan anlatımı dağıtmak için uzaklıkları mucizemsi bir biçimde aşar, kanımızı akıtır, geleceğimizi harcarız. Bugün de geçmişimi istiyorsun, işte al. Yalnız şunu iyi bil, Natalie: isteğini yerine getirmekle hiç mi hiç hoşlanmadığım bir şeyi yapmak zorunda kaldım.</p>
			</blockquote>
			
			<p> İçini çekti, gözlerini Sultan’ın gözlerine dikti, “Hiçbir şey anlamadım,” dedi. “Tuna hanım ne anlar ki bunlardan?” Kitabı kapatıp yerine bıraktı. Ancak, Tuna hanımla karşılıklı kahvelerini içtikleri sırada da hep bu vardı kafasında: Su gibi oku da anlama, herkes sana akıllı kadın desin de bir kitabın en başını bile anlama! Tuna hanıma da anlattı bunu. Tuna hanım güldü. </p>
			<p>“Roman okumaya alışmamışsın da ondan, güzelim; ayrıca, biraz dikkatli okusan anlarsın bence,” dedi. </p>
			<p>“Yok, Tuna hanım, yok okumak başka, anlamak başka,” dedi Kumru. “Senin İstanbul’un da böyle, duvarlarında, kapılarında tüm yazıları okuyorsun ama içinde yolunu bulamıyorsun. Araba kullanmak gibi, arabayı iyi kullanıyorsun, rahatça vites değiştiriyorsun, hızlı gidiyorsun, yavaş gidiyorsun, yağdan kıl çeker gibi park ediyorsun; ama yol bilmedin mi hep aynı yerlerde dönüp duruyorsun.” </p>
			<p>Tuna hanım tüm benliğiyle dinliyordu.</p>
			<p>“Ne güzel açıklıyorsun her şeyi,” dedi. “Bu araba benzetmesini de nerden çıkardın?” </p>
			<p>Kumru’nun gözleri parladı o zaman, Tuna hanıma arabasını göstermenin tam sırası olduğunu düşündü, usulca kolundan tutarak pencereye götürdü onu, eski Peugeot 306’nın yanındaki yeni Peugeot 306’yı gösterdi.</p>
			<p>“Şuna bak!” dedi.</p>
			<p>Tuna hanım önce hiçbir şey anlayamadı, sonra, konuğunun neredeyse sıkıntılı bir biçimde gülümsediğini görünce bağlantıyı kurdu, yazıya ve kente ilişkin sözlere arabasını göstermek için başvurduğunu düşündü, “Bu kadın bana gösteriş yapmaya kalkıyor,” dedi içinden, az önce yüreğine dolan sevginin bir balon gibi söndüğünü duydu. Kumru’nun yepyeni arabayı park ettiği yerden ustalıkla çıkarıp ağır ağır uzaklaşmasını izledikten sonra da öyle dikilip kaldı pencerenin önünde, “Çok değişti, başka türlü bir şey oldu bu kadın, belki şeytanın ta kendisi. Daha dün okuma bile bilmezdi, nasıl öyle boşlukta kaydırır gibi çıkarıverdi arabayı, nasıl götürdü, ne kadar rahattı!” </p>
			<p>Ne var ki, birkaç hafta sonra, Kumru’nun araba iyice tutkusu zayıflamaya başlamıştı. “Araba işi zor iş,” diyordu, “kullanmayı öğrenmekle bitmiyor.” Buzdolabı, televizyon, çamaşır makinesi, tüm öteki araçlar evinin içindeydi, kullanmayı öğrendin mi sorun kalmıyordu. Araba öyle değildi, kentin semtlerini, sokaklarını çok iyi bilmeyi gerektirmekteydi. Muhittin’in numaraları cebinde üçüncü ve dördüncü sıralardaydı; ama yolunu şaşıracak olursa nerede olduğunu nerden bilecekti? Öte yandan, Hakan da okuldan gelince, arabanın anahtarını istiyor, “Derslerimi hazırlarım. Biraz da motoru açarım, nasıl çalıştığına bakarım, hem de çocuklardan korurum,” diyordu. Kumru kolay kolay vermiyordu anahtarı, arada bir anahtarı verince de bir kaza çıkaracak diye ödü kopuyordu. Çocukları alıp bir-iki haftalığına memlekete gitmeye gelince bunu beceremeyeceğini her geçen gün biraz daha iyi anlamaktaydı. Böylece zaman zaman, eskisinden de ağır bir hüzün çöküyordu üstüne. Kumru’nun sonraki gelişlerinde, Tuna hanım da hep duydu bu hüznün ağırlığını ama başka türlü yorumladı; şimdi daha da pahalı bir nesne edinme tutkusundan kaynaklandığını düşündü. “Açgözlünün teki işte, hep daha fazlasını isteyen bir köylü,” dedi içinden. Bir zamanlar küçük tutkularının her evresini hayranlıkla izlerken arabayla geldiği günden sonra ondan sıkılmaya başladı, bunu ona belli etmekten de çekinmedi. Kumru’ysa her geçen gün biraz daha fazla bağlanıyordu ona. Çok sıkıldığı günlerde, soluğu onda alıyordu. Kalkıp ona gitmeye karar vermek bile içini rahatlatıyordu. </p>
			<p>Bir ekim sabahı, Hakan’ı okula yolladıktan sonra, kahvaltı sofrasını topladı, tabakları, bardakları bulaşık makinesine yerleştirdi, gelip salonda bir koltuğa oturdu, gözlerini halının üstünde sessiz sessiz televizyon izlemekte olan Sultan’a dikti: Eşyalar arasında bir eşyaydı sanki, çevrede bir kımıltı, özellikle de bir ses olmadığı sürece konumunu değiştirmiyordu. Bunu düşünmek tüylerini ürpertti, ne yaptığını düşünmeden, “Sultan, kızım, Sultan, Sultan!” diye seslendi. Sultan başını kaldırdı, dudaklarında varla yok arası bir gülümseme, “Sultan, kızım, Sultan, Sultan!” diye yineledi, öylece durdu olduğu yerde. Kumru tepeden tırnağa titredi birden, ev gittikçe daralıyormuş gibi bir duyguya kapıldı. Ne olursa olsun, hemen bu evden çıkmak, Sultan’ı alıp bir süre buradan uzaklaşmak istedi. Giyindi, Sultan’ı da giydirip aşağıya indi. Arabanın kapısını açtı, Sultan’ı arka koltuğa oturttu, kendi yerine yerleşip kontak anahtarını çantasından çıkardığı sırada, Süleyman efendinin kendisine bir şeyler söylediğini ayrımsadı, “Efendim?” dedi.</p>
			<p>“Nereye gidiyorsunuz, abla?” diye yineledi Süleyman efendi.</p>
			<p>“Sultan’la biraz gezeceğiz,” dedi Kumru.</p>
			<p>“İyi olur, abla,” diye onayladı Süleyman efendi. “Hava güzel, bir güzel gezin.”</p>
			<p>Kumru, bu sözden esinlenmiş gibi, alışkanlığın çerçevesini kırarak karşı kıyıya geçmeyi ya da burnunun doğrusuna giderek kentin bir yanından çıkıp başka bir yanından girerek saatlerce dolaşmayı düşündü, “Nasıl olsa, koca arabayla kaybolacak değilim, yolumu şaşırsam da sora sora dönüp gelirim ya da cepten Muhittin’i ararım,” dedi kendi kendine. Ne var ki, arabayı çalıştırır çalıştırmaz, birkaç saniye önce düşündüğü şey gerçekleştirilmesi olanaksız bir serüven gibi göründü gözüne, kararlılığı yok oldu, kontağı kapatıp eve dönmeyi düşündü, Süleyman hep öyle dikilip kendisine bakmasa inerdi de. İnmedi ama en az beş dakika süresince, Migros’la Tuna hanım arasında duraladıktan sonra, Tuna hanımda karar kıldı. On beş dakika sonra, Tuna hanımın sokağındaydı, arabasını rahatlıkla park etti. Tuna hanımın apartmanında, Sultan’la birlikte merdiveni çıkarken üstünden büyük bir ağırlık atmış gibiydi. Ama Tuna hanım onu şaşırttı. Genellikle coşkuyla buyur ederken şimdi, ilk kez karşılaşmışlarcasına, kendisine ve Sultan’a neredeyse kuşkuyla bakıyor, bir yandan, “Buyurun,” derken, bir yandan da, içeriye girmelerini engellemek ister gibi, eşiğin orta yerinde duruyordu.</p>
			<p>“Hoş geldin, bir şey mi vardı?” diye sordu soğuk bir sesle.</p>
			<p>“Geçerken uğrayalım demiştik, ters bir zamanda mı geldik?” dedi Kumru, geri dönmeye yeltendi.</p>
			<p>Tuna hanım hoşnutsuzluğunu fazla belli ettiğini ayrımsadı o zaman.</p>
			<p>“Yok, yok, buyur, içeriye buyur,” dedi.</p>
			<p>İçeriye girdiler, küçük salonda oturdular. Tuna hanım yıllardır görüşmüyorlarmış gibi, “Kahveyi gene orta şekerli mi içiyorsun?” diye sorup olumlu yanıtı aldıktan sonra, mutfağa gitti, tepside üç fincanla döndü, “Sultan’a da kahve yaptım,” dedi gülümseyerek, Sultan’ın, “Sultan’a da kahve yaptın,” diye doğrulaması karşısında da gülümsedi. Bununla birlikte, soğukluk hep sürüyor, bunu ikisi de neredeyse somut bir ağırlık olarak duyuyordu. Yalnızca Kumru değil, kendisi de şaşıyordu buna. Onun son gelişinde, arabadan el sallayışını gördükten sonra, insanın tüylerini ürpertecek kadar hırslı bir köylü kadın karşısında bulunduğunu, üstelik, bu sıradan köylünün kendisine özendiğini düşünüyordu, gene de ona soğuk davranmaktan kendini alamamasını anlamakta zorlanıyordu. </p>
			<p>“Araba nasıl gidiyor?” diye sordu; ama bir tuhaf çıktı sesi.</p>
			<p>Her zamanki sesiyle sorsaydı, Kumru tüm sorunlarını bir bir anlatırdı belki ama alay ediyormuş ya da kızıyormuş gibi geldi ona.</p>
			<p>“İşimizi görüyor işte, ayağımızı yerden kesti,” dedi.</p>
			<p>“Çok iyi, çok güzel!” dedi Tuna hanım, bu yanıtı da beğenmemişti. Kimi insanların düşlemeyi bile göze alamadığı bir nesneden neredeyse küçümseyerek söz etmesi sinirine dokundu. Daha çok yakın bir geçmişte, onun bunun evini süpürüp camlarını sildiği günlerde, buzdolabının kapısını, koka-kola şişesinin kapağını açmasını bilmeyen bu köylü kızının böylesine değişmiş olması hiç de doğal değildi ona göre, “Para her şeyi değiştiriyor, insanları bozuyor,” diye düşündü, sonra gözlerini Kumru’nun gözlerine dikti, yüksek sesle, “Para her şeyi değiştiriyor, insanları bozuyor,” diye yineledi.</p>
			<p>Kumru söyleneni anladı ama kesin bir göndergeye bağlayamadı. Belki de Nesim beye kızdığını, suratının ondan böyle asık olduğunu düşündü.</p>
			<p>“Nesim ağabey çok iyi bir adam,” dedi.</p>
			<p>Sultan, annesinin dizi dibine oturmuş, bir ona, bir Tuna hanıma bakıyordu.</p>
			<p>“Nesim ağabey çok iyi bir adam,” diye yineledi.</p>
			<p>Tuna hanım vurgulamanın benzerliği karşısında ürperdi. </p>
			<p>“Nesim ağabey de nerden çıktı şimdi?” diye sordu. </p>
			<p>“Hiç, birden aklıma geldi,” dedi Kumru. “Bana büyük iyilik etmişti.”</p>
			<p>Tuna hanım, Kumru’nun sözlerinin gerisini bekler gibi yüzüne baktı ama ne Kumru sözlerinin arkasını getirdi, ne Sultan söze karıştı, ne Tuna hanım bir şey söyledi. Ancak Kumru, Tuna hanımla Nesim bey arasında hoş olmayan bir şeyler geçtiğini, suratının bu yüzden asık olduğunu düşündü, “Biz seni daha fazla rahatsız etmeyelim,” deyip kalktı.</p>
			<p>Arabayı çalıştırdıktan sonra, uzun uzun Tuna hanımın pencereye gelip camı açmasını bekledi; ama Tuna hanım görünmedi. “Nesim ağabey ne yaptı da böyle üzdü ki Tuna hanımı?” diye düşündü.</p>
			<p>İki gün sonra, 14 numaranın penceresinden sokağa bakarken aynı soruyu bir kez daha sordu kendi kendine, ancak bu kez fazla durmadı sorunun üstünde; birden çıkıveren güneşin altında Peugeot 306 ışıl ışıl parlayıvermişti. Peugeot 306’nın sağında solunda duran öteki arabalara baktı, “Kim ne derse desin, en güzeli benimki,” diye geçirdi içinden, mutlulukla gülümsedi. Doğru, çok uzaklara gidemiyordu onunla, üstelik, ne zaman direksiyonuna geçse o, kendisini değil de kendisi onu taşıyormuş gibi bir ağırlık çöküyordu üstüne. Bir kez daha, bu arabayı almakla başına dert açıp açmadığını düşünürken yolun karşı yanında semtin birbirinden azgın iki kapıcı çocuğunun, Levent’le Kürşat’ın çevreyi kolaçan ederek yolu geçip kuşkulu adımlarla Peugeot 306’ya doğru geldiklerini, hemen sonra da Levent aynayı kanırtırken Kürşat’ın daha karışık bir işe giriştiğini gördü. Bir an, gözleri duvarda asılı duran çifteye gitti, tüm bedenini korkunç bir sıcaklık sardığını, başının dönmeye başladığını duydu, olduğu yere yığıldı yığılacaktı. Ama çabuk toparlandı, camı açtı.</p>
			<p>“İbneler, ne istiyorsunuz?” diye bağırdı var gücüyle. “Ne istiyorsunuz arabamdan?”</p>
			<p>Daha Kumru “ibneler”in sonuna gelmeden, çocuklar var hızlarıyla kaçtılar. Çocukların kaçmasından hemen sonra da Süleyman’la Nurcan apartmanın önüne çıkıp kaygı ve şaşkınlıkla Peugeot 306’nın çevresinde dönmeye başladılar. Kumru onların üzgün ve şaşkın devinimlerinden arabaya bir şeyler olduğunu sezinledi, hemen aşağıya indi. Arabanın önden, arkadan, yanlardan büyük bir bıçak ya da çiviyle derin bir biçimde çizilmiş, bir lastiğinin de patlatılmış olduğunu gördü. Elleri belinde, dört bir yanı kolaçan etti, sonra, var gücüyle, “Ulan ibneler, ulan orospu dölleri, bunu sizin yanınıza bırakırsam, bana da Yarma Haydar’ın karısı demesinler!” diye bağırdı, sonra birden gırtlağına bir şeyler tıkandı, Süleyman’ın döner müdür koltuğuna oturdu yığılır gibi, “Tanrı kullarını neden böyle kötü yaratır ki!” diye mırıldandı; başını ellerinin arasına alıp hıçkırmaya başladı. Süleyman, yüzü sapsarı, ortalığı kolaçan etti: tek bir kapıcı, tek bir kapıcı çocuğu görünmüyordu. “Alçaklar!” diye homurdanarak Günay apartmanının önüne geldi gene. Kumru eve döndü, ceptelefonundan Muhittin’i arayıp olanları anlattı, hemen Ecem sokağa gelmesini söyledi. Pehlivan uyandı, karısının yüzünü görünce şaşkına döndü, “Ne oldu sana böyle?” diye sordu.</p>
			<p>Kumru gene hıçkırmaya başladı.</p>
			<p>“Aşağıya in de arabanın haline bak,” dedi. “Bu araba başımıza bela getirecek!”</p>
			<p>Pehlivan pijama ve terlikle aşağıya indi, şaşkın, kızgın, tam dört kez arabanın çevresini dolaştı. Arabadan başka hiçbir şeyi görmüyordu sanki. Süleyman’la Nurcan’ı da görmedi. Ama Kumru’nun yukarıdan kendisine baktığını görüyordu sanki. Başını yukarıya kaldırdı.</p>
			<p>“Hangi eşşoğleşşek yapmış bunu, gören olmuş mu?” diye seslendi. </p>
			<p>“Ben gözümle gördüm,” diye yanıtladı Kumru: “Recep’in piçi Kürşat’la Titrek Nuri’nin torunu Levent yaptı.”</p>
			<p>Pehlivan başını salladı.</p>
			<p>“Anladım,” dedi ama hep öyle durup arabaya bakıyordu.</p>
			<p>“Gidip derslerini vermeyecek misin?” diye seslendi Kumru.</p>
			<p>“Ne dersi? Ben gözümle görmedim ki!”</p>
			<p>“Ben gördüm diyorum ya sana! Ben mi vereyim derslerini?”</p>
			<p>Pehlivan elini salladı.</p>
			<p>“Dur hele, acele işe şeytan karışır,” dedi.</p>
			<p>Bu sırada Bilal dayı sessizce gelmiş, Peugeot 306’nın çevresini dolanarak üstündeki derin çiziklere bakıyor, sinirli sinirli başını sallıyordu.</p>
			<p>Pehlivan önüne dikildi birden.</p>
			<p>“Sen bu işe ne diyorsun, Bilal dayı?” diye sordu.</p>
			<p>Bilal dayı, Pehlivan’ın yüzüne baktı bir süre.</p>
			<p>“Ne diyeyim, Haydar efendi? Bunlar hepten kudurmuş,” diye yanıtladı. “Kalıbımı basarım ki köylerinde kalsalardı, böyle olmazdı. Burada her şeyden koptular, cascavlak ortada kaldılar. Ben çok gördüm; okula da gitseler, doktor, mühendis de olsalar, kafalarının bir yanı boş.”</p>
			<p>“İyi, güzel de benim zararımı kim ödeyecek, Bilal dayı?” dedi Pehlivan.</p>
			<p>Bilal dayı biraz daha yaklaştı Pehlivan’a, kolunu tuttu.</p>
			<p>“Sen yiğit adamsın, hem de zenginsin,” dedi alçak sesle, “kötüyle kötü olup da başını belaya sokma.”</p>
			<p>“Öyle mi diyorsun, Bilal dayı?” diye sordu Pehlivan.</p>
			<p>“Öyle diyorum,” dedi Bilal dayı. “Bir daha bu sokakta böyle bir bok yiyen olursa benim yakama yapışırsın, tamam mı?”</p>
			<p>Pehlivan hiçbir şey söylemedi, öyle durup Bilal dayıya baktı bir süre, sonra, gözleri yerde, bir, “Eyvallah” bile demeden Günay apartmanına girdi. Evde, Kumru, öfkeli mi öfkeli, “O puştların dersini vermeyecek misin?” diye sorunca da, “Hele dur bakalım,” demekle yetindi. Kumru burnundan soluyarak kalkıp mutfağa gitti, bir bira açtı, hem içti hem ağladı. Hakan okuldan döndüğünde, Muhittin arabayı onarıma götürmüştü ama o olup biteni ayrıntılarıyla biliyordu. “Ben de babamı kalıbının adamı sanırdım,” dedi Kumru’ya. Kumru işitmemiş gibi davrandı, bardakta kalan birayı başına dikti. “Bana arabanın anahtarını zor veriyordun, bak, mahallenin piçleri neler yapmış!” diye bastırdı Hakan. Gene yanıt alamadı. “Adımız korkağa çıkacak,” diye homurdanarak odasına gitti. Bütün gün ve bütün gece kendi kendini yedi. </p>
			<p>Ertesi gün, okulda, Kürşat’la Levent’i ayrı ayrı kıstırmak düşüncesindeydi; ama hiç birbirlerinden ayrılmadılar, ikisine birden saldırmamak için zor tuttu kendini. Okul dönüşü, belki bir an birbirlerinden ayrılırlar umuduyla hep arkalarından yürüdü, kol kola Çandar apartmanına girdiler. “Bunun yarını da var,” dedi dişlerinin arasından. Ancak, ertesi gün, ne Kürşat ortalarda göründü ne Levent. Derslerden sonra, “İbneler okulu kırdılar herhalde,” diye düşünürken beş-on metre ilerisinde, çantaları sırtlarında yürüdüklerini gördü. Adımlarını hızlandırdı. Kürşat önde, Levent arkada, duvarları sıyıra sıyıra, yeni sünnet olmuş çocuklar gibi yürüyor, yanlarına gelen arkadaşlarına büyümüş gözlerle, neredeyse korka korka, tanımazmış gibi bakıyor, sorularına yanıt vermiyorlardı. “Bunlar boku yemiş,” dedi, gerisini araştırmaya gerek görmedi. Yürüyüp geçti. İki gün sonra, okulda, Kürşat’ın yürümesi biraz düzelmişe benziyordu, Levent’se hiç görünmedi, kaydının alındığını, okulu memleketinde bitireceğini söylüyorlardı. </p>
			<p>Aynı gün, akşamüstü Muhittin, arabayı onarımdan getirince, Kumru, Hakan ve Sultan’la birlikte Pehlivan da aşağıya indi. Ağır ağır arabanın çevresini dolaştı, her yanını bir uzman dikkatiyle gözden geçirdi, hastalıktan yeni kalkmış bir çocuğu okşar gibi okşadı, sonra gözlerini Kumru’ya dikerek gülümsedi.</p>
			<p>“Ne çiziği kalmış, ne çöküğü, kız gibi olmuş işte gene, eskisinden farkı yok,” dedi.</p>
			<p>Ama Kumru kaygılıydı.</p>
			<p>“Olmuş, evet,” diye doğruladı. “Ama yarın da böyle olacak mı, bakalım?”</p>
			<p>Pehlivan yanıt vermedi.</p>
			<p>“Haydar abi, ablam haklı,” dedi Muhittin. “Şu arabayı otoparka koysak iyi olacak. Şunun şurası, iki dakikalık yerde, hem de kapalı.”</p>
			<p>Pehlivan kaşlarını çattı.</p>
			<p>“Bu araba burada duracak,” dedi. “Yarma Haydar kapıcı piçlerinden korktu da arabasını otoparka koydurttu, dedirtmem.”</p>
			<p>Kimseden ses çıkmadı. Pehlivan da bir şey söylemeden Aygün apartmanına doğru yürüdü.</p>
			<p>“Nereye gidiyorsun?” diye seslendi Kumru.</p>
			<p>“Bilal dayıyla konuşacağım, siz eve gidin,” dedi Pehlivan.</p>
			<p>Aygün apartmanının kapısından girer girmez, Bilal dayının az önce burada kendilerini gözetlediğini her zaman içtiği kaçak tütün kokusundan anladı. Ötekilerin de aynı şeyi yaptıklarını düşündü. “Bok herifler!” diye söylendi. Merdiveni hızla indi. Bilal dayıyı, elinde iyice küçülmüş sarma sigarası, kapıcı dairesinin kapısında buldu. Bir merhaba bile demeden, doğrudan konuya girdi. Bu sokakta herkesin saygı duyduğu bir adam olarak sokağın kapıcılarıyla konuşup arabasıyla uğraşmayı bırakmalarını, yoksa işin kötüye varacağını anlatmasını istedi. Bilal dayı sigarasını usulca yere bırakıp ayağının altında ezdi. Pehlivan’ı evine buyur etmediği gibi girmesini önlemek istercesine sırtını kapıya dayadı.</p>
			<p>“Çok söyledim, gene de söylerim ama bunlar iyice azıtmışlar, gözleri dönmüş, dinlerler mi, orasını bilemem,” dedi.</p>
			<p>“Kimler bunlar, Bilal dayı?” diye sordu Pehlivan.</p>
			<p>Bilal dayı bir süre düşündü.</p>
			<p>“Çoğu, belki de hepsi, bilmiyorum,” dedi. “Bilmiyorum, takmışlar işte kafayı.”</p>
			<p>“Peki, bizden ne istiyorlar? Suçumuz ne?”</p>
			<p>Bilal dayı ellerini göbeğinin üstünde kavuşturup düşündü.</p>
			<p>“Ben buranın en eskisiyim, çok gördüm böylelerini. Bir kat yukarıdaki kiracıya her uşaklığı yaparlar ama içlerinden birinin biletine amorti çıkacak olsa herifi boğmadıkları kalır,” dedi. Sonra iyice yaklaştı, önemli bir giz verircesine, “Köklerinden kopmuşlar bir kez,” diye ekledi. “En iyisi sen o arabayı geceleri otoparka bırak.”</p>
			<p>“Yani gene arabama dokunurlar mı diyorsun?” dedi Pehlivan.</p>
			<p>Bilal dayı, eli göbeğinin üstünde, bir süre düşündü gene.</p>
			<p>“Evet, korkarım ki öyle,” dedi, içini çekti. “O çocukların başına o iş gelmemiş olsaydı, dokunmazlardı belki. Ama şimdi ne yaparlar, bilemem. En iyisi arabayı otoparka bırakın.” </p>
			<p>Pehlivan da düşündü bir süre.</p>
			<p>“Bilal dayı, ben arabamı otoparka koyup da kendime korktu dedirtmem, bundan sonra arabaya dokunacak olanı da anasından doğduğuna pişman ederim, bunu böyle bilsinler, söyle o pezevenklere,” dedi.</p>
			<p>Gözlerini Bilal dayının gözlerine dikti. Hiçbir tepki gelmeyince bir, “Eyvallah” bile demeden merdivene yöneldi, sonra birden durup geriye döndü.</p>
			<p>“Çocukların başına o iş gelmemiş olsaydı diyordun, ne iş gelmiş ki çocuklarının başına?” diye sordu. </p>
			<p>Bilal dayı kaşlarını çattı.</p>
			<p>“Sen herkesten iyi bilirsin,” dedi.</p>
			<p>“Hayır, bilmiyorum,” dedi Pehlivan, “ben bir şey yapmış olsam söylemezler miydi?” </p>
			<p>“Sen yapmadın, tamam ama haberin de yok muydu?”</p>
			<p>“Yoktu, öyle bir bok yiyecekleri kimin aklına gelirdi?”</p>
			<p>Bilal dayı tiksinmiş gibi yüzünü buruşturdu.</p>
			<p>“Yani senin adamların yedi o boku,” dedi. </p>
			<p>Pehlivan yanıt vermedi. Ağır ağır çıktı basamakları. Aygün apartmanının önünde, ellerini beline koyup sağına soluna baktı. Kimsecikler yoktu ortalıkta. Kumru’yla çocuklar da eve dönmüşlerdi. Ama kocaman kara araba otuz adım ötede, Peugeot 306’nın azıcık ilerisinde kendisini bekliyordu. Şoförün yerinden fırlayıp kapıyı açmasına zaman bırakmadan girip oturdu. “Hadi, çek bakalım,” dedi.</p>
			<p>O gece de, ondan sonraki beş gece de Peugeot 306 pırıl pırıl kaldı Günay apartmanının önünde. Sözlerinin yerine bulduğundan Pehlivan’ın hiç kuşkusu kalmadı neredeyse. Kumru’ya da, Süleyman’a da açıkladı izlenimini. “Biz de pireyi deve yaptık, iki veledin işini sokağın kapıcılarının sırtına yıktık,” dedi. Süleyman, görüşüne karşı çıkınca da, “Olabilir, ama artık arabanın yanından bile geçmedikleri ortada, bu işten zararlı çıkacaklarını anladılar,” diye yanıtladı. </p>
			<p>Ancak, yedinci günün sabahı, ezandan çeyrek saat sonra, Süleyman çöpleri çıkarmak üzere apartmanın kapısını açtığı zaman, olduğu yerde donakaldı: pis kokuların en kötüsü, ağır mı ağır bir insan pisliği kokusu sarmıştı ortalığı; kokunun nereden geldiğini anlamak için birkaç adım ilerleyince, tepeden tırnağa titredi, burnunu iki parmağının arasında sıkarak Peugeot 306’nın çevresinde dönmeye başladı: dikiz aynaları da içinde olmak üzere, arabanın tüm camları gerçek bir usta malasıyla, kusursuz bir biçimde insan pisliğiyle sıvanmıştı; buna karşılık, arabanın geri yanı pırıl pırıldı, en ufak bir pislik bulaşmamış, bulaştıysa da temizlenmişti. İlk düşündüğü şey hemen aşağıya koşup hortumu getirmek oldu. Getirdi de. Ancak, tam musluğu açacağı sırada, “Peki, neden?” dedi kendine. “Neden bunu böyle yaptılar ki?” Düşündü, düşündü, hiçbir açıklama gelmedi usuna. Arabayı Pehlivan’a göstermeye karar verdi. Beşinci katta asansörden çıkar çıkmaz parmağını 14 numaranın ziline bastırdı, uzun uzun çaldı. Kumru açtı kapıyı. </p>
			<p>“Yenge, sana zahmet, Haydar abiyi bir uyandırıver, hemen aşağıya gelsin,” dedi Süleyman, herhangi bir yanıt beklemeden aşağıya koştu. Kapının önünde, çok değerli bir nesneyi bekler gibi, arabayı beklemeye başladı. “İnsan pislik kokusuna bile alışıyor,” diye düşündüğü sırada, Pehlivan yanına geldi.</p>
			<p>Onun da eli burnuna gitti hemen, herhangi bir soru sormadan yanında dikilip kaldı, neden sonra, burnu sol elinin iki parmağı arasında, arabanın çevresinde tam üç kez dolaştı, sonra elini Süleyman’ın omzuna koydu.</p>
			<p>“Şöyle içeriye gel,” dedi.</p>
			<p>İçeride, Pehlivan’a bakınca Süleyman, insandan başka bir yaratık karşısındaymış gibi bir duyguya kapıldı: Elleri titriyor, gözleri bir başka biçimde parlıyordu, onun da kendisini başka bir yaratık gibi görmesinden, en azından bu işi kendisinin yaptığından kuşkulanmasından korktu.</p>
			<p>“Haydar abi, bu işte benim hiç suçum yok,” dedi.</p>
			<p>Pehlivan elini omzuna koydu gene.</p>
			<p>“Biliyorum, senin suçun yok. Sabaha kadar arabanın başında bekleyecek değilsin,” dedi Pehlivan. “Ama aklını başına topla da bir düşün bakalım. Hangi pezevenk yapmış olabilir bunu?” </p>
			<p>Süleyman gözlerini Pehlivan’dan da yukarıda bir noktaya dikip düşünmeye başladı, düşünmenin görüntüsünü de vermek istercesine yüzünü avuçlarının arasına aldı, uzun süre düşündü böyle.</p>
			<p>“Haydar abi, bu bok elde bir mala olmadan böyle kaymak gibi sürülmez camlara,” dedi sonunda, bir süre daha düşündü, “Mala da, günahları boyunlarına ama; mala da bulunsa bulunsa senin Çember Sakal’da bulunur, en iyi onlar bilir sıva işini, gecekondu üstüne gecekondu dikiyor, kat üstüne kat alıyorlar, hem de şu son günlerde gelip gidenleri çok fazla.”</p>
			<p>Pehlivan’ın kaşları hep öyle çatık, gözleri hep öyle çakmak çakmaktı, gene de gülümsemeye benzer bir devinim oldu yüzünde.</p>
			<p>“İyi bildin, ben de böyle düşünmüştüm, sen şimdi kapıda bekle, bir yere ayrılma,” dedi.</p>
			<p>Kapıdan çıkmasıyla karşı kaldırıma geçmesi bir oldu. Çandar apartmanına doğru yürüdü.</p>
			<p>“Haydar abi, dur, ben de geleyim seninle, ne olur, ne olmaz!” diye seslendi Süleyman.</p>
			<p>“Gerek yok, sen oradan ayrılma!” dedi Pehlivan, parmağını tüm gücüyle Çandar apartmanının kapıcı ziline bastırdı. </p>
			<p>Kapının açılmasıyla içeriye dalıp kapıcı dairesine giden merdivenin basamaklarını ikişer ikişer inmeye başlaması bir oldu. On saniye sonra, kapıcı dairesinin önünde, bileklerden ilikli, uzun, ak donu ve uzun kollu ak iç gömleğiyle kendisini bekleyen Recep efendiyi gördü, iç gömleğinin yakasından yakalamasıyla cansız bir nesne gibi dairenin girişine sokup kapıyı ayağıyla kapatması bir oldu.</p>
			<p>“Seni şurada gebertip leşini çocuklarının önüne atmamı istemiyorsan, gece kullandığın malaları hemen alıp geleceksin!” dedi. “Ne malası? Sen düş mü görüyorsun?” yanıtını alınca da onu önce kendine doğru çekti, sonra bir nesne gibi duvara çarptı. Çarpmanın gürültüsü üzerine, sağ yanda aynı zamanda iki kapı birden açıldı. Birinin önüne küçük karısı Nokta dikildi, ötekinin önüne iki oğluyla yeğeni. Pehlivan başını çevirip bakmadı bile, Recep efendiyi bir kez daha kendine doğru çekip yeniden duvara çarptı.</p>
			<p>“Şu malaların yerini gösterecek misin, yoksa beni daha uğraştıracak mısın?” diye sordu, eli hep yakasında, çevresinde hızla döndürdükten sonra, karısına ve oğullarına doğru fırlattı onu, iki kapının arasında duvara çarparak öylece yığılıp kaldığını gördü, günde yüz kez yinelenen, doğal bir şey yapıyormuş gibi ağır ağır ilerledi, gene sol eliyle gömleğinden tutup kaldırdı. Sorusunu bir kez daha yineledi. Yanıt gelmeyince, sağ elinin tersiyle zorlu bir şaplak indirdi yüzüne. Recep efendinin burnundan kan akmaya başladı. İki karısı, iki oğlu ve yeğeni oldukları yerde taş gibi donmuşlar, bir Recep efendiye, bir Pehlivan’a bakıyorlardı. Pehlivan’ın çok iri bir adam olduğunu bilirlerdi, her gün görüyorlardı ama kendi evlerinin içinde çok daha iri görünüyordu gözlerine, yeryüzüne ilk kez gelmiş bir korkunç varlık karşısındaymış gibi titriyorlardı. Gene de Pehlivan, Recep efendiyi tiksintiyle yere bırakıp da ayağını göğsünün üstüne koyunca, Naciye hanım önüne dikildi. </p>
			<p>“Ne istiyorsun adamdan, öldürecek misin?” diye bağırdı.</p>
			<p>“Evet, öldüreceğim, malalar önüme gelmezse hepinizi geberteceğim!”</p>
			<p>“Ne malaları?”</p>
			<p>“Arabamın camlarını bokla sıvarken kullandığınız malalar!”</p>
			<p>Naciye oğullarına döndü.</p>
			<p>“Bu herif delirmiş!” dedi.</p>
			<p>Pehlivan onu iterek Recep efendiyi bir kez daha tartaklamaya yeltenince, bu kez de oğullarıyla yeğeni dikildi karşısına. Yüzlerinin solgunluğundan, tüm bedenlerinin titreyişinden çok korktukları belliydi. Gene de Recep efendinin büyük oğlu Veysel ötekilerin önüne geçti.</p>
			<p>“Sen çok oldun artık, bas git evimizden!” diye bağırdı.</p>
			<p>Pehlivan yanıt vermedi, onun da yüzüne bir tokat indirdi, sonra kolundan tutarak geldiği yöne doğru fırlattı. Recep efendinin ortanca oğlu ağabeyinin de burnundan kan akmakta olduğunu gördü, başını önüne eğdi, yeğeni de aynı şeyi yaptı.</p>
			<p>“Hadi, elimden bir kaza çıkmadan, getirin şu malaları!” diye bağırdı Pehlivan. </p>
			<p>Naciye hanımın usulca uzaklaştığının ayrımına varmamıştı; ama elinde üç malayla bahçe kapısından döndüğünü, sonra bunları mavi bir poşete koyup kendisine uzattığını gördü. Pehlivan tek sözcük söylemeden öylece durdu. Sonra, Naciye de, ötekiler de poşeti alıp gitmesini beklerken o bir kez daha iç gömleğinin şimdi kıpkırmızı olmuş yakasından tutarak Recep efendiyi ayağa kaldırdı, büyük oğluyla yeğenine döndü.</p>
			<p>“Hadi, düşün önüme,” dedi: “arabama sürdüğünüz bokları temizleyeceksiniz!”</p>
			<p>Belki çok daha kötüsünü beklediklerinden, hiç direnmeden boyun eğdiler bu isteğe. Yalnız dairenin kapısından çıktıkları sırada, Recep efendinin yeğeni birden durdu.</p>
			<p>“Bu kılıkla mı?” diye sordu.</p>
			<p>Pehlivan üçünü de tepeden tırnağa süzdü, ilk kez gülümsedi, sonra gene kaşlarını çattı.</p>
			<p>“Kılığınızın nesi varmış! Bok temizlemek için kravat mı takacaktınız?” dedi.</p>
			<p>Sokak sessizdi. Güneş doğdu doğacaktı. Önde uzun ak donları ve ak iç gömlekleriyle dört adam, arkada Pehlivan, Çandar apartmanından çıkıp Günay apartmanının önüne geldiler. Peugeot 306’nın önünde dördü de elini burnuna götürdü hemen. Pehlivan mavi poşeti iki eliyle açarak her birinden bir mala almasını istedi. Onlar da elleri titreyerek ama hiç duralamadan aldılar. </p>
			<p>“Şimdi her biriniz bir camın önüne geçeceksiniz, bu bokları malayla temizleyeceksiniz ama önce bir temiz yalayacaksınız,” dedi.</p>
			<p>Dördü de öylece donup kaldı bir an, sonra, her yanı kan içinde, Recep efendi yanına geldi.</p>
			<p>“Haydar bey, oğlunu öldürdüm, ocağına düştüm, ayaklarının altını öpeyim, bize bunu yaptırtma,” dedi.</p>
			<p>Pehlivan alçalış karşısında hiç sarsılmadı bu kez.</p>
			<p>“Yolu yok, yalayacaksınız,” dedi, malaların hâlâ ıslak olduğunu gördükten sonra, bu işi onların yaptığından kuşkusu kalmamıştı. “Nasıl olsa, bok kendi bokunuz, çıktığı yere dönecek. Kaç günde biriktirdiniz böyle bunu?” diye ekledi. </p>
			<p>Her biri bir camın önünde, baba da, oğullar da, yeğen de taş kesilmiş gibi duruyorlardı. Pehlivan yeğenin ensesine bir tokat indirdi.</p>
			<p>“Ne söyledim, duymadınız mı?” diye gürledi.</p>
			<p>Sokakta kimi pencerelerde insanlar belirdi, kimi apartmanların kapısı aralandı. Baba, oğullar ve yeğen zaman geçirip daha çok insana rezil olmaktansa buyruğa hemen uymanın daha iyi olduğunu düşündüler, söyleneni yaptılar. Yeniden başlayacakları sırada, Pehlivan’ın midesi bulandı.</p>
			<p>“Siktirin gidin, hadi çabuk! Malalarınızı da alın!” diye bağırdı.</p>
			<p>Onlar, ellerinde pisliğe batmış malaları, var hızlarıyla Çandar apartmanına doğru koşarken Pehlivan hemen oraya çömeldi, yüzü ellerinin arasında, öğürmeye, sonra da kusmaya başladı. İnsan bedeninin ürettiği en tiksindirici kokulardan birini de o saldı sokağa. Onun da gitmesinden sonra, Süleyman’la Nurcan saatlerce sürecek bir çalışmaya giriştiler: önce Süleyman uzaktan hortumla su fışkırttı, Nurcan de uzun saplı bir süpürgeyle inatçı pislikleri çıkarmaya çalıştı; sonra aynı işlem bir kez daha yinelendi; sonra Süleyman Peugeot 306’yı sıcak suyla uzun uzun sabunladı, Nurcan de süngerle ovdu her yanını; sonra bu işlem de bir kez daha yinelendi; sonra araba temiz bezlerle kurulandı; sonra sıra kaldırımın ve asfaltın deterjanla temizlenmesine geldi; sonra bu işlem de yinelendi. Ancak, akşamüstü, Kumru durumu görmek için aşağıya indiği zaman, sokak da, Peugeot 306 da hâlâ çok kötü kokmaktaydı. Bu ağır kokunun içinde Hakan’ın ön koltukta ayak ayak üstüne atıp çizgi roman okuyabilmesine şaştı, neredeyse kızdı. Sonra, gözlerinde anlatılmaz bir hüzün, Süleyman’la Nurcan’a döndü.</p>
			<p>“Ben bir daha bu arabaya binemem,” dedi.</p>
			</div>
  </body>
</html>