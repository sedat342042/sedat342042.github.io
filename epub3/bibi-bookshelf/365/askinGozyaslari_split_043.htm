<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
<p class="resimalti"><img border="0" class="calibre4" src="semazen2.jpg"/></p>
<p class="indentmetinitalik">Çilesinden yüz çevirmedim,</p>
<p class="indentmetinitalik">cefasına boyun eğmedim senden gelenin ey aşk.</p>
<p class="indentmetinitalik">Dilimde ne cennet var ne mihnet, seyrimde ne vuslat 
var ne hasret.</p>
<p class="indentmetinitalik">Ben cennete yürümüyorum, cennet bana koşuyor.</p>
<p class="normal"> </p>
<p class="normal">Dergâhın bahçesi sisli ve soğuk havadan dolayı tenhaydı. Kuru 
bir ağacın yanında birkaç derviş sohbet ediyordu. Sütçü çocuk elinde süt kovası 
ile selam vererek yanlarına geldi. Dervişlerden birisi:</p>
<p class="normal">— Matbah (mutfak) karşıda.</p>
<p class="normal">— Ben matbaha gelmedim. Şems Efendimiz’i ziyaret edeceğim.</p>
<p class="normal">— Sen önce Ateşbaz Efendi’ye uğra, o söyler Şems’in yerini.</p>
<p class="normal">Ateşbaz, devasa kazanı büyük bir kepçe ile karıştırmaktadır.
Bir sağa bir sola sallanırken Kur’an-ı Kerim’den âyetler okumaktadır.
Sütçü matbaha girdiğinde Ateşbaz-ı Veli, parmağını
dudağına götürerek sus işareti verir. Sütçü çocuk bekler, bekler...
Tam yarım saate yakın ayakta bekler çocuk. Ateşbaz:</p>
<p class="normal">— Söyle şimdi nedir isteğin?</p>
<p class="normal">— Tebrizli Şems amcayı görecektim.</p>
<p class="normal">— Niçin, ne işin var Efendimle?</p>
<p class="normal">— Kendisine bir emanet getirdim.</p>
<p class="normal">— Sütten başka ne emanetin olur ki, üstelik efendim sütü hiç 
sevmez, Allah Allah!</p>
<p class="normal">— Şekerciler hanındaki dede bir soru sordu. Bunu en iyi 
Tebrizli bilir, git öğren dedi.</p>
<p class="normal">— Hah! Bak şimdi oldu, aradığın aşağıda kilerde. Karanlıktır, 
dikkat et, düşmeyesin.</p>
<p class="normal">Soğuk dar koridordan giren sütçü merdivenden aşağı iner, 
indikçe alnından akan ter yüzüne damlarken buz tutacak
kadar soğuktur. Kilerin kapısını aralar. Karanlık, soğuk, buz kesen
odada sepet içinde sebzeler, tavanda üzüm salkımları, saman
üstünde kavun karpuz… Köşede dizüstü oturmuş rabıta
halinde bir adam.</p>
<p class="normal">— Evlat ne işin var burada?</p>
<p class="normal">— Şey…</p>
<p class="normal">— Söyle ve çık hemen.</p>
<p class="normal">— Size bir emanet getirdim. Koynundan çıkardığı kızıl beze 
sarılı emaneti titreyerek uzatır.</p>
<p class="normal">— Tamam çıkabilirsin. Uzaklaş hemen buradan.</p>
<p class="normal">Şems bezi açar, içinden beyaz bir kâğıda sarılı bir taş çıkar.
Herhangi bir taş değildir bu taş. Camı kesen, canın soluğunu
kesen Afgan taşıdır. Rengi kahve, şekli üçgen olan bu taş,
Haşhaşîlerin öldürecekleri kişiye mesaj olarak kullandıkları taştır.
Kâğıdı alır eline, yukarı doğru çıkar. Ateşbaz-ı Veli’ye.</p>
<p class="normal">— Avucunun içiyle şu kâğıdın üzerini sıvazla, der.</p>
<p class="normal">Ateşbaz-ı Veli’nin sıvazladığı yerde Farsça bir kelime 
yazıyordur: Pârende. Kâğıdın üzerine çubuklu süt ile yedi kez yazılmış parende…</p>
<p class="normal">Ateşbaz olup biten karşısında şaşkındır. Şems elindeki
taşı yanan ocağa attığında, küçük kahve taş, tandır ateşini
söndürmüştür. Şems matbahdan çıkar. Bahçedeki dervişlerden
birisini yanına çağırır. Kulağına bir şeyler fısıldar. Derviş alelacele
dergâhtan çıkar.</p>
<p class="normal">Öğle ezanları okunmaya yakındır. Halk camiye doğru 
yürümekte...
Acele yürüyen derviş, sağ eli sol göğsünde yoldan geçeni,
dükkânın önünde oturanı “Hu. Hamuş Hu...” diye selamlayarak
yürümektedir. Hana gelir. Kapı vurulur. Açılır kapı... Derviş
kapıyı açanın kulağına yedi odada yedi soru hazırlayın, diye fısıldar. 
Beklediğiniz yarın sabah namazı sonrasında buraya buyuracak…</p>
<p class="normal">Çocukluğumdan bu yana karşılaştığım her dervişe, müride 
selamdan sonra bir soru yöneltirdim. Bazen teke tek muhabbetlerde,
bazen sohbet meclislerinde. Sorumu dinleyenler bu
soru deli sorusudur, diye düşünürdü. Oysa veli sorularıydı sorduklarım.
Cevabı da veli olan verebilirdi. Halk veli ile deli arasındaki
farkı bilmiyorsa ben ne yapayım?</p>
<p class="normal">Günü geldi, sorularım bana döndü. Sınavlarım bumerang
misali bana çevrildi. Hakkından geldim soruların ve sınavların.
Tek bir sınavım kalmıştı. Başımın gövdemden koparılması. Vakti
gelince aşkın kefaretine baş verecektim, aşk ile.</p>
<p class="normal">Yedi ayrı soru sorulmasını istedim. Her bir hücrede bir derviş
olsun. Her biri sorusunu sorsun. Yedi kapılı sorular, yedi başlı
ejderhaydı. Hangi derviş cevabımı beğenmezse o alsın canımı.
Talebimi alan dervişler aralarında sorular hususunda epey tartışmışlar
ve kendilerince en can alıcı soruları hazırlamış, beni beklemişler.</p>
<p class="normal">Birinci kapı. Girdim içeriye. Derviş sordu:</p>
<p class="normal">— Beyazid Bestami altmış sene kavun yemedi. Sordular: Niçin
yemiyorsun? “Mustafa Muhammed’in o kavunu nasıl kestiğini
bilmediğimden yemiyorum” dedi. Sen bu cevabı nasıl buldun?</p>
<p class="normal">Dedim ki: Bir kavunun nasıl kesildiğini bilmeyen Bistami,
bundan daha çetin ve gizli ilimlerden nasıl bilgi sahibi olur, nasıl
haber verebilir?</p>
<p class="normal">Derviş ayağıma kapandı. Dışarı çıktı. Avludaki havuza 
elbiseleriyle
atladı.</p>
<p class="normal">İkinci kapı:</p>
<p class="normal">— İblis kimdir?</p>
<p class="normal">Dedim ki: Sensin, çünkü biz bu saatte İdris’te gark olmuşuz.
Eğer sen İblis değilsen niçin İdris’te gark olmadın? Eğer
sende İdris’ten bir eser varsa İblis’ten niye korkarsın… Derviş
bağırarak, saçını başını yolarak avluya kaçtı.</p>
<p class="normal">Üçüncü kapı:</p>
<p class="normal">— Mezhebin nedir? Aslına niçin karşı geldin?</p>
<p class="normal">Dedim ki: Âşıkların mezhebi olmaz, meşrebi de. Fıkıhçılar
neyin imamıdır ben karışmam. Ben aşkın İmamı Mevlâna’dan
başkasını tanımam, biat etmem. Aslım aşka kurban olmaktır.
Esas dönekler sizsiniz. Derviş duvardaki Kur’an’ı alıp öperek
odayı terk etti.</p>
<p class="normal">Dördüncü oda:</p>
<p class="normal">— Tevhit nedir?</p>
<p class="normal">Dedim ki: Şeyhe böyle bir soru sormak bidattır, gaflettir.
Kim kendi vücudunu cefa ile bilirse Allah’ını vefa ile, kim kendi
vücudunu hata ile bilirse, Allah’ını ihsan ile bilir. Derviş oracığa
düşüp bayıldı.</p>
<p class="normal">Beşinci oda:</p>
<p class="normal">— Sema haram değil mi?</p>
<p class="normal">Sema Allah’ın tecellisidir. Bu âlemden makam âlemine 
yolculuktur. Ehline helâl, la ehle haramdır. Sen, semayı yapmak bir
yana, diline bile alma, ehilsiz. Derviş benzi solgun ağlayarak odayı terk etti.</p>
<p class="normal">Altıncı oda:</p>
<p class="normal">— İnsan bu âlemde Rablık iddiasında bulunan yegâne
varlıktır. Ama kulluk iddiasında bulunan yegâne varlık da insandır.
Bu ikisinin arasındaki fark nedir?</p>
<p class="normal">Dedim ki: “Allah, yalnız insanı cemalim ve celâlimle yarattım”
diyor. Bazı insanda yalnız celâli zuhur ediyor, ‘Ben Allah’ım’
diyor; Firavun gibi. Bazı insanda cemali zuhur ediyor, ‘Ben kulum’
diyor; Hz. Peygamber gibi, ‘Seni layıkıyla bilemedim
Allah’ım’ diyor. İşte celâli ve cemali, ikisinin de zuhur ettiği yer
olduğu için insan çok önemlidir. Allah celâl ve cemalini bütünleyip
cemaliyle celâlini örten, kendine benzeyen kullar istiyor
ve buna kemal sahibi diyor. Rahmetiyle gazabını örtmüş, kemal
sahibi, güzel, iyi huylu kullar istiyor.</p>
<p class="normal">Derviş kılıcını kınından sıyırdı. Bana doğru gelmeye başladı.
Elleri titriyordu. Kılıcı ile sakalımı sıvazladı. Gözlerine bakmamı
söyledi. Baktığımda sarsıla sarsıla ağlamaya başladı. Allahhhhhhhhh
diye bağırarak kılıcı duvara çarptı ve oraya baygın
düştü. Kılıcın duvardaki şakırtısı önce odada sonra bütün
handa yankılandı. Dervişler hep birden odanın kapısına gelip
içeri baktılar, yerde baygın yatan arkadaşlarının halini görünce
derin bir oh çektiler.</p>
<p class="normal">Ve son kapı, son soru… Yedinci kapıdan içeriye girdiğimde
diğer dervişlerden cüssece iri, kaşları kalın, katran gözlü derviş,
köşeye bağdaş kurmuş, elindeki kama ile dişini karıştırıyordu:</p>
<p class="normal">— Gel bakalım Tebrizli. Arkadaşlarımı cevaplarınla darmadağın
ettiğine göre yaman adammışsın belli. Bizim nereden geldiğimizi biliyorsun, 
neden geldiğimizi de biliyorsun. Deden gibi
neden teşkilâta hizmet etmek varken burada miskince yaşıyorsun?</p>
<p class="normal">— Sizin gibi çapulcu olmaktansa Konya sokağında çamur olmayı 
yeğlerim.</p>
<p class="normal">— Çamur olurum Konya’ya diyorsun ama Konya’nın ayakları
seni hiç sevmiyor. Seni öldürmek için civar şehirlerden kiralık
katil aradıklarını duyduk. Elimizi çabuk tutmuşuz ki tez geldik
onlara fırsat vermeden.</p>
<p class="normal">— Onlar kuru gürültüden başka bir şey bilmezler. Şimdi merak 
ediyorum Konya’dan ayrılıp Tebriz’e döndüğünde şeyhimize
yaptığın densizliği hatırlıyor musun?</p>
<p class="normal">— Siz İblis’in tohumuna şeyh mi diyorsunuz?</p>
<p class="normal">— Peki, Tebriz’den Şam’a niye kaçtın?</p>
<p class="normal">— Kaçmadım, sevgilinin kokusuna koştum.</p>
<p class="normal">— Şam’dan buraya neden geri geldin o hâlde?</p>
<p class="normal">— Hamuş’umu dillendirmek için.</p>
<p class="normal">— Mevlâna’mı?</p>
<p class="normal">— Aşığa aşkı mı soruyorsun?</p>
<p class="normal">— Aşkın için kefaretin ne pekâlâ?</p>
<p class="normal">— Başım.</p>
<p class="normal">— Şimdi vermeye hazır mısın?</p>
<p class="normal">— Elbette, amenna.</p>
<p class="normal">— O zaman avluya çıkalım.</p>
<p class="normal">— Bir arzum olacak.</p>
<p class="normal">— Nedir? Bağışlanman mı? Dilersen tek şartla başını 
bağışlarız. Mevlâna ile sen fark etmez.</p>
<p class="normal">— Asla… Değil, onun başına bir bela gelmesi, bir toz 
zerresinin saçını kirletmesine gönlüm razı gelmez. Ona ve ailesine bulaşmadan 
işinizi benimle halledip defolup gidin Tebriz’e.</p>
<p class="normal">— O hâlde isteğin ne?</p>
<p class="normal">— Hamuş’umla vedalaşmaya müsaade istiyorum.</p>
<p class="normal">— Kaçacaksın değil mi?</p>
<p class="normal">— Kaçacakmış gibi mi görünüyorum. Âşıklar ölüme koşar. Ölümden 
korkan fırsat varken önceden de kaçmaz mıydı?</p>
<p class="normal">— Tamam. Gece aşkın infazını bekliyoruz.</p>
</div>
<div class="calibre1" id="calibre_pb_44"/></body>
</html>