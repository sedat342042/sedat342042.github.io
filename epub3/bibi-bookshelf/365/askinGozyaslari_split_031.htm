<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
<p class="resimalti"><img border="0" class="calibre4" src="semazen2.jpg"/></p>
<p class="indentmetinitalik">Sen nasıl bir pınarsın Mevlâna’m,</p>
<p class="indentmetinitalik">içtikçe daha çok susuyorum.</p>
<p class="normal"> </p>
<p class="normal">Mevlâna’ya yorgun olduğumu, yola dayanacağımı
ama dönmekle iyi mi yapıp yapmadığımı sorgularken
belki olur da vazgeçerim dönmekten diye Sultan Veled’i
beni alması için Şam’a yollamasını yazdım.</p>
<p class="normal">Mevlâna; mektubumu alır almaz, oğlu Sultan Veled’i çağırarak:</p>
<p class="normal">— Durma! Şam’a git, şeyhimizi al getir, der.</p>
<p class="normal">Sultan Veled, hediyeler ve yirmi kadar müridiyle Şam’a hareket
etmiş. Babası kadar, beni seven Sultan Veled bu zahmetli
yolculuğa canla başla katılmış, durup dinlenmeden yol almış.
Bir an evvel Şam’a varabilmek, beni bulup Konya’ya getirebilmek
için çırpınıyor yirmi kişi. Yollarda, hemen hemen hiç konaklanmamış,
dağlar bayırlar gece gündüz demeden aşılmıştır.</p>
<p class="normal">Nihayet Şam şehri görünmüştü dostun elçilerine. Şam’da
Cebel-i Salihiyye hanında kalıyordum. Odada Hıristiyan bir delikanlı
ile satranç oynamaktaydım. Kapım üç kez vuruldu. Açıldı
sinem. Açıldı kapı kilidim. Sultan Veled ve yanında birkaç
genç derviş. Usulca içeriye girdiler. Tıpkı avcının ağına düşmüş
bir maral gibi ürkek ve tedirgindiler. Çıt yok. Selam yok. Zaman
donmuştu. Gelenler pencereden süzülen gölgelerdi sanki. Bekleştiler.
Benim tepkimi bekliyorlardı. Onlar odada yokmuş gibi davranıyordum. Kilimin 
üzerindeki çarığımı eline aldı Sultan Veled. Çarığın yönünü Konya istikametine çevirdi. Heyecanlı yüreği
ellerini titretiyordu. Gözüne baktım gözleri ağlamaklı, ha boşaldı
ha boşalacak. Diğer derviş keseden altınları avucuna, avucundan
da çarığın içine boşalttı. Kalktım divandan. Geri çekildiler.
Suç işlemiş mücrimler gibi geri geri yürüyerek. Yüzleri yere
eğik, sırtları kapıda. Edepten bana sırtlarını dönmüyorlardı…</p>
<p class="normal">Altınları pencereden aşağı saçtım. Halk hanın girişine toplandı.
Mevlâna bana ne kadar hediye gönderdiyse fakir fukara
halka dağıttım. Kolumu sonuna kadar açtım. Sarıldık evladımla
dakikalarca, o ağlıyordu ben ağlıyordum. Koklaştık. Sultan
Veled’e dönerek:</p>
<p class="normal">— Bana Mevlâna’dan değerli hediye mi olur, Rabbim yılların
ve yolların çilesine dayanma mükâfatı olarak babanı karşıma
çıkardı. O ne güzel bir lütûfdur bilene, dedim. Odadaki diğer
dervişler ve kapı önünde atların başında bekleşen dervişler
elime kapanarak:</p>
<p class="normal">— Bizleri de bağışla Şeyhim. Senin kutbunu görmeyen
gafil gözlerimizden ne kadar yaş akıtsak nafile. Dervişler bir
yandan elime kapanıp öpme yarışında diğer yandan ağlayarak
dizlerini vuruyorlardı. Şam halkı gördüklerine anlam vermeye
çalışadursun:</p>
<p class="normal">— Haydi, düşelim yola, yol uzun, maşuku bekletmeye gelmez.</p>
<p class="normal">Beklenmedik gidişimin ardından neler yaşandığını az çok
tahmin ediyordum. Sultan Veled dönüş yolculuğumuzda istirahata
çekildiğimizde anlatıyordu neler olup bittiğini dediğine
göre. O sabah dergâhtakiler gök gürültüsünden daha çok
etkileyici bir sesle yataklarından fırlamışlar. Avluya çıktıklarında
o da ne, üstünü başını yolan, elbiseleri taş zemine fırlatan
Mevlâna “Nerede, Şems’im. Nerede, ona ne yaptınız” diye bağırmış,
ağlamaya başlamış. Ayakları yalın, destegül gömleğini
yırtmış, taş zemine diz çökmüş, yarı baygın, yarı uyanık yüksek
sesle hâlâ bağırıyormuş. “Vicdansızlar! Hayırsızlar! Nihayet
muradınıza erdiniz. Yarenimi kaybettim. Ben nasıl yaşarım şimdi?”
Sultan Veled babasına sarılıp birlikte ağlamışlar. Avludaki
meraklı kalabalık çoğalınca babasını yerden kaldırıp odasına
götüren Sultan Veled, bir yandan yanağındaki yaşlarını silerken
babasının, diğer yandan da teselli için “Üzülme, harap etme
kendini can babam, candaşını bulacağım sana” demiş. Sultan
Veled’in çabaları ile zar zor odasına çekilen Mevlâna gün boyu
baygın uyumuş. O günden sonra odasından Cuma namazları
haricinde pek çıkmamış. Kederli hali ile gün be gün yemeden
içmeden kesilir olmuş. Teselliyi neyzenin tepesinde, Selahaddin
Zerkubi’nin sohbetinde bulmaya çalışmış. Söz Zerkubi’den açılmışken
birkaç kelâm da ondan bahsedelim:</p>
<p class="normal">Selahaddin Feridun, Konya köylerinden birinde doğmuştu.
Konya’ya gelip yerleşmiş, orada kuyumculuk sanatını öğrenmiş,
bir dükkân açmış, rızkını temin ediyordu. Dindar ve faziletli
bir kişi olan Selahaddin, Mevlâna’nın babasının aziz dostu
ve halifesi Seyyid Burhaneddin’e intisap etmiş, ahlâkı, ibadete
düşkünlüğü ile sufilik yolunda hayli ilerlemiş ve şeyhi Seyyid
Burhaneddin’den icazet alarak, şeyhlik makamına yükselmişti.
Şeyhi, bu temiz kişiyi, bu Hak âşıkını çok severdi. Gerçekten
de Selahaddin ümmi, yani hiç okuma yazma bilmiyordu;
ama muttaki, ibadetine çok düşkün, çok nurlu bir mümindi. İlahı
aşka gönlünü vermiş, birçok haller elde etmişti. Selahaddin-i
Zerkubi yani Kuyumcu Selahaddin, şeyhi Seyyid Burhaneddin
Kayseri’ye gidince, köyüne dönmüş, orada evlenmiş, çoluk çocuk
sahibi olmuştu.</p>
<p class="normal">Bir cuma günü tekrar Konya’ya dönmüştü. Cuma namazı
kılmak için, Ebu’l-Fazl Camii’ne girmiş. Namazdan sonra
Mevlâna vaaza başlamış. Mevlâna çok heyecanlı, çok güzel
konuşuyormuş. Mevlâna o günkü vaazında, şeyhi Seyyid
Burhaneddin’in hallerinden, faziletinden, aşkından bahsetmiş.
Kuyumcu Selahaddin can kulağı ile Mevlâna’yı dinlerken,
birdenbire Mevlâna’nın zatında, büyük bir nur gibi şeyhi
Seyyid Burhaneddin’i görmüş. Sanki Mevlâna gitmiş, yerine
Seyyid Burhaneddin gelmiş, oturmuş, heyecanlı, güzel sözler
söylemektedir. Selahaddin hazretleri, kendine hâkim olamaz,
ayağa kalkar, deli gibi feryad ederek Mevlâna’ya doğru koşar.
Mevlâna’nın vaaz ettiği kürsünün altına gelir ve Mevlâna’nın
ayaklarına kapanır. Bu bilgileri dervişler bana anlattı.</p>
<p class="normal">Selahaddin-i Zerkubi, Hazreti Mevlâna’yı çok seviyordu.
Ona derin hürmeti vardı. Çünkü her ikisi de aynı şeyhten
Burhaneddin-i Tirmizi’den feyz almışlardı. Mevlâna da, Şeyh
Selahaddin’i çok seviyordu. Ona lütuflarda bulunmaktan geri
kalmıyordu. Fakat benim gelişimle birlikte Mevlâna’nın gözü
benden başkasını görmeyince Selahaddin geri plana çekilmenin
burukluğu ile bana buğzeder hale dönmüştü. Ben onun
için de birçok soru işareti idim.</p>
<p class="normal">Mevlâna, kendisini sevenlere: “Selahaddin’in yanında
Şems’ten, Hüsameddin’in yanında da Selahaddin’den konu
açmayın, bunların aralarında bir fark yoktur amma, bu iş edebe
sığmaz. Erenlerde, ilahi kıskançlık vardır” derdi. Selahaddin
hazretlerinin de Mevlâna’ya karşı bağlılığı sonsuzdu. Bir gün
Mevlâna’ya “İçimde nur kaynakları varmış da haberim yokmuş.
Sen onları keşfettin, coşturdun.“ demiştir.</p>
<p class="normal">İşte benim Konya’dan ansızın kayboluşumun ardından
perişan olan Mevlâna, az da olsa teselliyi Selahaddin ile birlikte
dolaşıp hasbıhâl etmekle avunuyormuş. Dergâhtan sadece
Cuma namazını İplikçi camisinde kılmak için çıkan Mevlâna,
Selahaddin’in kuyumcu dükkânının önünden geçerken, onun
ahenkli çekiç vuruşundan heyecanlanmış, cezbelenmiş, hemen
orada sema etmeğe başlamış, Selahaddin de onun bu halini
görüp, çekiç altındaki altının ezilip zayi olacağını düşünmeden
vurmaya devam etmişti. Daha sonra dükkânından çıkan Selahaddin,
Mevlâna’nın bu mutlu sema halini görünce:</p>
<p class="normal">— Allah’a hamd olsun, Pirimiz mutlu günlerine döndü.
Ey ahali handaki dükkânlarım, dükkândaki mallarım size feda
olsun. Pirimin canı için ne dilerseniz alın, diyerek semaya
eşlik
eder, sema bitince dükkân komşuları:</p>
<p class="normal">— Sen ne yaptın Selahaddin? Halk yağmaladı dükkândaki,
handaki malını, battın be adam?</p>
<p class="normal">— Dünya malı dünyaya köle olanların olsun. Şu gözler
Mevlâna’mızı mutlu gördü ya, bahşiş olsun bütün malım onun
mutluluk müjdesine.</p>
<p class="normal">Konyalılar, Mevlâna’nın Kuyumcu Selahaddin’e gösterdiği
sevgiyi, saygıyı da çekemediler. İlahi aşktan nasipsiz olanlar,
ibadetle, riyazet ile, heva ve heveslerini yenemeyenler, beni çekemedikleri
gibi şimdi de Kuyumcu Selahaddin’i çekemiyorlardı.
İnkârcılar diyorlardı ki:</p>
<p class="normal">— Birinden kurtulduk, (yani Şems’ten) daha beterine çattık.
Önceki nurdu, bu ise kıvılcım. Şems’in sözü dinlenirdi. Anlatışı
güzeldi. Faziletli, bilgili bir kişi idi. Çok anlamlı sözler yazdırırdı.
Keşke Mevlâna’ya o hemdem olarak kalsaydı.</p>
<p class="normal">Mevlâna, sevdiği dostları ile sevgi bağını güçlendirmek
için akraba olmayı severdi. Selahaddin’in kızı Fatıma Hatun’u,
Sultan Veled ile evlendirdi.</p>
<p class="normal">Sırra kadem basan gidişimin yankılarını dönüş yolunda
anlatmaya devam etti Sultan Veled. Onu dinledikçe içimden bir
şeyler dökülüyordu, benim de bilemediğim şeyler.</p>
<p class="normal">Gidişime Mevlâna kadar incinip üzülenler bir elin parmağı
kadar tutmaz. Selahaddin, Hüsamettin, Ateşbaz, Sultan Veled
ve kendisini hiç görmediğim; ama beni uzaktan uzağa gözlemleyen
Kimya Hatun.</p>
<p class="normal">Genç dervişler, camii imamları, Konya’nın şeyhleri, aşktan
korkan mollalar gidişimle bayram sevinci yaşamışlar. Ne tuhaf
Konya’da hem bayram sevinci yaşanıyor hem matem havası
hâkim. Ben neymişim de haberim yokmuş.</p>
<p class="normal">— Halktan bana ne. Sen dergâhı anlatmaya devam et. Sultan
Veled’im.</p>
<p class="normal">— Sır gidişinin ardından dergâh kabir sessizliğine büründü.
Babam annemi bile görmez oldu acısından. Annem hem
mahcuptu, hem mahzun.</p>
<p class="normal">— Babam kimse ile konuşmuyor, her şeyden el etek çekmiş
bir meczup haline gelmişti. Kâh sokaklarda seni arıyor gün
boyu, kâh gece avluya çıkıyor gelirsin umuduyla dolaşıp duruyordu
yalınayak, üst baş yırtık. Onun bu halini gören müritler
nedametlerinden dolayı babamla göz göze gelmekten korkuyorlardı.
Kendilerini suçluyorlardı. “Onu bu hale Şems değil,
Şems’i inciten bizler getirdik” diye.</p>
<p class="normal">Baktı ki günler sonrası senin dönüş umudun tükeniyor,
babam sokaklara çıkmaz oldu. Halka kapısını kapattı. Kendisini
her şeyden tecrit etti. Topuğundan kan gelene kadar taşın üzerinde
sema ediyor, dizlerinin bağı çözülüp yere yığılana kadar
namaz kılıyordu. Bazı geceler “Âh! Şems gibi ben de bu evden
kaçabilseydim” diye bağırıyordu.</p>
<p class="normal">— Yeter Sultan Veled! yeter!, diye susturdum. Mola yerinden
epey uzak bir yere gittim. Toprağı avuçladım. “Söyle ey
toprak buradan Mevlâna geçti mi?” diye ağladım, ağladım…</p>
<p class="normal">Konya kaygılı... Sancılı kanatları ile örtüyordu gece sokakları.
Halkta huzursuzluk... Pişmanlık tütüyordu evlerde. Mevlâna
açlık direnişindeydi. Visal oruçlarını üç güne bir iftardan yedi
güne bir iftara çıkarmıştı. Bedeni yıpranmış, hastalanmış, yatağa düşmüştü. 
Sultan Veled’in ısrarı ile hekimin muayenesine razı oluyordu. Ateşbaz ne pişirirse pişirsin yemiyordu. Ölmek
istiyordu sadece ölmek. Bunalımına ölümün soluğu ile
son vermek. Selahaddin pencere önünden, Hüsamettin kapı
önünden ne kadar dil dökerse döksün nafile. Kimse ile görüşmek
istemiyormuş artık. Sultan Veled’in kendi eliyle yedirdiği
birkaç dilim ekmek ve ekşimiş yoğurtmuş haftada bir boğazından
geçen.</p>
<p class="normal">Halk bakmış ki Mevlâna iyiden iyiye aralarından gidecek
“Eh ne yapalım Mevlâna’mız için Şems’i bulalım, bulduralım”
diye Hüsamettin’i aracı kılarak Mevlâna ile görüşmeye karar
vermişler. Bana muhalif olan herkes, bana söven her kem sözlü,
beni zındıklıkla itham eden mollalar birlikte Mevlâna’ya gelip
“Şems’i anlamamışız, bizleri bağışla, sizleri tekrar kavuşturmak
için varımızla yoğumuzla ayırt edeceğiz, yeter ki sen tekrar
aramıza çık. Çarşıda pazarda ara sıra gözük kâfi. Bağışla bizi
Mevlâna.” demişler. Bu özürler, bu arzuhal Mevlâna’yı bir nebze
de olsa ayağa kaldırmış ve mektupları yazmaya başlamış.</p>
<p class="normal">Sultan Veled, babasını ayakta tutan tek umudun benim
Şam’dan dönüşüme bağlı olduğumu bildiğinden Mevlâna takattan
kesilmesin diye, Şam’a gelirken geliş yolundan sık sık
“Şems’i bulduk, bulmak üzereyiz, beraber dönüyoruz” diye haberler
yollamış.</p>
<p class="normal">Dönüş yolunda gözümde tüttü bozkırın can baharı, Konya
Ovası’nın kar beyaz nuru.</p>
<p class="normal">Her gittiğim yerde yalnızdım. Gölgesizdim. Geceleri uykusuzdum.
Gündüzleri kalabalık sokaklara kapalıydım. Ya kan
odasında bağdaş kurmuş, diz çökmüş zikirdeydim ya bir ağacın
altında güneş batana, herkes evine çekilip sokaklar boşalana
kadar tefekkürdeydim. Yalnızdım. Kendimi hatıralara veremeyecek
kadar yalnız. Acı, hassasiyetini kabuklaştırır insanın. Acı, alışkanlığa dönüşür 
bir müddet sonra. Tatlı rüyalardan hoştur yalnızlığın acısında, acının göbeğinde kalmak. Artık
yakarak değil yanarak, hiç değilse tüterek yaşıyorum. Altmış
sekizine gelmiş bir çınarım, köklerim çölleri sarmış, gövde
kabuk dökmüş dallarımın bir ucu Konya’da, diğer ucu Şam’da
içten içe çürüyen bir çınar. Yıllardır içimde büyüttüğüm sükût
uçurumlaşıyor.</p>
<p class="normal">Arkamdan ne düşündüklerini önemsemiyorum. Yaşadığım
çağın insanları da beni anlamadılar, çağın kalemleri de. Ben
Konya’dan kaçmadım. Ben kaprisli değilim, kimseye de gücenmedim,
küsmedim.</p>
<p class="normal">Bana kin besleyen yürekler vardı. Bana küfreden diller.
Bana karşı “Fetiyan” denilen genç dervişleri kışkırtıyorlardı.
Gençlik, kanın akışını hızlı tutar. Gençler deli heyecanlıdır. Sloganlarla
hareket ederler. Bu genç dervişler bana diş bileye dursun
karşıma çıkarak cesaretten mahrumdurlar. Bakışımdan korkuyorlardı.
Gündüz köpük köpük kabarıyorlardı. Akşama sönüyorlardı.</p>
<p class="normal">Dicle kenarında yol alıyoruz. Kafileye seslendim:</p>
<p class="normal">— Duralım biraz… Akan suyun şırıltısını dinleyelim. Masmavi
bir gökyüzünün altında koşup bir ağaca sarılalım, ve
Allah’a yalvaralım. Yaptığımız bütün hataların bağışlanması
için. Aşk için ağlayalım. Aşka ağlayalım. Aşkla ağlayalım. Gözyaşımızla
sulansın topraklar.</p>
<p class="normal">Sırtımdaki çantayı atın üstüne yükledim. Yere eğildim. Bir
avuç toprak aldım. Kokladım. Kokladım… O en uzun yolculuğa
başladım içimde. Toprak çorak… Uzakta tek bir dağ, zirvesi
karla kaplı…</p>
<p class="normal">Daldım bir an gençliğime… Yanımdaki tek canlı eşeği hatırladım.
Bir de meşe ağacı altındaki tabutu. Gece o tabutun
içinde uyurdum. O uyku anının içinde ölüm kadar sessiz. Kendi
tabiatımın zikrinin, kâinatın zikri ile o muhteşem uyumunu hissediyorum
uykularda. Bu tek bir anın içinde gördüğü rüyanın
belki bütün hayatı olduğunu düşünüyorum uyanınca…</p>
<p class="normal">— Efendim iyi misiniz? İsterseniz burada mola verip dinlenebiliriz. </p>
<p class="normal">Sultan Veled’in sesi ile başımı kaldırdım topraktan ve ona
doğru yaklaşarak sağ elini tuttum.</p>
<p class="normal">— Evlat! Getir parmaklarını sol yanıma koy.</p>
<p class="normal">Sessizlik… Sessizlik…</p>
<p class="normal">— Sessizlik en güzel dinlenmedir. Sözlerden yoruldum.
Kelimeler nefes olup çıkmazsa ağzından susarsın. Ucu bucağı
olmayan bir tabiatın içinde tek bir kelimeyi beklersin tekrar
yaşanan ana dönmek için. Seni anlayan bir söz yaklaşır nihayet.
O tek bir kelime Allah’ın güzel ismiyle, kalbin yeniden
çarpmaya başlar. Yazının harfleri, insanın nefesi. Bu yüzden
Kur’an-ı Kerim okuyunca nefes alıyor insan. Şu ağacın altında
biraz Kur’an okuyalım mı?</p>
<p class="normal">— Olur efendim.</p>
<p class="normal">Sessizce öne eğdim başımı. Ağaçlara sarıldım. Ağlamaya
başladım. Sonra abdest aldım ırmağın serin suyu ile. Ağlamaklı
halim devam ediyordu. Gözyaşlarım ırmağın suyuna karışıyordu.
Islanan ırmak mı, ırmak mı ıslatandı beni belli değildi.
“Mevlâna“ dedim, hıçkırıklarla “Mevlâna’m”…</p>
<p class="normal">Uzun dönüş yolunda Sultan Veled ile bolca hasbıhâl ediyorduk.
Kâh atın üzerinde giderken, kâh namaz molası için bir
bahçede durakladığımızda. Halep’e gelmiştik. Her yer gözün
alabildiğince yeşillik. Bağ bahçe bahar coşkusunda. Ben bir an
önce Mevlâna’ma kavuşma arzusundayım. Namaz için bir bahçede
durduk. Abdest alıp namaza duracaktık. Sultan Veled’in
imam olmasını istedim.</p>
<p class="normal">— Aman efendim size imam olursam ayaklarım dayanmaz
bayılırım.</p>
<p class="normal">— Sen Mevlâna oğlusun artık imamet günün geldi geçiyor
bile, haydi kametin benden.</p>
<p class="normal">Namazdan sonra yalnız kalmak istediğimi söyledim ve
bahçeyi gezintiye çıktım. Gün boyu kırlarda gezindim durdum,
hava kararmaya başlamıştı. Güneş ışıklarını bahçeden çekip
alırken ve ay, kuş tüyü ışıklarını çiçeklerin üstüne sererken, ben
ağaçların altında oturup çalıların arasında mavi bir halı üzerine
serpilmiş gümüş pullar gibi parıldayan yıldızları seyrederken,
gökyüzünün ne kadar olağan üstü olduğunu düşündüm. Bu
arada uzaklarda bir yerde çağlayarak kendine vadide yol açan
bir dereciğin heyecanlı homurtularını duyuyordum.</p>
<p class="normal">Ağacın altında uyuyan tabiatı seyrederken dalmışım. Rüyamda
bir kafes içinde ölü bir kuş gördüm. Gözlerimin önünde
kafesin ansızın bir insan iskeletine, ölü kuşun da kederli bir
kadının dudaklarına benzer derin bir yara yüzünden kanamakta
olan bir insan yüreğine dönüştüğünü izledim. Yara konuşarak,
“Ben insan kalbiyim, maddenin esiri, dünyevi kuralların kurbanı”,
dedi.</p>
<p class="normal">“Allah’ın güzellikler tarlasında, yaşam ırmağının kenarında,
insan tarafından konulmuş kurallardan yapılmış bir kafese
hapsedildim. Güzel yaratılmışlığın tam ortasında bakımsızlıktan
öldüm. Allah’ın cömertliğinin, özgürlüğünün keyfini çıkarmaktan
alıkonuldum. İnsan kavrayışına göre içimde aşk ve tutkuyu
uyandıran güzellik adına her şey bir rezillik; onun yargılamasına
göre yanıp tutuştuğum her iyi şey beyhude.“ Ben, insanın
emrettiklerinin iğrenç zindana kapatılmış, kayıp bir insan
yüreğiyim, dünyevi yetkinin zincirlerine vurulmuş, dili tutulmuş
ve gözleri belirgin yaşlardan yoksun, gönlünü eğleyen insan tarafından unutulmuş, ölü bir yürek.</p>
<p class="normal">Sultan Veled’in:</p>
<p class="normal">— Efendim vakit epey gecikti, hava da serinledi hastalanmayasınız
sesi ile uyandım.</p>
<p class="normal">— Haklısın evladım, artık usul usul yola koyulalım. Neden
daha önce uyandırmadınız beni.</p>
<p class="normal">— Öyle güzel uyuyordunuz ki kıyamadım, üstelik başınızın
üzerinde nur gölgelerden çekindim.</p>
<p class="normal">— Gördüğünden kimselere bahsetme olur mu?</p>
<p class="normal">— Tamam efendim.</p>
<p class="normal">— Biliyor musun evladım, insanoğlu her türlü dünyevi
şeylerle meşguldür ama ben hep, ateşiyle beni arındırsın ve
acımasızlığı
yüreğimden silip atsın diye, aşkın meşalesine sarılmaya
çabalamışımdır.</p>
<p class="normal">Bir keresinde avucuma sis doldurdum. Sonra açtım ve işte
sis, bir solucan olmuştu. Sonra bir daha yumdum ve açtım avucumu
ve orada bir kuş duruyordu. Avucumu bir daha yumup ve
açtım ve bu sefer içinde insan vardı, yüzünde hüzün. Derken bir
daha yumdum avucumu ve tekrar açtığımda orada sisten başka
bir şey yoktu.</p>
<p class="normal">— Pirim merak ediyorum, siz Konya’dan ansızın gittiniz ya,
kalmak mı zor, yoksa gitmek mi?</p>
<p class="normal">— Konya bana, “Beni terk etme, zira burada geçmişin ikamet
ediyor”, diyor. Ve yol bana, “Gel beni izle, çünkü ben senin
geleceğinim”, diyor. Ve ben her ikisine de, “Benim ne geçmişim,
ne de bir geleceğim var. Burada eğleşip kaldığım takdirde, kalışımın
da bir gidişi, gidişimin de bir kalışı vardır. Yalnızca aşk ve
ölüm her şeyi değiştirecektir.” diyorum.</p>
<p class="normal">Dönüş yolunda devam ediyoruz. Karlı zirvesi ile Erciyes
dağı gözüktü. Yolun çoğu bitmişti. Konya’ya ne kadar kaldı şurada
diye seviniyoruz. Kayseri’de bir hana uğradık. Hamamda
yıkandık. Namazlarımızı kılmak için camiye gidiyorduk. Dervişlere:</p>
<p class="normal">— Namazı camide değil, Hamuş’umun hocası Seyyid
Burhaneddin’in makamında kılacağız.</p>
<p class="normal">— Hocasının kabrini ziyaret edip dua okuduğumuzu duyunca
babam çok sevinecek.</p>
<p class="normal">— Seyyid Burhaneddin’i çok sevişimin özel nedeni, babanın
hocası olmasından çok, sultanlara karşı onurlu duruşudur.
Babanı bu konuda eğitmesi de harika olmuş.</p>
<p class="normal">— Bunu bilmiyordum. Şeyh sultanlardan uzak mı durmalıdır?</p>
<p class="normal">— Bir şeyhin asla bir sultanın konuğu olmaması gerekir.
Bir sultanı ziyaret etse bile sultan onun misafiridir. Şeyh ancak
ve ancak sultanı eğitmeye ve ona iki cihanda kâr getirecek şeyler
öğretmeye gider, ondan bir şeyler almaya değil. Bir şeyh bile
para, ün ve güç belalarının kendini baştan çıkarmasından
korumalıdır.
Bu hususla ilgili yaşanmış bir hikâye anlatayım:</p>
<p class="normal">Sultanın birisi dergâha ziyarete gelmiş. Dergâhtaki yaşantı
ve dervişlerin hali çok hoşuna gitmiş. Dergâha birkaç kez daha
ziyarete geldikten sonra sultan, şeyhe:</p>
<p class="normal">— Buraya yaptığım ziyaretlerden, sizden ve dervişlerden
tamamıyla etkilendim ve memnun kaldım. Yapabileceğim ne
varsa, her şekilde, size destek olmak istiyorum. Lütfen benden
herhangi bir şey isteyin.</p>
<p class="normal">Şeyh cevap verir:</p>
<p class="normal">— Evet, sultanım, benim için bir şeyler yapabilirsiniz, lütfen
bir daha buraya gelmeyiniz.</p>
<p class="normal">— Şok olan sultan:</p>
<p class="normal">— Herhangi bir kusurda mı bulundum? Tasavvufun bütün
inceliklerini bilmiyorum ve sizi herhangi bir şekilde kırdımsa
çok üzgünüm, af buyurunuz, demiş.</p>
<p class="normal">— Hayır, hayır demiş efendi. Bizi hiçbir şekilde kırmadınız.
Fakat mesele sizden değil, benim dervişlerimden kaynaklanıyor.
Siz gelmeden önce Allah’ın Esma-i Hüsna’sını sadece
O’nun
rızası için zikrediyorlardı. Şimdi zikir ve meşklerde sizi düşünüyorlar.
Hayır sultanım. Mesele siz değilsiniz, biziz. Korkarım ki sizin
buradaki varlığınızı kaldıracak manevi olgunluğa sahip değiliz.
İşte bu yüzden bir daha gelmemenizi istemek zorundayım.</p>
<p class="normal">Seyyid Burhaneddin’in mezarına geldik. Namazımızı kıldık.
Dualar okuduk. Beni kabrin başına yalnız bırakmalarını
tembihledim. Celaleddin’i riyazette yetiştirmek için gayret gösteren
bu Hak aşığı ile hasbıhâl etmeyi çok isterdim.</p>
<p class="normal">Mevlâna’nın babası Bahaeddin Veled vefat ettiğinde
Horasan’da olan Burhaneddin’in ilmî bir sohbet esnasında kalabalığın
içinde birden ayağa kalkıp bağırarak şöyle konuştuğu
rivayet edilir:</p>
<p class="normal">“Yazık, şeyhim toprak aleminin mahallesinde temiz cihana
hicret etti.” Seyyid Burhaneddin artık Horasan’da kalamayacağını,
şeyhinin yadigârı Mevlâna’ya karşı bir irşad vefakârlığı
göstermek zorunda olduğunu ifade ederek Anadolu’ya hicret
etmeye karar vermiş.</p>
<p class="normal">Seyyid Burhaneddin, Mevlâna’yı çeşitli ilimlerden imtihan
ederek onu, “kaal” (söz) bilgilerinde eğitilmiş buldu.
Mevlâna’ya: “İlme’l yakin olarak babandan yüz mertebe ileri
geçmişsin, fakat baban hem kaal ilminde kemâldeydi, hem de hâl ilmine vâkıftı. 
Ben isterim ki ilme’l yakinde olduğun kadar Hakka’l yakin ve Ayne’l yakin mertebesine de vasıl olasın…
Arzu ederim ki, bu mertebelere ancak sofilik yoluyla başlayasın,
şeyhimden bana erişen o mânayı sen benden hasıl eyleyesin.”
dedi. Böylece Burhaneddin, Mevlâna’ya öğretmeni olma teklifini
iletmiş oldu. Mevlâna, bu teklifi kabul ederek Burhaneddin’in
müridi olur.</p>
<p class="normal">Şeyh Burhaneddin, öğrencisi Mevlâna’yı riyazet vasıtasıyla
kendi nefsi ile cihada teşvik etti. Varlığın darlığından, gamın,
tasanın kaynağı olan paslardan kurtulmak, sevinç pınarı, hoşluk
cihanı olan gösterişsiz fezalardan kendi can kuşunun kolunu,
kanadını açabilmek, ebedî dirliğe kavuşmak için kendisini
özü gibi ona teslim etti. Seyyid Burhaneddin, Mevlâna’ya hamlık
döneminde şeyhlik yaptı. Kâmil, arif Burhaneddin’in kılavuzluğu
ile Mevlâna baştan ayağa nur’a, feyze boyanmış.</p>
<p class="normal">Seyyid Burhaneddin Konya’da uzun bir süre kaldıktan
sonra, Kayseri’ye dönmeye niyetlenir. Bunu birkaç defa da
Mevlâna’ya açar. Ancak Mevlâna ona:</p>
<p class="normal">“Ben sensiz, hayattan tat alamam. Benim şeyhim, benim
yanı başımdan ayrılırsa, bu hayat çekilmez olur…”
Seyyid Burhaneddin, birkaç defa aynı şekilde istekte bulunursa
da, Mevlâna hepsinde yukarıdakine benzer sözlerle onun
Kayseri’ye dönmesine engel olur.</p>
<p class="normal">Nihayet Kayseri’ye dönüş isteği Seyyid’de bir hasrete dönüşür
ve bir gün Mevlâna’nın dostlarıyla çıktığı bir bağ gezisinde,
kimseye haber vermeden Kayseri’ye doğru yönelir.</p>
<p class="normal">Konya’dan ayrılıp kendisini bağlara götüren uysal binek
hayvanı, Kayseri’ye yönelince huysuzluk yapmaya başlar ve sonunda,
Seyyid Burhaneddin’in kontrolünden çıkarak onu hırsla
sırtından yere atar.</p>
<p class="normal">Hayvanın sırtından düşen Seyyid Burhaneddin’in ayak
parmakları kırılır ve bacağı incinir. Arkadaşları olay yerine gelir ve hayvanı yakalayarak tekrar sırtına bindirirler. Seyyid binmemek
için ısrar ederse de, meseleyi bilmeyenler onu ısrarla
hayvanın sırtına oturturlar. Biraz önce Kayseri’ye yöneldiği için
Seyyid Burhaneddin’i sırtından atıp ağır yaralanmasına sebep
olan hayvan, bu defa Konya’ya doğru dönünce uysallaşır ve arkadaşları
onu bir dostunun bağına indirirler. Orada ayağını sarıp
Konya’ya dönerler.</p>
<p class="normal">Seyyid Burhanedin, Mevlâna’nın yanına gelince sitem
eder ve şunları söyler:</p>
<p class="normal">— Aferin ne güzel mürit(!) Şeyhinin ayağını kırıyor.
Mevlâna Seyyid Burhaneddin’in başına gelenlere üzülmüştür.
Hemen elini onun kırılan parmaklarının üzerine kor,
dua eder ve Seyyid Burhaneddin’in ağrıları dinerek ayağının
kısa zamanda iyi olmasını sağlar. Bu defa Kayseri’ye dönmesine
müsaade eder.</p>
<p class="normal">Böylece Seyyid Burhaneddin yol azığını, binek hayvanını
alır helâlleşip Konya’dan ayrılır ve Kayseri’ye döner.</p>
<p class="normal">Evet, şu anda maşukum Mevlâna’yı benim gelişime hazırlayan
güzel insanın kabri başındayım. Dualar ile kendisini selamladıktan
sonra mezarından elime bir avuç toprak alıp koklayıp,
koklayıp öptüm.</p>
<p class="normal">— Ey âşık Seyyid. Bir zamanlar taleben olan eserine şimdi
maşukum, ben onun aşkının esiriyim. Ne hoş bir öğrenci yetiştirmişsin,
diyerek oradan ayrıldım. Sultan Veled ve kafile tekrar
yola düştük.</p>
</div>
<div class="calibre1" id="calibre_pb_32"/></body>
</html>