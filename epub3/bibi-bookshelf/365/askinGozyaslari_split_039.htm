<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_14"><img class="resimalti1" src="semazen2.jpg"/><br class="chapter"/>
KİMYAMI ALT-ÜST EDEN HATUN</h1>
<p class="indentmetinitalik">Ben aşkın tadını Mevlâna’dan,</p>
<p class="indentmetinitalik">Taşkınlığını ise Kimya Hatun’dan öğrendim.</p>
<p class="indentmetinitalik"> </p>
<p class="normal">Konya bıraktığım gibiydi. Fırtına öncesi sessizliğindeydi. 
Durulmuş gibi gözüküyordu ama bu durgunluk Mevlâna’nın hatırına “Şems’e bir 
fırsat daha verelim” dercesine gönülsüzdü. Halk ve ulema bana karşı arenada 
aslanın önüne atılmış kurbanlık köle gibi tavırlıydı. Onların temkinli duruşu ve 
beni bir patlatılacak dinamit gibi tehlikeli görmeleri hiç umurumda değildi. 
Aşk, ağzında dinamit ateşle öpüşmekse, hoş patlamışım, dağılmışım ne fark 
ederdi. Mevlâna için gelmiştim. Değişecek olan ben değildim. Beni kabullenmeleri 
için de mihnet borcum yok ya. Mevlâna’ya dedim ki: Senin için geldim Konya için 
değil. Deselerdi ki bana, Tebriz’e gelsen baban kabirden kalkıp dirilecek, 
vallahi kılımı kıpırdatmazdım. Onlara taviz vermemi bekleme, belki de eskisinden 
beter olacağım. Benimle yaşamak zordur. Sana demiştim. Şems dün neyse, bugün de, 
yarın da aynı Şems’tir.</p>
<p class="normal">Mevlâna bu sefer beni devamlı Konya’da alıkoyma kararındaydı. 
Bana, yanı başında bir ev bark kurmak, bir aile ocağına bağlamak, böylece 
Konya’da kalıcı yerleşmemi sağlamak niyetindeydi. Konya ve halkını çok iyi 
tanıyordu Mevlâna. Yarın bir gün benim için yine ileri geri söz edeceklerdi. 
Dünya ham insanlarla doluydu. Onlar böyle ilâhî bir sohbeti hazmedecek, bu 
sohbete girecek, burada pişecek kişiler değillerdi. Onlar, işin yalnız dış 
yönünü gören, Mevlâna’ya sahip olmak isteyen kişilerdi. Şems uzaklaşırsa her şey 
yoluna girer, Mevlâna yine kendileriyle birlikte olur, sanıyorlardı. Hâlbuki hiç 
de öyle değildi.
Mevlâna’ya, ben can gibi ruh gibi gerekliydim. Canı tenden
ayırmak ne ise, bizi birbirimizden ayırmak da oydu. Fakat bu,
kime anlatılır, kime dinletilirdi? Mevlâna bu düşünceyle, bu
endişeyle, beni tekrar yitirmekten korkuyor, beni Konya’da
alıkoymanın çarelerini arıyordu. Biliyordu ki bir daha gidersem
ilelebet dönmezdim gayri.</p>
<p class="normal">“Kimya” adında, yanında büyümüş, terbiye almış, melek
huylu zahir ve batın edepleri ile süslü, güzel bir evlâtlığı vardı.
Üstelik bu kızda, tasavvuf ehline yaraşır bir safiyet, bir gönül
zenginliği mevcuttu. Mevlâna, küçük yaşından beri, onu kendi
çocuklarından ayrı tutmamış, öz evlâdı gibi sevmişti. Onu benimle
evlendirerek, böylelikle Konya’ya yerleşmemi uzun uzun
düşünmüştü. Sakındığı hususlar da yok değildi. Birinci çekindiği
husus, bu evliliği kabul edip etmeyeceğim. İkincisi Şems yaşlı,
kız genç. Üçüncüsü Kimya’yı öz oğlu Alâeddin de gizliden gizliye
tek taraflı olarak seviyordu. Küçük oğlu kendisine düşman
olabilirdi. Tam bir çıkmazın içerisindeydi Mevlâna. Bir başka husus
da Kimya’ya Konya’nın ileri gelen hocalarından birkaç tanesi
oğulları adına dünür olmuştu. Bütün şıkları düşündü, eledi...
Sonuçta Kira Hatun ve Sultan Veled ile istişarede bulunur.
İlk geldiğim günlerden bu yana bana temkinli ve soğuk duran
Kira Hatun, “bu evliliğe karşı çıkar” diyenleri yanıltan bir tavırla
olumlu yaklaşır. Sultan Veled “Babacığım sen en iyisini bilensin.
Senin endişelendiğin husus kardeşimse, meraklanma ben
Alâeddin’i ikna eder tepkisini engellerim. Kimya bacım ne der
onun fikrini de almak lâzım”, der.</p>
<p class="normal">Mevlâna, ilk eşi Gevher Hatun vefat edince uzun süre evlenmeyi
istememişti; ancak onu sevenler daha önce Hıristiyan olan ve kocası ölünce üç 
çocuğu ile dul kalan Kerra Hatun’la
evlendirmişlerdi. Onun çocuklarını da kendi çocuklarından ayrı
tutmayan hatta kendi çocuklarından daha titiz sevdiği üvey kızına
düşüncesini açınca Kimya sükût etmiş “Babam beni benden
iyi bilir” diyerek babasının fikrini onaylamış. Kimya gibi ezel
terbiyesi almış bir kız için sebep teşkil etmezdi. Benim aşk ilhamım
karşısında o kız, kısa zamanda “hâl ehli” bir hatun olurdu
olmasına da bu evliliğe sıcak bakmayan sadece Alâeddin değildi,
ben de pek istekli değildim.</p>
<p class="normal">Şimdi asıl mesele, beni böyle bir izdivaca ikna etmekti.
Ben ki ömrünce evliliği düşünmemiştim. Yaşım altmış sekize
dayanmış, bunca sene kadını aklımdan geçirmemiştim. Evlilik
gibi bir derdim olmadığını Mevlâna da biliyordu. Onu esas
terleten nokta da buydu. Bir sohbet sırasında, bu konuyu bana
açtı.</p>
<p class="normal">— Kimya Hatun’dan ne güzel yoldaş olur öyle değil mi Şems?</p>
<p class="normal">— Kime?</p>
<p class="normal">— Tabiî ki sana.</p>
<p class="normal">— Beni az çok tanırsın. Bu yaşa kadar aklımdan zerre miktar 
kadın geçmedi şükürler olsun.</p>
<p class="normal">— Allah kadınları bize eş kılmadı mı?</p>
<p class="normal">— Kadın bazısına eş, bazısına da leştir.</p>
<p class="normal">— Bak cancağızım, Kimya taze bir kız, ben ise şehvetten 
kendini arındırmış erim. Sana Hz. İsa’nın Mecdelli Meryem’e dediğini derim. 
Mecdelli Meryem İsa’ya âşıktır, ondan evlilik teklifi beklemektedir. İsa durumu 
anlar ve der ki “Evlilik vücut işidir, boşuna bekleme bende vücut yok”.</p>
<p class="normal">— Ben istiyorum ki yalnız olmayasın, bir sohbet yarenin olsun. 
İsterim ki abdest suyunu döken olsun. Kadının lâtifliğini Allah
bizlere ihsan etmiştir. Yoldaşlık bedenle olmaz, gönül muhabbeti
de gıdadır ruha. Amacım odur ki Şems’im manevi lezzeti ile
Kimya kızımı da beslesin. Kimya’m da dostuma hâldaşlık etsin.</p>
<p class="normal">Mevlâna’nın sözleri ile düşünmeye başladım. İkna etmesindeki
maharet söyledikleri değil, söyleyemedikleriydi. “Ey
Şems, sen benim için alemden öte aşksın, maşuğumsun, içimde
korkular tünüyor tekrar gidersen diye, nasıl dayanırım bir
daha gidişine. Yorgun yüreğim çatlar sürgünlere salarsan kendini.
Kimya ayağına pranga olmasın, sana açlığım Kimya’yı yüreğinden
bağlasın, Kimya da sana pranga olsun ki korkularım
yersiz çıksın. Anla işte biçareyim, divaneyim sana bağ olarak kızımı
vereyim de gelmesin başıma korktuğum. Korkularımı boşa
çıkarmak için, beni sevdiğin için kabul et evliliği.”</p>
<p class="normal">Dostun yüreğinde sancı sancı oturan ifadeleri okumuştum.
Kararımı ancak Kimya ile konuşunca kesinleştirecektim.</p>
<p class="normal">— Buna Kimya da razı ise makbulümdür. Mademki esmesi
mutlak fırtınaları benim için göğüslenmeye heveslisin, haydi
istediğin gibi olsun.</p>
<p class="normal">Kimya ile yüz yüze konuşmak istedim. Dergâhta yıllarca
kalmama rağmen kendisini ilk kez görecektim. Niyetini, hakkımdaki
görüşünü öğrenmeliydim. İçime sinmeyen yanımı ancak
o dindirebilirdi cevapları ile.</p>
<p class="normal">— Benim için sana ne anlattılar, ne söylediler duymuş gibi 
biliyorum. Ben gözleri de gönülleri de okuyanım.</p>
<p class="normal">— Başkalarının sözü ile hareket etmem. Kulağım dışarıya 
sağırdır.</p>
<p class="normal">— Cevabını takdir ettim.</p>
<p class="normal">— Merak ettiklerin varsa çekinmeden sor.</p>
<p class="normal">— Bu yaşına kadar neden evlenmedin? Arzuların, tutkuların hiç 
mi olmadı?</p>
<p class="normal">— Gençliğimde hemen hemen her günü oruçla geçirmenin sebebi 
içimdeki gelişecek olan cinsel tutkuları yok etmekti. Bunu başardım. Şehveti 
öldürdüm. Hiçbir varlığa cinsel arzu duymuyorum. Aşkı tutku olarak görmüyorum, 
sevgiyi şehvetle perdelemem. O nedenle altmış sekiz yaşına kadar bekâr kaldım.</p>
<p class="normal">— Kadınlar için ne düşünüyorsun?</p>
<p class="normal">— Evlenmeyişimin nedeni kadınlardan nefret ettiğimden ya da 
onları kötülüğün sebebi gördüğümden değil. Kadınları şeytan olarak gören 
sapkınlardan değilim. Allah’ın emanetidir
onlar. Ben masivadan el etek çektim. Ne kadın, ne yiyecek ne
şeref ne de para pul gözümde yoktur. Hz. İsa Efendimize de birçok
kadın âşıktı, ancak o kadından yana feragat etti. Ben de aşk yolunda İsa’laştım.</p>
<p class="normal">— Peki ya şimdi İsa’ya ne oldu?</p>
<p class="normal">— Baban beni “Bana üç şey sevdirildi: Namaz, güzel koku ve 
kadın” diye buyuran Muhammed Efendimiz’in sünnetine davet etti.</p>
<p class="normal">— Ne güzel bir davet bu.</p>
<p class="normal">— Davet edilen de, eden de ne güzel.</p>
<p class="normal">— Gençsin güzelsin, onlarca talibi olan Kimya neden Şems’i 
kabul etti?</p>
<p class="normal">— Feda için.</p>
<p class="normal">— Neyin fedası, neye fedadır?</p>
<p class="normal">— Hiç… Fedakârlık… Sadece aşka fedakârlık.</p>
<p class="normal">— İkimiz de Mevlâna’yı mutlu etmek için rıza göstereniz öyle 
değil mi?</p>
<p class="normal">Kimya öyle güzel konuşuyordu ki karları erimiş dağdan
akan bir billur pınardı. Gün boyu dinlenilse doyulmayandı. Sesi
kâh gül yaprağı, kâh sabah çiği. Kelimeleri bir ney üflemesi gibi
yanık, bir kadife gibi yumuşak, gözyaşı misali ılık. Asya, Hint
destanlarındaki Hurşid, Kimya’nın yanında sadece bir tomurcuk
kalır, ama bende Cemşid’lik yok. Kimya’nın ayağının önüne
gezegenleri sererdim; ancak güneşte ışık sönmek üzere. İçimdeki
şehvet canavarını öldüreli seneler oldu. Kadınlarla avunacak
yaşta değilim. Kadınlardan kaçtım. Ateşimi güneşe yolladım
yollayalı artık bir külüm, parmak ucu kadar kâğıdı bile tutuşturamayacak
kadar sönmeye yüz tutmuş bir kül. Neyim varsa
Mevlâna’ya adamıştım. O konuşurken ben gökyüzünde sütbeyaz
süzülen turnalar gibi dalmış gitmişim. Baktım, bakışları
mavi gözlerimde.</p>
<p class="normal">— Yanan ve yakan ateştim, artık yavaş yavaş sönüyorum bilesin.</p>
<p class="normal">— Bütün ateşini babama mı savurdun?</p>
<p class="normal">— Hayır, o zaten yanıyordu. Ben sadece rüzgar oldum.</p>
<p class="normal">— Sen de herkes gibi babanı değiştirdiğimden şikayetçi misin?</p>
<p class="normal">— Babam seninle mutlu. Müşteki değil, bilâkis minnettarım size 
efendim.</p>
<p class="normal">O düşünedursun fedakârlığa adanmanın derinliğini ben
Kimya ile ilgili düşüncelere dalmışım sessizliğin ortasında. Kimya
Hatun yaşı taze, hayatın körpe gülü. Birçok taliplisi var. Başta
Alâeddin olmak üzere nice genç delikanlı onun için yanıp kavrulmakta.
Bir yürüdü mü bahçedeki gülleri kıskançlıktan solduracak
kadar güzel. Alnı ayın şavkı. Gözleri gece karası. Salkım salkım saçları gül 
yüzüne perçem perçem düşen Kimya. Yaşıtları
bütün kızlar ona imrenmekte hem de onu kıskanmakta.
Nazar dokunur diye sakınılacak güzellikte bir cennet bağı. Aşk
için fedakârlığın örneği. Mevlâna, benimle ilgili düşüncelerini
Kimya’ya açınca, tereddütsüz, tedirgin olmadan şu cevabı verecek
kadar asil bir hatun: “Babacığım Şems’e olan aşkını biliyorum.
Aşkın için adanmışlıksa benden isteğin bil ki binlerce Kimya
sana ve Şems’e feda olsun. İsmail teslimiyetiyle dünyalığımı
adarım Şems’e. Bunu sırf senin gönlünü ferahlatmak için değil,
meleklerin gıpta ettiği ikinizin aşkına nail olmak bana da şeref
verecektir. Vazgeçmişim dünyalık her şeyden, yeter ki sizin aşkınızdan
ben de nasipleneyim. Ben de bir Züleyha olayım.”</p>
<p class="normal">Kimya ile evlilik konusunu yüz yüze konuşmama rağmen
içimdeki sıkıntı dinmemişti. Tedirgindim. Mevlâna’yı üzecek
olursam diye. Tereddütteyim senelerdir gönlümde taşıdığım
aşk yolculuğundan tökezlersem diye değildi endişem. Aşk için
hayatındaki her şeyi bir çırpıda silen, aşk uğruna bütün herkesi
karşısına alacak kadar çırpınan, maşuk için her şeyini feda eden
Mevlâna’yı üzersem diye çekiniyordum. Hayatımda ilk kez böylesine
bir korkuyu yaşıyordum. Cesur Şems ürkek ceylana dönmüştü.
Ya Kimya Hatun’u mutsuz eder de maşuğum kahrolursa.
Gönülsüz evlilik göz kamaştırıcı neşeleri pek davet etmez.
Mevlâna’dan başka maşuğum olmamış ve gönül kamaştırıcı ısmarlama
evlilik, bilinçli ya da bilinçsiz olarak içimizde geliştirmiş
olduğumuz ideal maşuk modelinin birdenbire karşımıza
çıkmasıdır. Kadınlara kapıları kapatalı çok olmuştu. Kalbim ile
kavlim arasına kapı koymuştum. Kimya, seneler önce aşka verdiğim
sözün sadakatine anahtar olamazdı. Hem on sekiz yaşın
çılgınlığı, hem de altmış sekiz yaşın susuzluğu ile sevmek arasında
gelip gittiğim dalgalarda boğulmak da işin cabası. O çürümeye
yol alan yaşlı dünyamın tek kadını, tek gönül tesellim.
İnsan bir başkasına rehberlik ederken dahi bir rehber tarafından
idare edildiğini anlıyor.</p>
<p class="normal">Ya beni küçümserse diyordum; ya zayıf bulursa, ya
sevmezse? Ama sevginin maskeye ihtiyacı yoktu. Tektim ve
beni bütünümle seviyordu. Sevmeye mahkûmdu. Yalnız beni
sevmişti ve yalnız beni sevecekti. Bu ilk ve son aşkındı Kimya.
Ne manidar konuşmuştu. Bir pınar sesi kadar berraktı, bir
kuş cıvıltısı kadar bakir. Aşk insanı gerçekten çocuklaştırıyor.
İnanmış görünen bir adam yapıyor yani.</p>
<p class="normal">Gökyüzünde bir Süreyya’dır Kimya; görülen ama ulaşılamayan,
yeryüzünde bir Firdevs, hayran olunan ama yaşanamayan...
Kimya mânaya aşiyandır, sırra ayandır. Senelerin getirdiği
hal üzere maneviyat deryasında ilahi aşka açtır, susayandır. Susamışlığı
ile suskundur. Sanki onun beklediği de bendim. Dualarla,
rabıtalarla avunmuştur. Meryem misali sükût oruçları tutmuştur.</p>
<p class="normal">Kimya kendini saklamış bir hazinedir. Harami bakışların
ihlâlinden sakınmıştır. Kendi hemcinslerinden bile kendini
saklayacak kadar hicaplıdır. Sakınır aynalardan güzelliğimle
kibirlenmeyeyim, o habis hastalığa yakalanmayayım diye. Sadedir Kimya. Asudedir. 
Asaleti takvada bulan Fatma’dır. Hayatın
şımarıklığına kapatmıştır kapılarını. Nerede bir yetim yürek
görse naif sözlerle ruhları okşar. Yaşıtları çeyiz telaşında iken o,
“ahlâktan ve iffetten daha güzel çeyiz mi olur” der.</p>
<p class="normal">Çölde yalnızlığı ile Yaradan’a teslimiyet gösteren Hacer'dir
Kimya. İnandığına güvenen, güvendiğine “neyim varsa sana,
yoluna fedadır” diyen vefakâr Hatice’dir Kimya. Dünya oyuncaklarına
tamah etmeyen, hayallerde yaşamayan esas zenginliği
iç güzelliğinde gören bir Rabia’dır Kimya. Dualarında hiçbir
zaman dünyalık istemeyen, ömründe bir kez olsun kendisi için
dua etmeyen asaletli bir kahramandır Kimya.</p>
<div class="calibre1" id="calibre_pb_40"/></body>
</html>