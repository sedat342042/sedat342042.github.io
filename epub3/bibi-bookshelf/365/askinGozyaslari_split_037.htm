<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
<p class="resimalti"><img border="0" class="calibre4" src="semazen2.jpg"/></p>
<p class="indentmetinitalik">Dostluk gül olmaktır,</p>
<p class="indentmetinitalik">yaprağı ile de dikeni ile de.</p>
<p class="normal"> </p>
<p class="normal">Mevlâna sen bir gülsün, o gül halin için diyar diyar
dolaşıp dizine başımı dayadım. Sana niçin gül olduğunu
anlatayım mı?</p>
<p class="normal">— Memnun olurum, buyurunuz.</p>
<p class="normal">— Bir derviş hikâyesi vardır. Horasandan Anadolu’ya bir
derviş gelir, amacı kendisine dergâh bulmaktır. Sivas yöresinde
bir dergâhın kapısını vurur. Tak. Tak. Tak... O esnada mürşit
sohbettedir talebeleri ile henüz kapı açılmadan kapıya doğru
giden talebesine seslenir. Evlat dur hele. Kapıda bir derviş var,
kapıyı vurma şeklinden sesinden belli... Muradını anladım. Cevabımı
vermek için bana bir bardak getirin. Gelen bardağı su
ile doldurur mürşit. Öyle doldurmuştur ki bir damla daha konsa
bardak taşacak şekildedir. Şimdi bu bardağı kapıdaki gelene
sun, o mesajımı anlar.</p>
<p class="normal">Derviş kapıda, talebe suyu dökmeden götürme sancısında.
Açar ve bardağı uzatır... Derviş tebessüm eder, anlamıştır
mesajı. Mesaj şudur:</p>
<p class="normal">— Evladım, dergâhımız ağzına kadar talebe ile dolu, sana
yer yok, seni alırsak yerimiz dardır, taşar, bir talebeye dahi yer
kalmayacak kadar doluyuz. Sen var git kendine başka bir kapı
bul. Derviş, bahçedeki gülden bir yaprak koparır ve bardağın
üzerine koyar. O da ne; su taşmamış, bardaktan dökülmemiştir.
Der ki derviş:</p>
<p class="normal">— Şimdi bardağı hocama götürünüz o arzumun ifadesini,
maksadı matlubumu anlar. Bardağın üzerine gül konulmasına
rağmen taşmadığını gören mürşit anlamıştır mesajı.</p>
<p class="normal">Derviş: Ey üstadım, ey pirim beni dergâhına kabul buyur,
ben bir gül yaprağıyım, gül dert vermez, dert alır; bana destur
et, al yanına, asla taşkınlık yapmam, taşırmam. Hikmet kokundan,
hizmet suyundan bu fakiri mahrum bırakma.</p>
<p class="normal">— Hakiki dost Allah gibi mahrem olmalıdır. Dostun çirkinliklerine,
hoşa gitmeyen hallerine tahammül etmeli, hatasından
incinmemelidir. Dosttan yüz çevirmemelidir, dosta itiraz etmemelidir.
Nitekim rahmeti bol olan Allah kullarının ayıplarından,
günahlarından, noksanlarından dolayı onlardan yüz çevirmez.
Tam bir inayet ve şefkatle, onlara rızkını verir, işte garazsız, ivazsız
dostluk budur.</p>
<p class="normal">Bir taraftan irşatlarıma devam ediyor, diğer taraftan gecelerce
devam eden riyazetlerde Mevlâna’yı pişiriyordum. Zaten
bu gelişmeye hazır olan Mevlâna, benimle tanıştıktan sonra
beni bile geçmişti. Mevlâna bir gazelinde şöyle diyordu:</p>
<p class="normal">— Seher çağı gökyüzünde bir ay göründü, gökten indi de
gözünü bize dikti, bakmaya başladı. Ay zamanında bir kuş vurmuş
doğan gibi. Ay, beni kaptı, gökyüzüne uçuverdi. Kendime
baktım göremedim. Çünkü o ayın lütfuyla bedenim can kesildi.
Can âlemine gittim. Orada da o aydan başka bir şey göremedim.
Hâsılı ezelî tecelli sırları, tamamıyla anlaşıldı.</p>
<p class="normal">Yine bir gazelinde Mevlâna, bu değişikliği şu beyitlerle terennüm
eder:</p>
<p class="normal">— Aşkın sarhoş etti beni, ellerimi çırpmaya koyuldum.
Sarhoşum,
kendimden geçmişim, ne bilirim ne yaptığımı. Koruktum,
üzüm oldum şimdi. Artık kendimi ekşi yüzlü gösteremem
ki. Halk, “Böyle olmamak gerek” diyor. Böyle değilim ben
de, beni, o böyle yaptı. Ve yine:</p>
<p class="normal">— Çöp atlayamazdım zahittim, dağ gibi ayağımı diremiştim.
Fakat hangi dağ var ki, seni tanısın, onu saman çöpü gibi
kapıp gitmesin. Seni övmek gerçekten de adamın kendisini övmesidir.
Çünkü güneşi öven kendini övüyor demektir...</p>
<p class="normal">Mevlâna’ya dedim ki sen ve yarenlerinin mal mülk adına
neyi varsa, can aşkına, aşkın canına bağışlayın.</p>
<p class="normal">Mevlâna şaşırdı.</p>
<p class="normal">— Anlamadım, diye cevap verdi.</p>
<p class="normal">Dedim ki Hz. İbrahim’i anlatayım, dinle:</p>
<p class="normal">Allah, onu Nemrut’un ateşinden kurtardıktan sonra İbrahim
Aleyhisselam minnettarlığının bir ifadesi olarak bin koç, üç
yüz öküz ve yüz deve kurban etti. Daha önce kimse böylesi bir
cömertliği ne görmüş, ne de duymuştu.</p>
<p class="normal">Bu kadar büyük bir serveti neden bağışladığı sorulunca,
İbrahim Aleyhisselam, “Ben kendi canımı bile O’nun uğruna
feda ederim. Malımı feda etmişsem ne olmuş? Zaten kimin
malını kime feda etmişiz ki? Benim ve sahip olduğum her şeyin
sahibi Allah’tır. Bağışladıklarım hiçbir şeydir. Allah’ın uğruna en
değerli şeylerimi bile feda ederdim. Meselâ, bir oğlum olsa, Allah
isterse onu bile O’nun yoluna kurban ederdim” dedi.</p>
<p class="normal">Bayezid-i Bestâmi Hazretleri’nin talebeleri bir gün kendisine
şeytanı şikâyet ettiler ve “Şeytan imanımızı alıyor” dediler.
Şeyh şeytanı çağırdı ve onu sorguya çekti. Şeytan:</p>
<p class="normal">“Kimseyi bir şey yapması için zorlayamam. Allah’tan o kadar
çok korkarım ki bunu yapmaya cesaret edemem. Aslında,
insanların birçoğu bazen bir ıvır zıvır için imanlarını atıyorlar.
Benim tek yaptığım atılan imanları toplamak” dedi.</p>
<p class="normal">Şeytan da bir şey hariç bütün insani özellikler mevcuttur;
şeytan aşkı bilmez. Aşk şeytana verilmemiştir. Aşk
âdemoğullarına verilmiştir.</p>
<p class="normal">Allah (c.c.), Cebrail Aleyhisselam’a, “Ya Cebrail! Seni bir
âdemoğlu olarak yaratsam bana ne şekilde ibadet ederdin?”
diye sordu.</p>
<p class="normal">“Ya Rabbi! Sen her şeyi bilirsin, olmuş olanı, olacak olanı
ve olması muhtemel olanı. Cennetlerdeki ve dünyadaki hiçbir
şey Senden gizli saklı değildir. Benim Sana nasıl ibadet edeceğimi
de bilirsin. Allah: “Bilirim yâ Cebrail, kullarım bilmezler. Anlat
ki dinleyip öğrensinler!” buyurdu.</p>
<p class="normal">Cebrail Aleyhisselam: “Ey Allah’ım, bir âdemoğlu olsaydım
Sana üç şekilde ibadet ederdim. İlk olarak, susuzları sulardım.
İkinci olarak, ayıp şeyler işleyenlerin ayıplarını setrelerdim.
Üçüncü olarak da fakirlere yardım ederdim.” dedi. Bunun üzerine
Allah (c.c.) da, “Bunları yapacağını bildiğimden Ben de seni
buyruklarımın hâmili kılıp peygamberlerime gönderdim” dedi.</p>
</div>
<div class="calibre1" id="calibre_pb_38"/></body>
</html>