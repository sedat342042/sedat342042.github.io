<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
<p class="resimalti"><img border="0" class="calibre4" src="semazen2.jpg"/></p>
<p class="indentmetinitalik">Gel bakalım ateşle nasıl oynanır göstereyim.</p>
<p class="indentmetinitalik">Gör bakalım ateş mi seni yakar, sen mi ateşi?</p>
<p class="normal"> </p>
<p class="normal">Mevlâna ailesi ile birlikte yemeğe beni davet ettiğinde 
gözlerimle hayır dedim. O ailesi ile yemekte iken avluda bağdaş kurup oturuyor, 
etrafa göz gezdiriyordum. Avlunun kıble tarafındaki mutfak kapısının önünde 
ilginç halleri ile bir adam dikkatimi çekti. Avlu ile mutfak arasında ışık hızı 
ile alel acele gidip gelen kimse ile bir kelime konuşmayan bu adam sanki benimle 
seneler önce tanışmışız gibi bakıyordu. Oradaki dervişlerden birisine:</p>
<p class="normal">— Kim bu garip dedim.</p>
<p class="normal">Derviş:</p>
<p class="normal">— Biz ona Ateşbaz deriz. Mevlâna’nın meşhur talebelerinden ve 
dervişlerindendir. Esas ismi: Yusuf bin İzzeddîndir. Mevlâna Efendimizin 
hizmetinde bulunmak için gayret göstererek aşk ve samimiyetinden dolayı 
Mevlâna’nın yareni olmuştur. Mevlâna’ya ve dergâhta dervişlere yemek pişirmek 
için gönüllü olmuş, bu isteği Mevlâna tarafından kabul edilmiştir.</p>
<p class="normal">— Eeee devam et bakalım. Niçin Ateşbaz namı olmuş?</p>
<p class="normal">— Yusuf bir gün yemek pişireceği esnada depoda hiç odun 
kalmadığını görür. Yemek vakti de yaklaşmış olup, odun temin etmek çok zaman 
alacaktı. Mahcup bir hâlde Mevlâna Hazretlerinin huzuruna varır ve “Efendim 
mutfakta hiç odun kalmamış ne yapayım?” diye sorar. Mevlâna’nın nükteli: 
“Kazanın altına ayaklarını sokarak kazanı kaynat!” demesi üzerine, Yusuf Efendi 
derhâl mutfağa girer ve söyleneni aynen yapar. Ayak parmaklarından çıkan ateşle 
aşı pişirir. Ancak Mevlâna Hazretleri bunu duyunca kerametin açıklanmasını uygun 
bulmayarak; “Hay Ateşbaz hay!” der. Böylece Yusuf bin İzzeddin bu olaydan sonra 
ateşle oynayan mânasına gelen “Ateşbaz” unvanıyla anılmaya başladı.</p>
<p class="normal">— Ateşbaz nereden geldi, ne zamandan bu yana Mevlâna’nın 
refakatindedir, diye sordum.</p>
<p class="normal">— Ateşbaz’ın doğum yeri ve tarihini ne kendisi ne de bizlerden 
kimse biliyor. Söylenildiğine göre çocukluğu ve gençliği Larende’de geçmiştir. 
Mevlâna Efendimizin babasının eteğini öperek kendilerine katılmak için istekte 
bulunmuştur. Bahaeddin Veled’in:</p>
<p class="normal">— Dergâhımızda ne yapmak istersin, elinden bir iş gelir mi? 
sorusuna,</p>
<p class="normal">— Siz gönüllerimizi doyuran Pirimizin ve yarenlerinin 
midelerini doyurmak için yemeklerinizi pişirmek isterim der. Mevlâna 
Hazretlerinin babası Bahaeddîn Veled vefat ettiğinde matbahtan günlerce çıkmadan 
ağlamıştır. Bunu duyan Mevlâna yanına giderek sırtını okşamış: Bizleri o 
lezzetli sofrandan mahrum mu edeceksin kardeşim? Gel yaren soframız 
gönüldaşımızla şenlensin, diyerek ailesinden bir candaş olarak onu taltif 
etmiştir. Kendisini Mevlâna Hazretleri çok sevdiği için dergâhtan hiç çıkmak 
istemediğinden, ona dergâhın aşçılığı verildi.</p>
<p class="normal">— Çağır yanıma da Mevlâna’dan ne almış neler almamış bir 
öğrenelim.</p>
<p class="normal">Dervişler Ateşbaz’ı yanıma getirdiler.</p>
<p class="normal">— Ateşbaz abdestli misin?</p>
<p class="normal">— Abdestsiz yere basmam.</p>
<p class="normal">— Bana abdest suyu getir soğuk olsun, dedim gitti ve bir ıbrık 
ile geldi. Dökmeye başladığında suyun kaynar olduğunu hissettim, neredeyse elimi 
haşlayacaktı.</p>
<p class="normal">Yüksek sesle:</p>
<p class="normal">— Ne yapıyorsun be şaşkın sana su soğuk olsun diye tembih 
etmedim mi? Elimi yakmaya mı niyetlisin?</p>
<p class="normal">— Estağfurullah, özellikle sebilden doldurdum buz gibi sudur.</p>
<p class="normal">— Ne yani ben yalancı mıyım, diye çıkıştım ve dervişlerden iki 
tanesini çağırdım. İbrikten su dökün birbirinizin eline. Dediğim üzere yaptılar. 
Her ikisine de;</p>
<p class="normal">— Su nasıldı?</p>
<p class="normal">— Buz gibi keskin... Parmak uçlarımız donacaktı.</p>
<p class="normal">Ateşbaz hayretle olup bitenleri seyrederken yüzü mahcubiyetten 
nar kızılı halinde terliyordu. Dervişlere uzaklaşmalarını söyledikten sonra;</p>
<p class="normal">— Söyle! Ateşin oynaşı âlimlerin namazı ile âşıkların namazı 
arasındaki fark nedir?</p>
<p class="normal">— Halkı aydınlatan, yol gösteren âlimlerin namazı, beş 
vakittir. Fakat âşıklar devamlı namaz içindedir.</p>
<p class="normal">— Hiç tövbe atına bindin mi?</p>
<p class="normal">— Tövbe bineği ne acayip binektir. Bir lâhzada sahibini 
zeminden semalara eriştirir.</p>
<p class="normal">Dedim ki ateşle oynaşan garibe:</p>
<p class="normal">— Beni ateşine götür. Birlikte mutfaktaki ocağın yanına 
geldik. Ateşle oynayışını görmek isterim, dediğimde birden ocağın içine doğru 
eğildi. Alevler yüzünde yalazlandı. Sakalında kızıla çalan gölgeler oynaştı. 
Eski bir pırıltının izi okundu gözlerinde.</p>
<p class="normal">“Aşk” diye tekrarladım, “Aşk ateşte yanmaktır.”</p>
<p class="normal">Alev onayladı, meşe odununun beline hırçın dilini uzattı, odun 
kavradı, geri çekildi. Alevin ilk hamlesine engel olan su, “cısıldadı” kora 
düştü, buhar oldu. İkinci defasında odunun gövdesi kızardı, duman oldu 
gözenekleri. Ağlamaya başladı.</p>
<p class="normal">— Gördüklerini başkalarına anlatacak mısın?</p>
<p class="normal">— Üç kelime söyledim sadece.</p>
<p class="normal">Gözlerime baktı.</p>
<p class="normal">— Üç kelime mi? Hayır, geldiğin dünyayı anlattın. O dünyanın 
içinden konuştun. Çok uzun konuştun. Yorucu konuştun. Fısıldarken haykırdın. 
Kelimeler etinden bir parça değildi. ‘Aşk ateşte yanmaktır,’ derken ölüm vakti 
burada oluşunu delil gösterdin. Parmağımı dudağına dokundurdum:</p>
<p class="normal">— Her zamanki üzere halinle konuş hâldeşinle konuş, eğer 
ateşle aşkın oynayışına şahit olmasaydım bugün dergâhtan gönderilecektin. 
Aferin, sınavımdan geçtin. Artık senin çorbalarını içebilirim. Benim odama üç 
günde bir akşam ezanları okunduktan sonra çorba ve kuru bir dilim ekmek 
getireceksin, başka hiçbir aş istemiyorum.</p>
<p class="normal">Mutfaktan çıktığımda kapının önünde Mevlâna ile karşılaştım. 
Meraklı bakışlarla bakıyordu.</p>
<p class="normal">— Senden önce etrafındakiler sınavı hak ediyor, sabret, sıra 
sana da gelecek. Ateşbaz sınavını geçti. Hiç dikenlerden üzüm, devedikenlerinden 
incir toplanır mı? Ateşbaz ateşi çoktan içmiş. Haydi, namaza geçelim, dedim.</p>
<p class="normal">Mevlâna’nın yakınlarını ve yakınındakileri sınav etmemdeki 
amacımı merak ediyorsunuz değil mi? Bir nuru parlatmanız için etrafındakilerin 
karanlık duvar mı, sağır bir perde mi olduğunu bilmeden rüzgârınızı 
üfleyemezsiniz.</p>
<p class="normal">Bir gün Mevlâna, hane halkına benim büyüklüğümden, Allah’a 
olan yakınlığımdan uzun uzadıya bahsetmiş, hürmette kusur etmemelerini, ara sıra 
gidip gönlümü almalarını tembih etmişti. Bu sözler üzerine oğlu Sultan Veled, 
hücreme gelerek elimi öpmüş, hizmetimde bulunmuştu. Ansızın yapılan bu ziyarete 
bir mâna veremeyerek:</p>
<p class="normal">— Veled ne oldu sana böyle? Fazla lütufta bulunuyor, gönlümü 
almak için sevgiler gösteriyorsun, demiştim.</p>
<p class="normal">— Efendim, babam büyüklüğünüz hakkında o kadar söz söyledi ki 
hepimiz deli olduk. Eğer bin sene ömrüm olsa ve başımın üzerinde döne döne size 
kulluk etsem ve hizmetlerimin hepsi de kabul edilse, yine bu muhlis kulunuzun 
kalbinde lâyıkıyla hizmet edememekten dolayı bir ukde kalır.</p>
<p class="normal">— Mevlâna teveccüh buyurmuşlar. Yüz binlerce benim gibi Şems-i 
Tebrizî, onun büyüklük burcunda bir zerreden başka bir şey değildir. Ben 
mükâşefelere nail olduğum, sülük padişahlarını seyrettiğim, ilahî nurlara 
yakınlaştığım, birçok Hak erleriyle düşüp kalktığım, gayb âlemlerini gördüğüm 
hâlde, Mevlâna’ya ulaşamadım. Artık, onun hakikatine kim erişebilir?</p>
<p class="normal">— Baban bir okyanus, sakın onun suyunun çekilmesine müsaade 
etme evlat. Kardeşin Alâeddin’i gözet. O senin kadar mülâyim değil, Mevlâna’yı 
hırpalayacak. Yanlış kişilerle beraber oluyor. Siyaset denen şeytanın suyuna 
dalmış, aklı başından gitmiş. Delikanlılığının patavatsızlığı ile sert bir 
kayaya toslayıp toz olacak.</p>
<p class="normal">And olsun ki senin yüzünü görmek bizim için mutluluktur. Hz. 
Muhammed’i görmek isteyen kolayca gitsin, Mevlâna’yı görsün. Rüzgârla dalgalanan 
çimenler gibi kendini zorlamadan onun önünde eğilsin. Bunun aksine davranmak 
isteyen de dilediği gibi yaşar.</p>
<p class="normal">Mevlâna’yı bulana ne mutludur. Ben kimim... Ben bir kere 
buldum, ben de mutluyum. Eğer inancın varsa kuşkularını gider.</p>
<p class="normal">Mevlâna’dan başka hiç kimse ile konuşmayayım, yalnızca Mevlâna 
ile sohbet edeyim. Şimdi gel de kulağına söyleyeyim. Ben bir iş yapmak 
istiyorum; ama Allah engel olursa beni dinlemez. Bizi gören kimse ya Müslümanın 
Müslümanı ya da zındığın zındığı olur. Çünkü bizim mânamıza erememiş olanlar 
ancak dış yüzünü görürler ibadetlerimizde dış görünüş bakımından eksiklik 
bulurlar. Çünkü onun himmeti yücedir, bu ibadete de ihtiyacı kalmamıştır 
sanırlar. Âlemlerin gerçekten bağlılık sebebi olan ibadetten uzaklaşırlar.</p>
</div>
</body>
</html>