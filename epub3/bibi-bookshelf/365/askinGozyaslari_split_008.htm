<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_5"><img class="resimalti1" src="semazen2.jpg"/><br class="chapter"/>
GENÇLİĞİM</h1>
<p class="indentmetinitalik">Gençliğin dört umdesi vardır. Vatan kokusu, kitap kokusu, 
oğul kokusu ve yârin kokusu. Benimse gençliğim vatansız, evlatsız ve yârsız.</p>
<p class="indentmetinitalik">Tek umdem, yegâne uhdem,</p>
<p class="indentmetinitalik">İçimdeki aşk ateşini avucuna teslim edeceğim şeyh.</p>
<p class="indentmetin"> </p>
<p class="normal">Daha ergenlik çağına gelmemiştim. Babam beni bir hocaya teslim 
etti. Hocanın kulağına bir şeyler fısıldadığını gördüm. İçimden gülmeye 
başladım. Beni burada tutacak ne var ki ya ben kaçarım ya onların akılları uçar 
diye. Medresede ezberci papağanlar gibi gözleri hocanın iki dudağında olan 
talebeler öfkemi kabartıyordu. Hoca ne sorarsa sorsun dilsizmişim gibi sus 
pustum.</p>
<p class="normal">Hoca bir gün elinde bir elma tutarak bir talebeye dedi ki: 
“Allah’ı gördüm ve O’ndan elma istedim, bana verdi. Beyazid (Bestami) Allah’ı 
Allah’tan istedi ve bir başkasında bile başkasını istedi. Sen kimi isterdin?” 
Talebe dedi ki, “Ben de Allah’ı Allah’tan isterdim. Beyazid’e hürmeten.” Bana da 
aynı soruyu sordu. Onun başını işaret ederek dedim: “Ben seni isterdim.” Hoca 
başını eğdi ve salladı fakat hiçbir şey demedi. Ben de bundan sonra hiçbir şey 
söylemedim ama içimde kelimeler, ifadeler ve anlamlar kaynamaya başladı. Her 
çocukta görülmeyen acayip haller geldi bana. Hoca daha sonra babamı sıkı sıkı 
tembihleyerek tahsilimin meyve vermesi için Şam’a medreseye gönderilmemi ondan 
istemiş.</p>
<p class="normal">Babam, hocamın isteğine uyarak beni Şam’a uğurlarken
şöyle dua etti:</p>
<p class="normal">— Allah sana günlük bir arkadaş versin ki evvellerin, 
ahirlerin
bilginlerini, hakikatlerini senin adına izhar etsin. Hikmet
ırmakları onun kalbinden diline aksın, harf ve ses kıyafetine girsin.
O kıyafetin rütbesi de senin adına olsun.</p>
<p class="normal">Yaşadığım devre göre sıra dışı özelliklerim sözlerimle 
karşımdakini
şok edici kişilik yapım, zamanın geçerli tabularına ve
geleneklerine başkaldırışım çevremdeki insanların kimi zaman
tepkisine kimi zaman da ilgisine sebep olmuştur. İnsanlar benim
yorumlarımı ve sert sözlerimi işittiklerinde beni tuhaf davranışlı
tahammül edilmez bir kişi olarak tanımlar. Onların tanımları
umurumda bile değildi.</p>
<p class="normal">Şam’da bir kervansarayda idim. Öteki sordu:</p>
<p class="normal">— Tekkeye gelmiyor musun?</p>
<p class="normal">— Ben kendimi tekkeye layık görmüyorum, dedim.</p>
<p class="normal">— Peki, medreseye gelmez misin, dediler.</p>
<p class="normal">— Ben tartışmaya gireceklerden de değilim. Söz arasında
anlayabilsem de bahse ve tartışmaya girişmek bana yaraşmaz.
Çünkü kendi dilimle konuşursam bana gülerler. Kâfirdir derler.
Beni küfürle damgalarlar. Ben garibim. Garibin yeri de kervansaraylardır.</p>
<p class="normal">Benim bir âdetim vardır. Yanıma gelenlere sorarım: Efendi!
Konuşacak mısın yoksa dinleyecek misin? Konuşacağım derse
üç gün üç gece arka arkaya dinleyebilirim. Sonunda o kaçsın
da ben kurtulayım. Eğer; ben dinleyeceğim, derse ben de o
hâlde birbirimizle uyuşuruz derim. Ben söze başlarım, o da lâf
arasında konuşur:</p>
<p class="normal3">Bu nicelik ve nitelik dünyasının ucunda
</p>
<p class="normal3">Dertli sesiyle konuşan bir adam durmakta!
</p>
<p class="normal3">Gözü kartallarınkinden bile daha keskin</p>
<p class="normal3">Yüzü şahididir gönül ateşinin</p>
<p class="normal3">İç ateşinin yakıcılığı artıyor her zaman
</p>
<p class="normal3">Arzuyla dolu bir ruhtan, yanan bir avuç topraktı</p>
<p class="normal3">Aşk ve sarhoşluktan nasipsiz bilginler
</p>
<p class="normal3">Tedavi için nabzını doktor eline verdiler.</p>
<p class="normal">Şam’da bir sohbet meclisine girdim. Şeyhin biri müritlerine
fenafillâh mertebesini anlatıyordu. Hışımla üzerine yürüyerek:</p>
<p class="normal">— Sen Allah’ı nelerde görüyorsun?</p>
<p class="normal">— Güzellerin yüzü ayna gibidir. Ben Allah’ı o aynada 
görüyorum.</p>
<p class="normal">— Eee başka?</p>
<p class="normal">— Su ve toprakta görüyorum.</p>
<p class="normal">— Hadi git oradan ey ahmak. Mademki Allah’ı su ve toprak
aynasında, beni de bir başkasının aynasında görüyorsan, niçin
can ve gönül aynasına bakıp da kendini aramıyorsun? dediğimde
müritler halimi ve sözlerimi meczup birisinin hakareti olduğu
düşüncesi ile üzerime çullanacaklardı, tam o esnada minderdeki
şeyh koşarak geldi ve ayaklarıma kapanarak:</p>
<p class="normal">— Allah senden razı olsun, diye öpmeye başladı. Dergâhında 
kalmam için ne kadar yalvardıysa da aldırış etmeden
oradan uzaklaştım.</p>
<p class="normal">Şam’ın en meşhur tasavvuf üstadı olarak tanınan Rukneddin
Secasi’ye talebe oldum; ama içimin kasırgasını dindireceğinden
umudum yoktu. Şadırvanda yakaladım kendisini:</p>
<p class="normal">— Hocam aşk nedir?</p>
<p class="normal">“Bardağa dolan ilk şarabı, sakinin sarhoş bakışlarından
ödünç aldılar. Dünyanın neresinde bir gönül derdi varsa onları bir araya 
topladılar, adına aşk dediler…”</p>
<p class="normal">— Peki, aşkın acı pınarını kim bal eyler?</p>
<p class="normal">— Evlat o bal ummanını buralarda arama, Konya’da bulacaksın.</p>
<p class="normal">— Kimde?</p>
<p class="normal">— Aşkın pirinde. Öyle pir ki pişireni sen olacaksın.</p>
<p class="normal">— Nasıl tanırım onu, izi, işareti ne?</p>
<p class="normal">— O seni bulur. Şam’a bir kafile gelecek. Onu karşıla. Her 
kafileye sor, soruştur. Aşkı kitaplarda, halveti yollarda arayandır
senin aşığın. Kim kimi aradı, kim kimi buldu, bunu aşka adanış
belirleyecek.</p>
<p class="normal">Genç yaşta diyar diyar, şehir şehir, ülke ülke dolanıp durdu.
Afganistan, Pakistan, Azerbaycan, Hindistan, Çin dolaştım
durdum. Hiçbir ülke bana cazip gelmiyordu. Göçebe bir kuş
gibi İran, Irak, Suriye derken kutsal topraklara geldim. Nur-u
Muhammed kokan Mekke ve Medine. Kâbe’yi tavaf ederken:
“Rabbim senin aşkını alevlendirecek mürşit ile şereflenmeyi
bana nasip eyle” diye dualar okudum. Münevver beldede, muazzez
rehber Peygamberimizin kabrini ziyaret esnasında, içimde
değişik haller oluştu. Oraya yığılmışım.</p>
<p class="normal">Rüyamda bana aradığımın Rum diyarında olduğunu bildirdiler.
Uyandım. Hac görevimi ifa ettikten sonra Şam’a döndüm.
Şam’da beni tutan gizemli bir tılsım vardı. Sanki aradığımın, sanki
beni arayanın Arafat’ı Şam sokakları olacakmış gibi. Arafat buluşma
yeri demekti. Cennetten ayrı ayrı gönderilen Âdem ve Havva
birbirlerini aylarca aramış, sonuçta Arafat tepesinde buluşmuşlardı.
Arafat vuslattı. “Benim Arafat’ım ne zaman Ya Rabbi!”</p>
<p class="normal">Mevlâna ile karşılaşmadan önce memleket memleket dolaşmamdaki 
amacım, şeyh arayışıdır. Karşılaştığım şeyhlere aşka adayış soruları sorardım ve 
hiçbirinde aradığımı bulamadığım için adayışımı esirgedim.</p>
<p class="normal">Aşk arayışı beni Konya’ya götürecekti. Arayan mıydım aranılan 
mıydım? Ne ben anladım ne o… Dönüp duruyorum ey aşk. Durup dolaşıyorum. 
Arıyorum. Arıyorum. İçimdeki uzağı arıyorum ey aşk! Uzaktaki yakını, yakınımdaki 
aşkı. İçimdeki içimi arıyorum ey aşk. İçimde aradığım yakın sensin. Aradığım 
sen. Sendeki beni, bendeki seni arıyorum. Ne bende, ne sende, hem sende, hem 
bende olanı arıyorum; bir teslimiyet, bir huzur, bir kabul ediş, bir kurban 
oluş, bir yok oluş… Evet, arıyorum ey aşk! Aşkta yanış, aşkta dönüş, aşkta 
duyuş, aşkta hissediş, aşkta sönüş…</p>
<p class="indentmetinitalik">Arıyorum... İçimdeki yakınlığı</p>
<p class="indentmetinitalik">Yakınlıktaki içimi, içimdeki seni.</p>
<p class="indentmetinitalik">Dönüp dolaşıyorum ey aşk.</p>
<p class="indentmetinitalik">Dolaşıp duruyorum.</p>
<p class="normal">İçimde bir yangın var ey aşk, gönlümde ateş. Gözümde
yaş, gönlüm yangın, gözüm nehir. Arıyorum ey aşk, içimdeki
yangında, ateşte yanmayan İbrahim’i arıyorum. Ararken
göz çağlayanının eteklerinde ıslanıyorum. Ne o yangın, ne de
o gözyaşı temizliyor gönül evimi. “Saçma ey göz, gönlümdeki
odlara su!”</p>
<p class="normal">Bir bilsen ey aşk, ah bir bilsen, evimin içinde ne denli 
putlar
var. “Padişah konmaz saraya, hane mamur olmadan”, diyorsun
İbrahim; duyuyorum. Lâkin ey aşk, hangi kurban bizi paklar?
Hangi koç? Şu var ki ey aşk! Bir arınma, bir temizlenme, bir
saflaşmadır aradığım. Biliyorsun, bana bir aşk gerek.</p>
<p class="normal">Ne yangınlar var hanemde ey aşk. Bana ateşle dost olan
bir İbrahim gerek. Arıyorum ey aşk. Yakınlaştıracak bir yol, yaklaşacak, yakına 
daha yakına ulaştıracak bir “burak”, belki bir çıkış,
belki bir yükseliş, belki bir umut, belki bir söyleyiş, belki bir
iksir arıyorum.</p>
<p class="normal">Dönüp dolaşıyorum ey aşk. Dolaşıp duruyorum.</p>
<p class="normal">Koşup duruyorum ey aşk, koşup duruyorum. Bir serseriyim,
belki bir harabi; lâkin yine de arıyorum. Arıyorum ey aşk,
Nuh’un selamete ulaştıran gemisini Kafdağı’nda arıyorum.
İnançla ve gayretle bütün dağları, ateşten denizleri geçtim, bir
sahil-i selamete ermek için Nuh’u arıyorum. Ellerimi salıverdim,
orada burada dolaşıyorum, sanki bir serseriyim. Fakat yüreğim
içime açık, içimdeki semaya. Anka’yla hemdemim,
halleşiyorum,
dertleşiyorum, Süleymanca kurtla kuşla
konuşuyorum.</p>
<p class="normal">Bir dost arıyorum ey aşk, bir dost. Kurbanla yakınlaşan
dost… Kurbanla yakınlaştıran dost!</p>
<p class="normal">Dost bir nefestir, dirilten ölü ruhları. Dost Halil’dir, dost
İsa’dır, dost kâinatın övüncü, âlemin rahmeti ve bereketi Hakk’ın
Habibi’dir.</p>
<p class="normal">Dost arıyorum ey aşk, dost.</p>
<p class="normal">İnsan-ı kâmil, mükemmel bir mürşit arıyorum. Benim,
kusursuz Muhammedî yolda yaşayan bir sahabe gibi lekesiz
tertemiz bir şeyhe ihtiyacım var. Bu yüzden şeyh diye, mürşit
diye karşıma çıkan kişilerde kusur görüyorum. Dün anasının
karnından çıkmış olan bugün “Ben Hakk'ın diliyim” diyordu. Filan
kadından olma bir kişi nasıl olur da “Ben Hakk’ın sözüyüm”
diyebilir? Bu şeyhlerin çoğu Muhammed dininin eşkıyalarıdır,
yol kesicileridir. Arayışımdaki açlığı sizlere ifade ederken ister istemez
hakkımda “Şems ne kadar kibirli, ne çok katı” diye düşünebilirsiniz.
Aradığımı bulduğumda beni çok iyi anlayacaksınız.</p>
<p class="normal">Menfaat ve gösteriş peşinde koşan şeyhlerden daima
uzak durdum. Ömrüm boyunca Mevlâna’yı görüp tanışıncaya kadar herhangi bir şeyhe 
bağlı kalamamıştım. Bu şeyhlerin içerisine
Muhyiddin Arabî de dâhildir. Mevlâna’yı tanıdıktan sonra
anladım ki; Mevlâna bir incidir, Muhyiddin Arabî ise onun yanında
çakıl taşı bile olamazdı.</p>
<p class="normal">Aşkı güzel bir kızın gözlerinden alarak maddi ve beşeri
bir aşk macerasından sonra tasavvufi aşka yönelerek ilahi aşka
erişmek Mevlâna’da da, bende de olmamıştır. İlahi aşk arayışım
efsane ve masallardaki gibi beşeri bir aşk sürecinden sonra
oluşmamıştır.</p>
<div class="calibre1" id="calibre_pb_9"/></body>
</html>