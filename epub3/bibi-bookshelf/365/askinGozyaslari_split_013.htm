<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_8"><img class="resimalti1" src="semazen2.jpg"/><br class="chapter"/>
HALVETTEN MİRAC’A</h1>
<p class="indentmetinitalik">Muhammed’den muhabbet oldu hâsıl</p>
<p class="indentmetinitalik">Muhammedsiz muhabbetten ne hâsıl</p>
<p class="normal"> </p>
<p class="normal">Halvet, Arapçada yalnız kalıp, tenha bir köşeye çekilmek 
demektir. Tasavvufta ise, zihinsel yoğunlaşmayı ve bazı özel zikirlerle 
riyazetleri gerçekleştirmek üzere, şeyhin müridini, karanlık, dış dünyadan 
soyutlanmış bir yere, belirli bir süre için koymasıdır. Allah ile gizlice 
konuşmak, kalbi yanlış inançlardan ve kötü huylardan temizlemek, kurtarmak da 
halvet olarak değerlendirilir, bu anlamda kulun, kendini bütün varlığıyla 
Allah’a verip, O’ndan gayri her şeyden uzaklaştığını ifade eder.</p>
<p class="normal">Halvet; Hz. Peygamber’in vahiy gelmeden önce Hıra’da uzlete 
çekilme uygulamasından doğmuştur. Hz. Musa’nın, Tur’daki kırk günlük, Allah u 
Teâlâ ile olan özel görüşmesinden esinlenerek, halvet genelde kırk güne 
hasredilmiştir. Bu kırk güne bağlı kalınarak, halvete erbain ve çile de 
denmiştir. Ancak halvetin ana gayesi; düşünceyi Allah’tan gayri her şeyden uzak 
tutmaktır.</p>
<p class="normal">İnsanlar bizim dört duvar arasında gizli-saklı ketum 
konulardan konuştuğumuzu sanıyorlar. Tecessüs etmeye ne kadar istekliler. Oysa 
halvetimiz, hasbıhâlimiz mânaya erenlere aşiyandır. Dertlere dergâh olan bize 
agâhtır.</p>
<p class="normal"> </p>
<p class="normal">Sanıyorlar ki sabahtan akşama kadar miskin miskin oturduk.
Sanıyorlar ki halvet dört duvar arasında kaybolmaktır.</p>
<p class="normal">Sıradan yaşamak âşıklara abes gelir. Veliler, aşktan korkan
insanlarca ilk bakışta deli olarak algılanır. Veli, deli-çılgın
algılanmayı önemsemez. Çer çöpü dert etmez. Oysa öyle derin
dertler, karanlık girdaplar aştık ki bilmezler.</p>
<p class="normal">Halvet Mevlâna’nın rahlesidir. Halvetlerimiz olmasaydı
pişmesi ya daha da uzun sürecekti ya mümkün olmayacaktı.</p>
<p class="normal">Güne Kur’an’ı tefsir ile başlayabilirdi. Tasavvufun 
koridorunda
yürüyorduk. Duvardaki taşları Horasan harcı ile kapatarak
her halvet bir merhaleye yolculuktu. İlmel Yakin, Aynel
Yakin ve Hakkal Yakin’de yoğrularak. Dışarıdan gelen ses sosyal
hayat telaşı bu yollarda mâna ikliminden koparacağı için
Mevlâna’yı dışa kapattım. İçe inmenin yolu dışa kapalı, dışarıya
sağır olmakla mümkündür. Bu da halvet ile olur.</p>
<p class="normal">İbadetlerimizi aksatmıyorduk. Visal orucu ile huşu 
namazlarımıza
görülmeyen varlıklarda eşlik ediyordu. Dergâhtakiler
zannediyorlar ki odada Mevlâna ve Şems var. Bizimle olanları
bazıları göremedi. Görmeye güçleri dayanamazdı.</p>
<p class="normal">Halvetlerimiz kimi zaman soru-cevap, kimi zaman benim
konuşup Mevlâna’nın sustuğu, ya da Mevlâna’nın anlatıp benim
dinlediğim hasbıhâl olarak geçiyordu.</p>
<p class="normal">Âleme dair ne varsa konuşuyorduk. Aşka ait ne varsa 
yudumluyorduk.
Yakıcı sorularım terletiyordu Mevlâna’yı. Bulunduğumuz
yerde soba, ocak, ateş istemiyordum. Ateş olarak dilim
yetiyordu. Oldum olası ılık havayı sevmezdim. Buz gibi soğukta
terlemekten güzel ne var ki?</p>
<p class="normal">Halvetlerimizde yeri geliyor Mevlâna titriyor, oraya baygın 
düşüyordu.</p>
<p class="normal3">“Aşk nedir? dediler Mansur’a. Sabredip bekleyin dedi. Üç güne 
varmaz görürsünüz. Önce kollarını, ayaklarını kestiler. Her uzvu aşk dedi. 
Astılar bedenini, o yine aşk dedi. Yakıp küllerini nehre saçtılar. Her bir 
zerresi huşu ile Enel-Aşk (Ben Aşkım) dedi.”</p>
<p class="normal">İlk halvetleşme günlerinde hücreye çekiliyorduk. Mevlâna’ya 
“visal orucunu tutacağız” dediğimde şaşırdı. Bir şey
diyemedi. “Nasıl olur da tutarız, mezheplerce caiz olmayan orucu”
diye düşünüyordu içinden. Tereddüdünü gidermek için visal
orucu “peygamberlere ve âşıklara caizdir” dedim. Âşık olmaksa
niyetin, önce visal orucundan başlamalısın. Visalin vuslatın
perdesini açmaktır. Merakta kaldınız. Açıklayayım size visal
orucunu: İftar etmeden iki ya da üç gün üst üste tutulan oruca
denir.</p>
<p class="normal">Mevlâna ile günler süren halvet ile haldaş olduk ama sırlarıma
vaki olmaya hazır görmek için onu da sınavlardan geçirmeliydim.
Bu sınavlar önemliydi. Eğer diğerleri gibi en ufak bir
tereddüt gösterirse, o gece sessizce Konya’yı terk edecektim.</p>
<p class="normal">Bir sabah odamın kapısını vurdu.</p>
<p class="normal">— Gel Mevlâna’m gel. Otur. Senden bir isteğim olsa yapar 
mıydın?</p>
<p class="normal">— Tabii söyle.</p>
<p class="normal">— Bana gönlümü eğlendirecek bir kadın getir. Kalktı. Biraz 
sonra hanımı Kira Hatun’u getirdi.</p>
<p class="normal">— O benim can bacımdır, bu olmaz.</p>
<p class="normal">Niye sokaktan yabancı bir kadın değil de eşini getirdin?
Eşini hiç mi kıskanmıyorsun. Yoksa anladın mı niyetimi.</p>
<p class="normal">Mevlâna, Kira Hatun’a gidebilirsin, diye onu uğurladı. Sonra
bana bakarak sen şehvetten, kadından uzaksın, bunu bildiğim
için beni sınadığını anladım ve Kira’yı getirdim. Aynı zamanda sana verdiğim 
mesaj: Ey dost, nem varsa yoluna fedadır.
Peki, senden şarap isteseydim Yahudinin dükkânına gider
miydin, adam mı gönderirdin?
— Kendim gider, şarabı satın alır, getirirdim.
— Güzel. İşte senelerdir aradığım senmişsin yanılmamışım.
Şimdi yavaş yavaş sana bilmeyi çok arzuladığın içindeki
boşluğu dolduracak mânaları öğretebilirim. Ben sana hoca, sen
öğrenci; ben öğrenci, sen bana hoca olacaksın, unutma… Seni
eski harabe halinden bizarlı şahane haline getirmek için sert,
ağır, kimi zaman da imtihan edici tavırlarıma hazırsın artık. Haldeşliğimiz
içinde an be an seninle bütünleşeceğiz dedim. Başını
sağa doğru eğdi, elini sol göğsüne dayadı ve geri geri yürüyerek
odamdan çıktı.</p>
<div class="calibre1" id="calibre_pb_14"/></body>
</html>