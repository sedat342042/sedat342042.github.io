<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="normal2" id="calibre_toc_2">ŞEMS İÇİN ÖZEL MUKADDİME</h1>
<p class="normal1">(NEV-İ ŞAHSINA MÜNHASIR):</p>
<p class="normal"> </p>
<p class="normal">Şems ki, Mevlâna’yı Mevlâna yapandır. Şems ile karşılaşıncaya 
kadar Mevlâna bir âlimdir. Konya’nın sevgilisi, olgun ve makul başmüderrisi. 
Aklın ve onun çocuğu olan, bilimin dairesi içinde dolaşan mantıklı bir İslâm 
âliminden bir cezbe adamı çıkaran Şems’tir.</p>
<p class="normal">Şems ansızın gelir. Yaşı kırkı bulmuş olan Mevlâna’nın belki 
de hiç beklemediği ve ümit etmediği anda. Ama kırk, peygamberî bir yaştır. 
Üstelik son fırsattır.</p>
<p class="normal">Çalınır... ardına kadar açılır kapı. Girer içeri sessizce 
yolcu. Geçiyordur... uğramıştır... kalır...</p>
<p class="normal">Gariptir Şems. Bu aniden gelen mağrur adam, mağrurluktan başka 
bir imlâyla mağrurdur. Sahte tevazuyu kibir ile eş tutar ve ondan bu yüzden 
nefret eder. Kabiliyet bir Allah vergisiyse onu saklamanın da sahtecilik 
anlamına geldiğini düşünerek mağrurdur. Dili bu yüzden bu kadar keskindir. Kaide 
dışı ama harikuladedir. Üstelik her kelâmında ”belâ”ya bir davet vardır.</p>
<p class="normal">Karanlık ve siyaha ait yabancı. Durak şaşırtan yolcu. Yolcuyu 
yolundan eyleyen dilber.</p>
<p class="normal">Kimliği belirsiz; ama olsun: Şems’in saçları Tebriz’in 
gecesidir. Yüzü İsfahan’ın güneşi. Mihr ve mah onun kelâmından dökülür. Çünkü 
Şems hatırlatır. Ezelde büyük bir karşılaşma olmuştur.</p>
<p class="normal">Şems’tir. Şems güneş demektir. Öyle bir taşkın yaratır ki Mevlâna’nın engin denizlere benzeyen; ama henüz rüzgâr görmemiş 
sakin ve emniyetli ruhunda, Ay’ın küçük denizler üzerinde 
yarattığı gelgitlerin onun taşkını yanında esamesi bile okunmaz.
Çünkü Mevlâna bir okyanustur. Şimdiye değin
denizlerin,
kamerlerin ardı sıra yürüyüp durmuştur da ancak şimdi güneşin
cazibesine tutulmuştur.</p>
<p class="normal">Gündelik hayatın dağdağasından farklı bir boyutta, suyun
toprağa kavuşması gibi değil, iki suyun birbirine kavuşması
gibi
kavuşurlar. Şems hem canı, hem cananı olur Mevlâna’nın. Müridi
ve mürşidi. Aslında bereketin taşkını bu çoğullukta. Kim âşık
kim maşuk, bu kavuşmada belli değildir. Ne gam! Aşktır aralarındaki.
Zamanın, mekânın ve cinsiyetin sınırlarını
çoktan aşmış,
bu aşkınlıkla aşkın kaynağına dayanmış, küstah nazarlarca
kavranması
mümkün olmayan bir aşk. Anlamayanlar
da anlayışsızlıklarında
mazur, nereden anlasınlar
ki?...</p>
<p class="normal">Sonu o kadar kanlı geleceği için belki, Şems bir bıçak gibi
böler Mevlâna’nın ömrünü tam orta yerinden ikiye. Öncesinde
Mevlâna ne idiyse artık o değildir. Temkinliyse temkini bırakır,
makul idiyse aklın sınırlarını çatlatır.</p>
<p class="normal">Şems sükûnet değildi. Mevlâna bu kadar fırtınayı nasıl taşıdı?
Nasıl bu kadar yandı da yanmadı?</p>
<p class="normal">Şüphe yok ki Tebrizli’nin bariz vasfı karanlığıdır. Ama onun
karanlığı, karanlık değil, sır olduğu için böyle aydınlatıcıdır.
Kim
olduğu, ailesi, sülâlesi, mahiyeti belli olmamakla birlikte
bu harikulade
karanlığa en uygun düşen isim yine de Şems’tir. Şems...
Söylemiştim ki güneş demektir. Belki de bu yüzden Mevlevî ayininin
rengi önce siyahtır, beyaz tennure sonra açılır.</p>
<p class="normal">Adı: Muhammed, babası: Ali, memleketi: Tebriz.</p>
<p class="normal">Sadece bu kadar. Başka hiçbir şey yok. Ne olur öyle kalsın!</p>
<p class="normal">Çünkü başkasına gerek yok. Bu ne kadar içli bir kelâmdır
böyle.
Ve, Şems’e ne kadar yakışmaktadır.</p>
<p class="normal">İki kubbe var İslâm âleminde; ki, ikisi de yeşil, Kubbe-i Hadra.
Biri Peygamber’in, biri Mevlâna’nın. Şimdi Mevlâna, Kubbe-i
Hadrası’nın altında. Babası, oğlu, çelebisi ve kâtibi, Selâhaddin’i
ve Hüsameddin’i ile üzerine titreyen zarif kalabalığının
arasında.
Dokunmaya kıyılamayacak denli soylu bir gül; nazlıdır, nazında.
Vakurdur, vakarında. Şehirlidir, inceliklidir;
nezaketinde,
zarafetinde. Ve daha fazlasında, zamana
uzanırken. Şems, uzakta.
Karanlığında. Bir köşede. Tenhalığında.
Yalnız yatıyor.</p>
<p class="normal3">Yalnızlık aşkın vekâletidir. Ölüm aşkın kefaretidir.</p>
<p class="normal3">Her aşk bir baş götürür. Bu kez baş veren Şems olmuştur.</p>
<p class="sagbolditalik">(Nazan Bekiroğlu/ Cümle Kapısı)</p>
</body>
</html>