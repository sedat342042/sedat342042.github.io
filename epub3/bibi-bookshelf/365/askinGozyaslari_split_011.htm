<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_7"><img class="resimalti1" src="semazen2.jpg"/><br class="chapter"/>
AŞK-I MEVLÂNA YURDUNA VUSLAT</h1>
<p class="indentmetinitalik">Allah senin kapından aşk sarayına bir insanı 
alacaksa,</p>
<p class="indentmetinitalik">o insana sen nasıl ben seni sevmiyorum dersin?</p>
<p class="normal"> </p>
<p class="normal">Ey Konya, sana gelene değin senelerce yürüdüm. Ömrüm yolların 
üzerine ağını örmüştü. Yürüdüm, yürüdüm. Sırtımda gecenin karası bir ferace, 
ayağımda ucu delik bir papuç; ama gözlerimde güneşi ve yatağını arayan nehirleri 
içimde taşıyarak. İğde kokulu yollardan geçtim. İçimdeki çığlıklar adımlarımdan 
öndeydi daima. Hani benim okyanusum nerede ey Konya!</p>
<p class="normal">Konya’ya niyetlenişim boşuna değildi, son ümidim Konya’ daydı. 
Rüyamda aradığım şeyhin Konya sultanı olduğu bildirilmişti. Rüyalar onu 
gösteriyordu. Yollar onun adresini işaret ediyordu.</p>
<p class="normal">1244 yılının Kasım ayında bir perşembe akşamı Konya’ya girdim. 
Konya minarelerini uzaktan gördüğüm zaman heyecanlanmıştım. Yolda bir 
delikanlıya kalabilecek bir han sordum. Şekerciler Hanı’nı tarif etti. Yüzüme 
tuhaf tuhaf bakan hancı beni zengin bir tüccar sandı:</p>
<p class="normal">— Buraya satın almaya gelmiş olduğunuz şey ne?</p>
<p class="normal">— Bir elmas, dedim.</p>
<p class="normal">— Öyleyse yanlış şehre gelmişsiniz dostum. Burada pirinç ve 
gümüşümüz vardır. Ayrıca şehrimiz, dokumacıları ve de altın işçiliğiyle de 
ünlüdür. Çarşıda lacivert taş, inciler ve damarlı akik de bulabilirsin. Ama 
burada hiç elmas yoktur.</p>
<p class="normal">— Eşsiz bir elmas gözlerinizin önünde ve siz camdan başka bir 
şey görmüyorsunuz! Şimdi beni daha fazla oyalama. Odanın anahtarını uzat, 
diyerek yukarıya çıktım.</p>
<p class="normal">Odaya girdiğimde sille halısı yün minderle kaplı koltuk ve 
pamuk döşek vardı. Hepsini kaldırıp köşeye yığdım. Yerdeki hasır yeterliydi 
bana. Orucumu açtım, avuç içi kadar ekmek ve yarım bardak su ile. Namazımı 
kıldım. Elbisemi yıkadım, astım. “Yarın ola aşk ola“ diye istirahata çekildim.</p>
<p class="normal">Ertesi gün Kasım ayının 25. günüydü. Sabah namazını kıldıktan 
sonra Cuma vaktine kadar Kur’an okudum. Daha sonra hana tekrar dönüyordum. 
Etraftakiler kadını erkeği, çoluğu çocuğu herkes bana tuhaf tuhaf bakıyorlardı. 
Sanki koca şehirde tek yabancı benmişim gibi yahut da üzerimde değişik bir 
alâmet varmışçasına bakışları ile beni ısırıyorlardı. Hanın kapısı önünde 
taşlığa oturmuş, gelip geçenleri seyre dalmıştım. Dalgınlığım seneler öncesine 
götürdü beni. Mekânda kalan bedenime rağmen ruhum ayları devire devire Şam’daki 
o ilk görüşe, o efsunlu bakışa döndü. Geçmişin gizem tüten hatırası gözümün 
önüne geldi. Bir zamanlar, ikisi Şam’da buluşmuşlardı. Büyük caminin önünde Şems 
halka hitap ediyordu. O sıralarda, kuşku ve sıkıntının mengenesine yeni 
yakalanmakta olduğu için uykusuz geceler geçiren Mevlâna, sesin sahibini 
dinlemek üzere yaklaştı. Ses, başka bir dünyadan, gizemli bir dünyadan 
geliyordu. Kökten sarıp sarsan şey, ne sözler ne de anlamdı; konuşmanın tınısı, 
rengi, tadı, herkesi etkileyen yanıydı. Ama Mevlâna başka bir tat alıyordu, 
sözler onu yakıyordu…</p>
<p class="normal">Mevlâna bakışını Şems’e odaklaştırdı… Fukaralığına, ıstırabına 
ve de görkemine… Şems de ona baktı. Ve o anda bakışları birleşerek içlerinde 
sonsuz bir ölümsüzlüğün inlemesi oluştu. Şems konuşmasını keserek, ortalıktan 
kayboldu. Mevlâna annesini yitiren bir çocuk telaşında sağa sola bakarak 
kendisini yakan sözün sahibini arıyordu. Nafile, hiçbir yanda onu bulamadı. 
Sanki yer yarılıp Şems’ini yuttu. Endişe ve merak içinde olup bitene anlam 
vermeye çalışırken aniden omzuna değen bir el ile irkildi. İçindeki ışığın 
kaynağı: “Ey dünya sarrafı beni bul!”, dedi. Ardından bir hayal gibi tekrar 
kayboldu. Bütün bu olanlar karşısında hayretler içinde kalan Mevlâna, yüreğinde 
tarifsiz bir yanma hissetti. Heyecanını yatıştırmak üzere büyük caminin 
basamaklarına çöktü. Biraz sonra, bu olay silinip unutuldu. Hayallerinin içinde 
esmekte olan fırtına, Mevlâna’yı uzun süre Şam’da tutamadı. Sonra Konya’ya 
döndü.</p>
<p class="normal">Bugünse Şam’daki güneş Konya’ya doğdu. Koskoca bir derya 
damlanın peşi sıra sürüklenmişti. Mademki Mevlâna okyanusun kıyısına gelmesine 
rağmen dalmamıştı, okyanus damlaya giriftar olsun, o hâlde diye ta uzakları, 
çölleri avucuna, dağları sırtına yüklenerek gelmişti Şems.</p>
<p class="normal">“O geliyor o…” sesi ile daldığım hayalden uyandım. Vakit 
ikindiye doğru gelmişti. Çarşıda sokaklarda bir hareketlilik, bir tatlı telaş 
başladı. Sanki gelen bir imparator sandım yapılan hazırlık ve halkın hararetli 
sevinçlerinden. Sokaktakiler kenara çekildiler, dükkândakiler ayaklandılar ve 
dışarı çıktılar. Oturanlar ayağa kalkıp ellerini göbek hizalarında 
birleştirdiler. “Bu ne merasim, bu ne hürmet yarışı” diye şaşırdım. Oysa gelen 
üzerinde müderris olduğu halinden belli birisinden başkası değildi. Sağında 
solunda talebeler olduğu hâlde, bir katırla geliyordu. Herkes:</p>
<p class="normal">— Mevlâna Celâleddin geliyor, diye ayağa kalkıyor, hürmetle 
selâmlıyorlardı. Demek yıllardır adını işittiğim, bir defasında da Şam’da 
gördüğüm Mevlâna buydu. Şu katır üzerindeki kısa siyah sakallı, yanık buğday 
benizli, mütebessim insan. Ho şuma gitti hali, tavrı. İçimden “İşte bulmaya 
geldiğim elmas bu” dedim. Yerimden kalktım, dar sokaklarda ilerleyen, 
ilerledikçe de fark edilip katılan insanlarla büyüyen kalabalığın peşine 
takıldım. Şöhreti büyük olan yol göstericinin halka vereceği vaazın 
kaçırılmaması gerekiyordu.</p>
<p class="normal">Cemaatin önünde Mevlâna’nın sarığının arkası görülebiliyordu: 
Kumaştan sanki bir ışık huzmesi yayılıyordu. Eğer çağırsa dönüp arkasına bakıp 
beni göreceğini ve böylece Mevlâna’nın katırın üzerinden kendi kollarıma 
düşeceğini biliyordum ama kendime hâkim oldum. Dostların, birlik sarayına kol 
kola yürümeye başlamadan önce muhabbet koridorunda buluşmaları gerektiğini 
biliyordum.</p>
<p class="normal">Kalabalığı yarıp katırın yanına ulaştım. Mevlâna, 
düşüncelerinin içinde kaybolmuş, çevresinin farkında değildi. Katırı çeken yaşlı 
adamın elinden yuları çekip alarak hayvanı durdurdum. Yaşlı adam karşı çıkmaya 
çalıştıysa da gelen eritici bakışım onu susturmaya yetti.</p>
<p class="normal">— Sen, âlimlerin sultanı Baba Veled’in oğlu Mevlâna mısın?</p>
<p class="normal">Mevlâna şaşkınlıkla, karşısında çakmak çakmak gözlerle:</p>
<p class="normal">— Benim diye mırıldandı.</p>
<p class="normal">— Söyle bana içlerinden hangisi daha büyüktü; ermiş Bayezid-i 
Bistami mi, yoksa Hz. Muhammed mi?</p>
<p class="normal">Mevlâna, katırı öne doğru mahmuzladı:</p>
<p class="normal">— Nasıl soru bu? Hiç şüphe yok ki Hz. Muhammed büyüktür.</p>
<p class="normal">Yaşlı adamın yuları almasına izin verdim ve topluluk tekrar 
yola koyuldu. Oysa daha sözümü bitirmemiştim. Mevlâna’nın arkasından bağırdım.</p>
<p class="normal">— Peki, Hz. Muhammed daha büyükse neden “Seni bilmem gerektiği 
gibi bilemedim” dedi de Bayezid “Zafer benimdir! İtibarım ne büyüktür. Çünkü 
sadece Hak’la doluyum” dedi.</p>
<p class="normal">Katır durdu ve Mevlâna eyer üzerinde geri döndü. Kaşlarını 
çatıp bir süre düşündü. Bu adamın nereden tanıdık geldiğini hatırlamaya çalıştı. 
Daha önceden karşılaşmışlar mıydı?</p>
<p class="normal">Mevlâna’nın soruya ilk cevabı kendiliğinden gelmişti ama bu 
sefer dikkatle düşündü:</p>
<p class="normal">— Hz. Muhammed hâlâ Allah’ı arıyordu ve bildikleri durmak için 
ona yeterli gelmiyordu. Bayezid ise Allah’ın içinde kaybolmuştu. O vardığını 
sandı; ama varmak diye bir şey yoktu.</p>
<p class="normal">Dilini şaklatıp katırı öne sürdü ve bir kez daha katır 
kalabalığın içinde kayboldu. İyi bir cevap, diye mırıldandım. Evet, 
yanılmamıştım, bu adam aradığımdı. Onca yolu boşuna tepmemiştim. Takibe devam 
ettim. Ben arkalarından gelirken Mevlâna’nın kafasını çevirip bana bakmasını 
istiyordum. Ah bir baksa. Ah bir tutuşsa. Haydi, dön bir bak diye heyecan içinde 
takibe devam ettim. Çevredekiler neler olup bittiğinin merakı içindeydi. Halk 
benim umurumda değildi. Umurumdaki katırın üstünde ilerliyordu.</p>
<p class="normal">Topluluk, Karatay Medresesi’ne ulaştı ve Çinili Kubbe’nin 
kapladığı mekânın bir kenarına iliştim. Herkes oturmuş, bense ayakta durmuş 
Mevlâna’yı süzüyordum. “Böylesi genç bir adam ve cübbesinin içinde nasıl da 
ciddi!”</p>
<p class="normal">Medrese beklenti içerisinde titreşiyor, kısık seslerin 
uğultusu duvarlardan yankılanıyordu. Kubbenin ortasındaki fenerden bulutsuz 
gökyüzü içeri süzülüyordu. Hemen altında geceleyin yıldızlar âlimi tarafından 
yıldızları izlemek için bir ayna gibi kullanılan sığ bir havuz bulunuyordu.</p>
<p class="normal">Bir öğrencisi Mevlâna’nın önündeki masaya birtakım kitaplar 
bıraktı ve herkes yerini aldı. Tam hitabetine başlayacaktı “fırsat bu fırsat” 
diye:</p>
<p class="normal">— Bilgi sahibi olmak ile bilmek farklıdır. Bilgi sadece 
hafızanın bir parçasıdır. Bu halinle ancak âlim olarak kalırsın. Bilmek 
varlığımızın parçasıdır. Bu halinle de ancak arif olursun. Bilmenin ötesine 
ermek ruhumuzun maveraya yolculuğudur. Bu halinle de âşık olursun. Şimdi söyle 
Mevlâna sen nesin?</p>
<p class="normal">Kafasını kaldırdı, bana öyle bir baktı ki olduğum yere 
bayılmışım. Kendime geldiğimde Mevlâna başımda bekliyordu. Mevlâna elimi tutarak 
ve yaya olarak kendi medresesine götürdü. Birlikte bir hücreye girdik. Bu hücre 
kuyumcu Selahaddin’in hücresidir. Orada bir süre baş başa kaldık.</p>
<p class="normal">Mevlâna:</p>
<p class="normal">— Sultanım! Çok şehirlere uğradın biliyorum, oralarda irşada 
devam etmek varken neden zahmet ettin buralara kadar, dedi. Gülümseyerek cevap 
verdim:</p>
<p class="normal">— Gittiğim yerlerde hep aciz firavunlara rastladım; kul olmaya 
bir türlü razı olmayan insanlara rastladım. İlk defa bir kula rastladım. O 
sensin.</p>
<p class="normal">— Ey Şemseddin Tebrizî, ey mâna âleminin incisi, gerçi evim 
sana lâyık değil; ama sadık bir bendenim şimdi. Kulun nesi varsa efendisinindir. 
Bundan böyle bu ev senin; çocuklarım, oğulların ve kızlarındır, diyerek bütün 
hanegâhını bana açarak beni taltif etti.</p>
<p class="normal">Mevlâna’yı da denemeyi istiyordum. Acaba diğer denediğim 
mürşitler gibi yalpalayıp kolaya mı kaçacak yoksa sırra hâkim olmak için 
tahammül mü gösterecekti? Mevlâna’da benim de anlayamadığım bir farklılık vardı. 
Klasik hoca tipine benzemiyordu; fakat etrafındakilerin perdesinden içindeki 
açlığı göstermekten çekinen bir hali vardı. Sanki meydana çıkıp rakibini tartmak 
isteyen iki güreşçi gibiydik. Ben şeyh arıyordum, o şeyh arıyordu. İkimiz de 
susamış su pınarının başında bekleyen şahin kuşuyduk. Bir zamanlar Evhadüddin-i 
Kirmani’ye yaptığım gibi Mevlâna’ya da şarap getirmesini söyledim. Mevlâna 
herkesin hayret ve dehşet nazarları arasında bu arzuma boyun eğdi. Dergâhından 
dışarı çıkıp bir solukta Rum meyhaneciden kendi eli ile aldığı şarabı getirip 
önüme koydu. Şarabı şaşkınlıkla bakan gözlerinin önünde yere döktüm.</p>
<p class="normal">— Ben şarap içmem. İstemekte amacım seni denemekti. Sen de 
diğerleri gibi misin, değil misin? Sen tahminimin de üstünde bir ermişsin. İlk 
sınavları yavaş yavaş geçiyorsun, haydi hayırlısı bakalım. Sende bu kudret ve 
tahammül varken, sana bu dünyada kimse denk olamaz. Mevlâna bana doğru sevinçle 
sarıldı. Sanki herkesin kabul edilmek için yarıştığı bir nimete kendisi 
kavuşmuşçasına sevinerek sımsıkı kucakladı beni. O anda senelerin bütün 
yorgunluğu, dağların bütün yükü üzerimden düşmüşçesine hafifledim. Allah’a 
şükrettim böyle bir dostu seneler sonrası bana nasip eylediği için. Kalktım, iki 
rekât şükür namazı kıldım. Mevlâna’nın ev olarak kullandığı küçücük medresesi 
sırlanmış, aşk ve mâna ile dolmuştu.</p>
<p class="normal">O güne dek, talebelerine ders veren bir müderris, camilerde 
vaazlarıyla sevilen bir hatip, fetvalarıyla halkın müşküllerini halleden bir 
halk müftüsü olan Mevlâna Celâleddin, şimdi herkesten, her şeyden uzak, benim 
sohbetimle donanan aşk sofrasına bağdaş kurmuş, kana kana içiyordu.</p>
<p class="normal">— Doğu olsam, batı olsam, göklere çıksam, senden bir nişane 
bulmadıkça, dirilikten bir nişane bile yok bana. Ülkenin zahidiydim, minbere 
sahiptim, kürsüm vardı. Şimdi ise gönül kazası, sana karşı ellerini çırpan bir 
âşık haline getirdi beni! diyordu.</p>
<div class="calibre1" id="calibre_pb_12"/></body>
</html>