<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>Aşkın Gözyaşları</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
<p class="resimalti"><img border="0" class="calibre4" src="semazen2.jpg"/></p>
<p class="indentmetinitalik">Hangi Kimya sırrını çözebilir di Şems’in?</p>
<p class="indentmetinitalik">Hangi Kimya güneşte erimezdi ki?</p>
<p class="normal"> </p>
<p class="normal">Mevsim kıştı, medresenin sofası, perde ile bölünerek,
bir oda haline
getirilmişti. Mütevazı bir nikâh merasiminden
sonra, yeni evlilere bu sofa verildi. Nikâh duamızı Sultan
Veled ve Hüsamettin Çelebi’nin şahitliğinde Mevlâna okudu.
Mehir konusu açılmadı, ancak ben söz alarak:</p>
<p class="normal">— Kimya Hatun mehir olarak sana sunacağım bir çöp bile
yok. Varım yoğum kulluğum, onu da Allah’a sunmuşum. Başım
feda olsun, diyeceğim; ancak başımı baban için adamışım.
Sana mehrim, yalnızlığına vereceğim hasbıhâlimdir. Sözlerimden
başka servetim yok bilesin. Kimya gözlerini tebessümle tamam
mânasında açtı kapadı.</p>
<p class="normal">İlk gece odaya girdiğimde:</p>
<p class="normal">Kimya ilk gecenin korkusuyla ürkek bir tavşan gibi titreyerek
odada bir duvardan diğerine yürüyordu. Kandilin ışığında
zayıf ve küçük bedeninin gölgesi tavanı kapatıyordu.
Dergâhtaki kadınların ilk gece yaşanacaklar ile ilgili kötü telkinleriyle
tedirgindi. Parmaklarını çıtlatıyor, avucunu ovuşturuyor,
ne yapacağını bilmeyen avcının elinden kaçmaya çalışan bir
ceylan gibi odanın içinde dolaşıyordu.</p>
<p class="normal">— Takatin kesilmiştir, otur istersen.</p>
<p class="normal">— ………</p>
<p class="normal">— Abdestli misin?</p>
<p class="normal">— Evet.</p>
<p class="normal">— Âdetlerin canı çıksın. Zihaf namazı diye bir şey yok. Üstelik
aramızda zihaf da olmayacak. Şimdi yatsı namazını birlikte
kılalım ve sen yatakta uyu.</p>
<p class="normal">— Ya sen.</p>
<p class="normal">— Ben Kur’an okuyacağım. Uykum gelirse eşikteki minder
yeter bana.</p>
<p class="normal">— Babam eşikte yattığını duyarsa üzülmez mi?</p>
<p class="normal">— Söylemezsek üzülmez. Birlikte namazı kıldıktan sonra
“Allah rahatlık versin” dedim. Kandili söndürdüm. Pencerenin
kenarında ayın ışığında Kur’an okudum.</p>
<p class="normal">Kimya ile yaşadığımız sofa, medresenin avlusuna bakıyordu.
Mevlâna’nın ailesi ve çocuklarıyla birlikte oturduğu bu küçük
medrese, hepimize konaklık ediyordu, tüm aile bir arada
oturuyorlardı.</p>
<p class="normal">Kimya, susması gerektiğinde susan, konuşması gerektiğinde
konuşan, kelimeleri özenle seçen, nezaketini, hürmetini
esirgemeyen, ahlâkı ile gönlümde her geçen gün büyüyordu.
Benimle sohbet etmeyi seviyordu. Sanki senelerdir bir kafeste
tutulmuş ta konuşmaya, dinlenilmeye aç bir kuş gibiydi.
Dergâhtaki kadınlar ve annesi “Kadın kısmı az konuşur, hatta
hiç konuşmaz” diyerek hep susturmuş Kimya’yı.</p>
<p class="normal">Kimya Hatun gün geçtikçe ilahi aşk yolunda arifan olmaya
başlıyordu. Bir gün dedi ki:</p>
<p class="normal">— Aşkta bakış önemli mi?</p>
<p class="normal">— Elbette.</p>
<p class="normal">— O hâlde biz ilahi aşk içerisinde Cemalullah’a nail olacağız
öyle değil mi?</p>
<p class="normal">— Aşk bakışta kıvılcımlanır, görmek değil, bakıştır sırrı çözen.</p>
<p class="normal">Hz. Yusuf’u gören kadınlar onu bir an görünce sadece parmaklarını
kestiler. Ya bir de bakıştan Yusuf aşkı gönüllerine girseydi
tepeden tırnağa kendilerini doğramazlar mıydı?</p>
<p class="normal">— Ruhlarımız Elest aleminde gördükleri Cemalullah’ın aşkından
habersiz mi şu dünyada?</p>
<p class="normal">— Her ruh habersiz değildir. Sırrı gaflete gömen göremeyecek.</p>
<p class="normal">Sırrı çözen o nazara erecek.</p>
<p class="normal">— Gül ve gonca sırrı yani.</p>
<p class="normal">— Güya “kimi gülistanda gonca gül olur” imiş. “Kimi gonca
güle hâr (diken) olur gider” imiş…</p>
<p class="normal">— Şimdi anlıyorum babamın ne denli sana divane olduğunu.
İlk günlerden sonra mahzun, ürkek Kimya gitti yerine güleç,
konuşkan, çocuksu hareketler gösteren bambaşka Kimya
geldi. Dergâhtaki kadınlar Kimya’nın bu haline şaşırmışlardı.
Aralarında güya Kimya bu evliliğe tahammül göstermez, canına
kıyar mı kıymaz mı diye bahse tutuşmuşlardı. Beklentilerin
aksine mutlu bir Kimya ile hepsi şaşkındı. Olup bitene anlam
veremiyorlardı. Haftalar sonra Kimya’nın hal ilminde geliştiğini,
ilim-irfan hitabetleri ile dergâhtaki kadınları hayrete düşürdüğünü
duyan halk ve kadınlar ona imrenmeye, onu kıskanmaya
başladılar. Hele Kimya’nın “Siz Şems’i tanımıyorsunuz, hepimiz
yanlış tanımışız. Ben onun yanında öyle feyzler tadıyorum
ki gün boyu yanı başımdan ayrılmasın istiyorum. Namaza
durduğunda bir an önce bitse de muhabbetine devam etse
diye sabırsızlanıyorum” dediğinde, duydukları karşısında hepsinin
beti benzi değişmiş.</p>
<p class="normal">Mevlâna’nın Sultan Veled’den birkaç yaş küçük, ortanca
oğlu Alâeddin Çelebi, o günlerde genç bir delikanlıydı. Evin bu
teklifsiz oğlu, bazen arkadaşlarıyla birlikte medreseye girip çıkıyor,
bu haller beni üzüyordu. Alâeddin bir gün yine, medrese
avlusuna açılan sofanın önünden geçmişti. Alâeddin
Çelebi’ye
şöyle bir ihtarda bulundum:</p>
<p class="normal">— Ey gözümün nuru... Zahir ve batın edepleriyle bezenmişsin
amma, benim odamın ve penceremin önünden geçerken
biraz hesaplı
hareket etmen icap eder.</p>
<p class="normal">Genç Alâeddin Çelebi, bu sözlere kırılmış, biraz sertçe cevap
vermişti:</p>
<p class="normal">— Kimin evini kimden kıskanıyorsun şeyhim.</p>
<p class="normal">Bu söz o günden itibaren aramızdaki soğukluğun iyice
buz tutmasına sebep olmuş, gönlüm incinmişti. Alâeddin’in
densizliğine
karşı içimden ona şiddetli bir sesle bağırmak geçti.
Mevlâna’nın
hatırı olmasa bir şimşek bakışımla onu oraya sererdim.</p>
<p class="normal">Önceleri bana karşı gelen, Konya’dan uzaklaşmama sebep
olan topluluk, aslında yatışmış değildi. Konya’ya döndükten
sonra, benden özür dilemelerine rağmen pusuda bekliyor, fırsat
gözlüyorlardı. Bu sefer aralarına, şehrin ileri gelen birkaç softasını
da almışlardı. Alâeddin Çelebi gibi bıçkın bir delikanlıyı
da
saflarına katmışlardı. Muhalif cephem kalabalıklaşıyordu.</p>
<p class="normal">Bir gün medresenin bahçesinde dervişlerle sohbet ediyordum.
Alâeddin destursuz olarak sözümü kesti:</p>
<p class="normal">— Bu dünyanın kutbu dedem ve babamdır. Siz mum alevinden
medet bekliyorsunuz, diyerek beni tahrike yeltendi.</p>
<p class="normal">— Mevlâna’da ledün ilminden inciler vardır. O konuşurken
sözlerinin kimseye faydası olup olmayacağını hesaba katmaz, ama ben çocukluğumdan bu yana Allah ilhamı ile konuşurum.
Birini sözümle cezbelendirir, akıllandırır, terbiye ederim.
Bakmayın benim hırçınlığıma, sözüm haylazı terbiye eden kırbaçtır.</p>
<p class="normal">— Sen rüzgâr gibi yıkıcısın, bıçak gibi kesicisin. Senin sözlerinde
beladan başka ne var?</p>
<p class="normal">— Mevlâna konuşunca uslu kedi gibi dinliyorsunuz. Ben
konuşunca yırtıcı kaplan kesilip üzerime atlamak için fırsat kolluyorsunuz.
Oysa o benim söylediklerimin aynısını konuşuyor.
O sessiz, ben sesli konuşuyorum. Fark yok aramızda, Mevlâna
beni takip eden bir taklitçi. O ne güzel bir taklitçi, diye cevap
verdim. Alâeddin homurdanmaya başladı. Hiç tereddüt etmeden
devam ettim:</p>
<p class="normal">— Boşboğazın biri boğazından hırıltı çıkarıyor. Evlat sakin
ol. Herkes kendi yürek kitabını okur. İçin mezbaha gibi kan revan.
Gözün lavlar püskürtüyor. Denizime gel de seni dinlendireyim.</p>
<p class="normal">Alâeddin birden ayağa fırladı, üzerime doğru yürümeye
başlayınca ben de yerimden kalktım asayı ona doğru fırlatacaktım.
Dervişler onu tutarak dışarı çıkardılar. Olay şehre yayılır
yayılmaz, benden nefret eden fitneciler Alâeddin Çelebi’yi bir
kenara
çekerek:</p>
<p class="normal">— Bu ne cüret. Yabancı bir adam gelsin, kırk yıllık baba
ocağına evlâdını sokmasın, bu görülmüş şey mi? Diye onu dolduruşa
getirerek Onun toyluğundan faydalanmaya çalışıyorlardı.
Hayatta bir aşksızlara bir de başkasının ağzına bakan zavallı
ahmaklara acırım. Böyleleri ne yalak, ne aciz yaratıklardır.
Alâeddin de bu zavallılardandı. Başkasının ağzı ile konuşmayı
severdi. Sünepe, uyuz ve silik bir delikanlıydı o kadar. Bakmayın
siz ileride beni şehit edenlerin içerisinde Alâeddin de var
dı diyenlere. Bir tavuğu kesecek kadar yüreği olmayan ürkeğin
tekiydi. Birden palazlanan saman çöpüydü o kadar.</p>
<p class="normal">Alâeddin, çevredekilerin dolduruşu bir taraftan, Kimya
ile evlenişim diğer yandan öyle bir hale gelmişti ki neredeyse
üzerime çullanıp boğacak azgın bir kuduz köpek haline gelmişti.
Gözleri şimşekler çakıyordu. Ancak ısıracak köpek dişini
göstermezdi.</p>
<p class="normal">Benim bulunduğum meclislere izinsiz giriyor, söze karışıyor,
beni tahrik etmek için elinden geleni yapıyordu. Fitneciler
bu duruma kıs kıs gülüyordu. Durumu Mevlâna’ya açtım. Üzüleceğini
bilerek uzun süredir sabrediyordum. Benden duysun
istedim. Bir şey söylemeden odadan dışarı çıktı. Doğruca Sultan
Veled’in yanına gitmiş:</p>
<p class="normal">— Şimdi anlıyorum, Âdem babamızı. Bir yanda asi Kabil,
diğer yanda asude Habil. Sivrilik ve yumuşaklık. Âdem babamızın
ciğer acısını anladım. Arif Sultan Veled’im ve isyankâr bıçkın
Alâeddin’im. Söyle ben ne yapayım oğlum?</p>
<p class="normal">— La tahzen baba. Allah var, sıkıntı yok. Alâeddin; cahil,
kanı kaynayan bir yaştadır. Seni sever, muti bir evlattır. Onun
hırçınlığı çevredeki fitnecilerin sayesindedir. Ben onunla konuşurum
usulünce. Düzelir zamanla, sen dert etme babacığım.</p>
<p class="normal">Sultan Veled çok mûnis, yumuşak huylu babası gibi
ilim düşkünü bir yağız yiğitti. Onu daha önceleri de sevmiştim.
Ve çok seviyordum. Bambaşka bir hali vardı. Mevlâna’ya
lâyık bir oğuldu. Gerek dergâhtaki bana hizmetlerinde, gerekse
Şam’dan beni getirirken edep ve terbiyesi ile beni kendisine
hayran bıraktırdı. Oğlum olsaydı Sultan Veled gibi olmasını
dilerdim. Beni nerede görse halimi hatırımı sorar, bir arzum
olup olmadığını öğrenmek isterdi. Sohbetlerime katılmak için
icazet ister, ağzı açık pür dikkat beni dinlerdi. Sözlerimi sonradan
kâğıda not aldığını duydum. Bu durumu öğrendiğimi duyunca gelip özür dilemişti. Ben de “Önemi yok, sen yazabilirsin
gökkubbe altında kelâmlarımı kalem kalem yazdırmayı dileseydim
kâtip olarak seni seçerdim” dediğimde öyle bir sevindi
ki yanaklarımı kuzunun koyunu öptüğü gibi öptü.</p>
<p class="normal">— Yeter evlat, dudağınla abdest almışçasına yıkandı yüzüm.</p>
<p class="normal">Güldü. Sevinçle:</p>
<p class="normal">— Hakkınızı helâl ediniz efendim diyerek yanımdan ayrıldı.</p>
<p class="normal">Sultan Veled babasına verdiği söz üzere Alâeddin’i bir kahvehanede
nargile içerken bulur. Kahvedekileri gözü ile süzünce
hemen hemen hepsinin berduş ayak takımı olduklarını anlar.</p>
<p class="normal">— Ne işin var bu eli boşların yanında. Senin yerin gönlü
hoşların meclisidir kardeşim.</p>
<p class="normal">— Bir ailede iki âlim yeter, ben fazlayım zaten.</p>
<p class="normal">— Bu ne biçim konuşma. Sen Mevlâna oğlusun unutma.</p>
<p class="normal">— Babam ne buluyor bu Şems denen delide.</p>
<p class="normal">— Ah kardeşim, gözlerin ne kadar da puslu. Bir şulesi var
ki Şems’in, aydınlığının berraklığı gökyüzüne sığmaz. Ah kardeşim,
sözlerin ne kadar paslı. Şems’in öyle muhabbeti var ki sanırsın
cennet dile gelmiş konuşuyor.</p>
<p class="normal">— Gökyüzünüz de, güneşiniz de sizin olsun. Ben biraz da
gayya kuyusunun karanlığını koklamak istiyorum.</p>
<p class="normal">— Afyon mu içiyorsun sen. Bu ne densiz konuşma. Senin
büyüğünüm, üzerinde hakkım var. Görüyorum ki buradaki berduşlar
benden itibarlı senin yanında.</p>
<p class="normal">— Siz Şems ile sarhoşsunuz, ben otla sarhoş olmuşum çok
mu?</p>
<p class="normal">— Yazıklar olsun sana. Adam gördüm, ayağına kadar geldim, konuştuğun sözlere bak. Bugüne kadar seni kolladım, yanında
oldum, sahiplendim. Bu andan sonra babamı ve Şems’i
üzecek olursan karşında beni bulursun.</p>
<p class="normal">— Eşyalarımı gönderin, dergâha gelmeyeceğim artık. Başınıza
çalın Şems'inizi.</p>
<p class="normal">— Babamı hiç düşünmüyor musun?</p>
<p class="normal">— Onun gözünün Şems’ten başkasını gördüğü mü var?
Varsa yoksa Şems. Bu Tebrizli hepinizi iyi büyülemiş. En çok zoruma
giden Kimya’nın da Şems’in büyüsüne kapılması. Kart
adama vardı benim kendisini sevdiğimi bile bile. Bütün kadınlardan
nefret ediyorum.</p>
<p class="normal">— Bacımız için ne biçim konuşuyorsun. Utan aşktan. Utan
sevgiliden.</p>
<p class="normal">— Yürek Allah’ın elindedir.</p>
<p class="normal">— Hidayet de Allah’ın elindedir. Allah seni ıslah etsin. Sen
yoldan çıkmışsın. Senin için dua etmekten başka çarem yok
kardeşim. Eşyalarını gel kendin al.</p>
<p class="normal">Kimya, hikâyeleri ve Farsça şiirleri çok seviyordu. Sürekli
benden hikâye anlatmamı, şiir okumamı isterdi. Ben derviş
hikâyeleri şark menkıbeleri anlattıkça ağzı açık tatlı heyecanla
dinlerdi. Bir keresinde Cemşid ile Hurşid’in hikâyesini anlattığımda
öyle güldü öyle güldü ki sesi avludan duyulmuştu. Başta
Kerra Hatun ve diğer kadınlar hayret etmişler.</p>
<p class="normal">Bir akşam sohbet esnasında ona bakarak tebessüm ettim.
Sordu:</p>
<p class="normal">— Efendim neden gülümsediniz?</p>
<p class="normal">— Seni gördükçe tasavvufun dişi aslanını gözümün önüne
getiriyorum.</p>
<p class="normal">— Kimmiş o dişi aslan?</p>
<p class="normal">— Rabia Adeviyye. Allah ondan razı olsun.</p>
<p class="normal">— Babam küçüklüğümde o mübarek insandan bahsetmişti.
Hatta bir keresinde çarşıdan eve gelirken sokakta gördüğü
bir Hristiyan kadına bakarak, ona üç kez “Rabia, Rabia, Rabia”
demiş. Kadın şaşırmış, bu adam bana neden böyle seslendi
diye. Merak etmiş araştırmış. Ona “Mevlâna seni Müslümanların
velilerinden Rabia’ya benzetti herhalde” deyince
iyice merak
etmeye başlamış. Neticede Rabia Adeviyye’nin hayatını öğrenince
ertesi gün dergâhımıza geldi. Hepimiz bu kötü işlerde
çalışan kadının babamla ne işi olur diye merak ile avluya toplanmış
içeride olup biteni bekleşmeye başlamıştık. Biraz sonra
elinde Kur’an başını kapatmış şekilde çıktı Hıristiyan kadın. Dervişlerden
öğrendik ki, Rabia Veli’yi araştırırken hidayet nuru ile
tanışmış ve Müslüman olmaya karar vermiş. Babama kelime-i
şahadeti okumuş ve müridi olmak istediğini iletmiş. Bu olaydan
sonra dergâhtaki kadınlar Rabia’nın hayatını iyice merak edip
babamdan öğrenmek istediler. Babam “Rabia olmak arzu işi değil
aşk işidir, her yürek kaldıramaz Rabialığı” dedi. Ben de kütüphanede
okuduğum
kitaplardan öğrenmeye çalışırken babam
geldi. Beni kucağına alarak Rabia Veli’yi anlattı.</p>
<p class="normal">— İşte sende ''Rabia''lık gördüğümden gülümsedim. Sen
de onun gibi çok yiğitsin.</p>
<p class="normal">— Sizden de dinlemek isterim o yiğit hanımı.</p>
<p class="normal">— Rabia-i Adeviyye, Basra’da dindar bir babanın fakir
çocuğu olarak doğmuş, henüz ergen olmadan önce de vefat
eden anne-babasından sonra da, fakirlik ve öksüzlük mihneti
altında yalnız bir hayata mecbur kalmıştır.</p>
<p class="normal">Allah âdildir. Bir yandan alırsa, diğer yandan verir. Bu yokluk
ve mahrumiyet, kendini Allah’a veren Rabia’da manevi duyguların inkişafına sebep olmuş; iç âlemine dönen Rabia, kısa zamanda
günün, büyük velîlerinden Süfyân-ı Sevrî, Hasan-ı Basrî
gibi zâtların da gıpta ve takdirlerine lâyık hâle gelmiştir.</p>
<p class="normal">Kulübeciğinin içinde serili bir hasır, köşesinde ise içi hurma
yaprağı ile dolu bir minderciğinden ibaret ev döşemesi, onu
hiçbir zaman üzmemiş, bilâkis huzur verip vecd almasına sebep
olmuştur.</p>
<p class="normal">Nitekim kendisini ziyarete gelen Süfyân-i Sevrî, “Ya Rabia,
arzu ederseniz yakınlarınız size yardım ederler. Bulunduğunuz
bu mütevazi döşemeyi değiştirir, halinize bir çekidüzen verebilirsiniz.”
yollu bir teklifte bulunmak istemiş, ancak Rabia’nın cevabı
kesin olmuştur: “Ben halimden müşteki değilim ki, onlara
müracat ihtiyacını duyayım. Hatta içinde bulunduğum hâlden,
bütün dünya elinde olana dahi müracaat etmedim. Nerede kaldı
ki, o dünyanın zerresine sahip olan aciz insanlara rica edeyim!”</p>
<p class="normal">Rabia’da bir tek ölçü vardı. O da şu fani ömrün, İslam’a en
uygun şekilde yaşanıp yaşanmaması idi. Şayet, dini emirlere tıpatıp
uyan bir hayat yaşanıyorsa, onun nazarında işte bu hayat
gayesini bulmuş, hedefine ermişti. İsterse o hayat, hasır üstünde
geçsin, isterse hasır dahi bulamasın da toprak üstünde devam
etsin...</p>
<p class="normal">Basralı zenginlerden olan Süleyman Haşimî kendisine bir
mektup yazıp, kazancını ve ileride daha da çoğalacak servetini
izah ettikten sonra: “Bütün bunlar senin emrine amadedir. Yeter
ki, beni kabul eyle, nikâhım altına girmeye razı ol.” deyince,
Rabia’nın cevabı sert olmuştur: “Kazancınla mağrur olup, ona
güvenme. Bunlar köpük gibidirler. Ne ölüme mani olurlar, ne
de başına gelecek bir takdire. Sen yarın varacağın İlahi huzurda
sana lâzım olana bak, onunla teselli ol. Bir de sakın ben ölürken
vasiyet ederim de bu servetimle arkamdan hayır işlerler, diye
bir vesveseye de aldanma. Sen kendin kendine vâsi ol, servetini
kendi elinle İslami hizmete harca, ölmeden vasiyetini kendin
yerine getir. Şunu da unutma ki, emrime amade edeceğini yazdığın
şey, gönlüme ağırlık, kalbime karanlık verir. Benim için cazip
bir şey olmaktan çoktan uzaklaşmıştır onlar...”</p>
<p class="normal">Hanımlar, ziyaretine gelirler, nasihat isterlerdi. Söylediklerinden
biri de şöyledir: “İyiliklerinizi de gizleyin. Tıpkı kötülüklerinizi
gizlediğiniz gibi. İyiliklerini ilân etmek, rüzgârın karşısında
un savurmak gibidir. Alıp götürür. Eliniz boşta kalır.”</p>
<p class="normal">Rabia, bütün varlığını imana, Allah aşkına adadığından bu
yüzden evlenmeyi bile düşünmemişti. Bir gün kendisine, niçin
evlenmediğini sordular. Cevabı şöyle oldu: “Üç şey vardır ki benim
bütün dünyamı dolduruyor. Evlenmeyi düşünmeye vakit
bırakmıyor.” Sordular: “Nedir o üç şey?” Cevap verdi: “Son nefesimi
verirken imanla gidecek miyim? Mahşerde kitabım sağımdan
mı, solumdan mı verilecek? Halk, cennetle cehennem yolunda
ikiye bölününce, ben hangisinde yer alacağım.”</p>
<p class="normal">— Onun hayatından hikâyen yok mu ey efendim.</p>
<p class="normal">— Olmaz olur mu, sen çok seversin anlatayım bir tanesini.</p>
<p class="normal">Bir gün namazda iken evine hırsız giren Rabia, namazını
bitirinceye kadar hırsızın bir şey bulamayıp eli boş döndüğünü
anlayınca seslendi: “Ey muhtaç adam, bari ibrikteki sudan abdest
alıp iki rekât namaz kıl da emeğin büsbütün boşuna gitmesin...”</p>
<p class="normal">Hırsız şaşırmış, korkuyla karışık bir ruh hâline kapılmıştı.
Hemen abdest alıp orada namaza durdu. Rabia bundan sonra
ellerini kaldırıp dua etti:</p>
<p class="normal">“Ya Rab, bu muhtaç, benim evimde alacak bir şey bulamadı,
onu Sen’in kapına gönderdim. Sen elbette benim gibi değilsin.
Onu boş çevirmezsin.”</p>
<p class="normal">Namazı bitiren hırsızın, tövbe etmeye başladığını duyunca,
bu defa da şöyle yalvardı: “Ya Rab, bu adam kapında birkaç
dakika bekledi, hemen kabul ettin; ama bu aciz, bütün ömür
boyu kapındaydı, hâlâ böyle kabul edilemedim!” Kalbine doğan
ses şöyleydi:</p>
<p class="normal">“Üzülme, onu senin hürmetine kabul ettik!”</p>
<p class="normal">— Bu olayı daha önce duymamıştım. Teşekkür ederim
efendim.</p>
<p class="normal">— Niçin?</p>
<p class="normal">— Beni böyle bir âşık insana benzeterek onurlandırdığınız
için.</p>
<p class="normal">— İltifat değil Kimya’m hakikat, hakikat. Haydi, yorgun ve
halsizsin biraz uyusan.</p>
<p class="normal">— Efendim müsaade ederseniz dizinizde uyumak isterim.
Namaza kadar rahatsızlık vermem değil mi?</p>
<p class="normal">— Hayır, buyur Allah rahatlık versin.</p>
<p class="normal">Edebi, melekleri imrendiren hatundur Kimya. Ne de olsa
Mevlâna terbiyesinden geçmişti. Sıradan bir kadın değildi, şımarıklıktan,
kapristen uzak bir hazineydi. Bana aşırı saygı duyması
bazen beni mahcuplaştırıyordu. Bir keresinde uykum tutmamış,
dışarı bahçeye çıkmıştım. Kimya uyanır uyanmaz beni odada
göremeyince pencereye koşmuş ve beni yıldızları seyrederken
bulmuştu. Elinde bir fincan ıhlamur ile yanıma yaklaşarak:</p>
<p class="normal">— Efendim üşüteceksiniz, bir fincan ıhlamur için lütfen.</p>
<p class="normal">— Teşekkür ederim, zahmet buyurdunuz.</p>
<p class="normal">— Hayır ne zahmeti. Bilâkis size hizmet rahmettir efendim.</p>
<p class="normal">— Sen içeri buyur, birazdan ben de geleceğim.</p>
<p class="normal">— Şems içeride yoksa oda bana zindandır bilmez misiniz?</p>
<p class="normal">— Sana Kimya ismini veren isabet etmiş.</p>
<p class="normal">— Neden?</p>
<p class="normal">— Nezaketin, ahlâkın insanın kimyasını alt üst ediyor da
ondan. Beraberce gülüşerek içeri girdik.</p>
<p class="normal">Kimya ile evliliğimiz, dergâhta mutluluk halkalarına mutluluklar
ekliyordu. Kimya yarenliği ile beni mutlu etmekte, benim
mutlu olmam ve Konya’da kalmam Mevlâna’yı mutlu kılmakta,
Mevlâna’nın mutlu olması Kimya’yı mutlu ediyordu. Kimya’nın
mutlu olmasından Kerra Hatun mutlu, Mevlâna ise hepimizden
daha çok mutlu oluyordu. Fitnecilerin umut ettiği üzere evlilik
çalkantı ve çatırtı çıkarmamıştı. Fitne kazanı kaynayadursun,
Alâeddin sinirden kudura dursun, dergâh huzur ile bahar havasındaydı.
Bu baharı hazana çeviren tek şey Kimya’nın ani hastalığa
yakalanışıydı.</p>
<p class="normal">Kimya Hatun’um bir defasında hasbıhâlimizde ölümü sordu
bana:</p>
<p class="normal">— Ölüm nasıl bir şeydir?</p>
<p class="normal">— Sorun çok uzun cevap çok kısa.</p>
<p class="normal">— Anlamadım?</p>
<p class="normal">— Ölüm aşktır.</p>
<p class="normal">— Yine anlamadım aşk ve ölüm iç içe mi?</p>
<p class="normal">— Her ruh aşkla nikâhlanmıştır. Ölmek ayrılış değil bilâkis
hakikatin gerdeğe girme halidir.</p>
<p class="normal">— Aşk ve ölüm de alış nasıl, ikram ne?</p>
<p class="normal">Ayağa kalktım. Kimya’nın elinden tutarak onu da ayağa
kaldırdım:</p>
<p class="normal">— Sağ elini göğe, sol elini toprağa doğru aç. Gözlerini
kapa, kâinatla birlikte dönmeye başlıyoruz. Sakın gözlerini açayım
deme. Gökten sağ eline dökülenleri görmemen lâzım. Sol
elinden toprağa düşen canları da görme, sadece sema et.
Sema bitince gözlerini açmasını istedim. Gözlerini açtığında
Kimya Hatun’umun benzi sütbeyazlaşmıştı. Kalbinin atış sesleri
odanın içinde yankılanıyordu.</p>
<p class="normal">— Ölümü soruyordun, şimdi anladın mı?</p>
<p class="normal">Sesi sevinç, harfleri çocuksu heyecanlarla:</p>
<p class="normal">— Anladım, dedi</p>
<p class="normal">— Gözleri açıp kapamak âşık için, sadece bu kadardı. Oysa
aradan baharlar, yazlar geçmişti. Hüzün dolu güzler, çile dolu
kışlar yaşanmıştı. Aşk ve ölüm anlıktır. Anın anıdır. Aşk ölümde
dirilmek, ölüm aşkta kendini bulmak, birliğe ermektir Kimya
Hatun’um.</p>
<p class="normal">— Size göre âşık kimdir?</p>
<p class="normal">— Bana göre âşık öyle olmalı ki, şöyle bir kalkınca, her tarafı
ateşler sarsın; her tarafta kıyametler kopsun!..</p>
<p class="normal">— Keşke sizi yıllar öncesi tanısaymışım efendim, diyerek
elimi öptü. Elim bu denli güzel koku tatmamıştı. Kimya ile muhabbet
etmem onun öyle hoşuna gidiyordu ki gönlünde gurbet
yaşayan kelimeleri sanki sohbetimle vuslata eriyordu.</p>
</div>
<div class="calibre1" id="calibre_pb_41"/></body>
</html>