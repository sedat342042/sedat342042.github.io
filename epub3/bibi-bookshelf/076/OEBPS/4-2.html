<html xmlns="http://www.w3.org/1999/xhtml">
	<head>
		<title>4-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-2.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-3">Münip Bey’in Günlüğü</p>
				<p class="paragbas">20 Kânunusani. Muş. Kış şiddetlendi.</p>
				<p class="paragraf-2"><span>22 Kânunusani. Müdür tarafından zevata takdim edildim, memurluk gururum arttı.</span></p>
				<p class="paragraf-2"><span>23 Kânunusani. Tabiatla sanki mücadele ediyoruz. Kar devam ediyor.</span></p>
				<p class="paragraf-2"><span>24 Kânunusani. Hava dehşetli soğuk, insanı ısırıyor. Müdür aşağı inip memurini şöyle bir teftiş etti. Acaba bir kusur buldu mu? Karakış insanda memur-müdür farkını da kaldırıyor.</span></p>
				<p class="paragraf-2"><span>29 Kânunusani. Hava soğuk. Dosya muamelatı çok bozuk, onları yoluna koymak da benim başıma düştü.</span></p>
				<p class="paragraf-2"><span>1 Şubat. Maaş günü. Çay paralarını derhal ödedim. Sami Kumbara Beylere tavla oynamaya gittim. Dönüşte tahinhelvası aldım. Soğuklar arttıkça arttı.</span></p>
				<p class="paragraf-2"><span>4 Şubat. Soğuk hissedilir derecede arttı. Nakıs 31. Bugün hastalandım. Daireye gidemedim.</span></p>
				<p class="paragraf-2"><span>7 Şubat. Pazartesi. Hep böyle olur. Ben rahatsızken müfettiş gelmiş. Bu sebepten rahatsızlığa rağmen işbaşında ispatı vücut eylemek zarureti hasıl oldu. Nakıs 29. Zaruret, ne yapalım. Ne demiş: Bin zaruret mi bin musibet mi? Onun gibi bir şey.</span></p>
				<p class="paragraf-2"><span>8 Şubat. Hava biraz iyileşti. Teftiş devam ediyor. Gençten bir zat.</span></p>
				<p class="paragraf-2"><span>9 Şubat. Hava hissedilir derecede kırıldı.</span></p>
				<p class="paragraf-2"><span>10 Şubat. Hava iyileşti. Tatil. Evde istirahat ettim. Başka ne yaparsın? Sami Beyler geldi.</span></p>
				<p class="paragraf-2"><span>11 Şubat.</span></p>
				<p class="paragraf-2"><span>Sezai’ye semen geldi çemenlerde oturmaktan</span></p>
				<p class="paragraf-2"><span>Semen geldi Sezai’ye</span><span> çemenlerde oturmaktan</span></p>
				<p class="paragraf-2"><span>Çemenlerde semen geldi Sezai’ye oturmaktan</span></p>
				<p class="paragraf-2"><span>Oturmaktan geldi semen Sezai’ye çemenlerde</span></p>
				<p class="paragraf-2"><span>Çemenlerde Sezai’ye oturmaktan semen geldi.</span></p>
				<p class="paragraf-2"><span>Şu Diş Tabibi ömür şey vesselam. Yalnız Sezai yerine Recai olacak.</span></p>
				<p class="paragraf-2"><span>14 Şubat. Evde. Tatil. Hava şiddetli soğudu.</span></p>
				<p class="paragraf-2"><span>17 Şubat. Kar dindi. Hava sakin.</span></p>
				<p class="paragraf-2"><span>18 Şubat. Müfettiş gitti. Müdür, müfettişin tenkit maddelerini memurlara okudu. Ben de zannetmiştim ki, muvaffakıyetli bir teftiş veriyoruz.</span></p>
				<p class="paragraf-2"><span>20 Şubat. Kar durdu. Fakat şiddetli soğuk devam ediyor. Dairede iş yok. Karım: “Ah! İstanbul!” dedi. “Karda Sultanahmet’in manzarasına doyum olmaz.” Şu kadınlar hiç anlaşılmaz. Sultanahmet neresi, Muş neresi?</span></p>
				<p class="paragraf-2"><span>22 Şubat. Hava sakin.</span></p>
				<p class="paragraf-2"><span>24 Şubat. İş yok. Müdür Ankara’ya gitti. </span></p>
				<p class="paragraf-2"><span>Yerine ben vekâlet ediyorum. Acaba üçte iki vekâlet maaşı verirler mi? </span></p>
				<p class="paragraf-2"><span>Odacıya, temizlik işinde ihmal göstermemesini ihtar ettim... </span></p>
				<p class="paragraf-2"><span>Bu köylüler nezaketli muameleden anlamazlar. </span></p>
				<p class="paragraf-2"><span>Büyük memurini kravatlı aptal yerine korlar.</span></p>
				<p class="paragraf-2"><span>26 Şubat. Kar bir yandan eriyor gibi. Ama bu mevsimde buna imkân yok. Şimaldeki karabulutlara ne demeli.</span></p>
				<p class="paragraf-2"><span>27 Şubat. Tatil. Karım mükemmel bir suböreği yapmış. </span></p>
				<p class="paragraf-2"><span>Ben müdür gibi geniş yürekli bir adam değilim. A’dan Z’ye kadar değiştireceksin dairedeki çalışma nizamını.</span></p>
				<p class="paragraf-2"><span>28 Şubat. Cüce şubat 4 yılda bir 29 çeker. Ve sene-i kebisede doğanlar kısa boylu olmazlar. </span></p>
				<p class="paragraf-2"><span>Tahakkuktaki Sulhi Tirek’e bugün elini çabuk tutmasını ihtar ettim. </span></p>
				<p class="paragraf-2"><span>Hepsinin bıyık altından güldüğünü biliyorum. </span></p>
				<p class="paragraf-2"><span>Müdürün disiplinsizliğine alışmış hepsi de. Ama ben müdür gibi olamam.</span></p>
				<p class="paragraf-2"><span>1 Mart. Kar, kar, kar. Kaç metre oldu kar? Bizim oğlana kapının önünü küremesini söyledim. Lise tahsili yapıyor diye annesi eline su döküyor, havlusunu tutuyor. Benim zamanımda, ben, şehremanetinden bizim pederi alıp onunla halden alışveriş yapardım. Hanıma laf anlatmak ne mümkün!</span></p>
				<p class="paragraf-2"><span>2 Mart. Yağış durdu. Çay parasını unutmuşum.</span></p>
				<p class="paragraf-2"><span>3 Mart. Mart kapıdan baktırıyor. Hava nakıs 27. Müdür bir türlü dönemedi. İstese de zor döner. Kapalı yollar varmış. Nafıadaki Mehmet söyledi. Gazellerin Hasan’a istisnai muamele yapıldığını keşfettim bugün. Dosyası kenarda unutulmuş duruyor. Müfettiş nasıl oldu da anlamadı. Bu vaziyetten çok müteessir oldum. Her şey bozuk.</span></p>
				<p class="paragraf-2"><span>4 Mart. Hamdi Gören, Salih Güloğlu, Rıza Yalçın Beylerle valiyi ziyaret ettik. Vali matruş ve kibirli bir zat. Rıza Bey’in kanaatine göre büyük bir vilayette park yapayım derken işleri berbat etmiş, bütün ağaçları kestirmiş. Buraya sürmüşler sonra.</span></p>
				<p class="paragraf-2"><span>6 Mart. Rıza Yalçın Bey borç istedi. </span></p>
				<p class="paragraf-2"><span>Ayın altısında bu ne densizlik! Çaresiz, çıkarıp verdim. İki çocuk babası, kötü kadınlara dadanmış diyorlar. Karısını mahfelde Albay Z. Öztürk’ün kızının nişanında görmüştük, ebruli yanaklı şirin bir tazeydi. Bari zührevi hastalık kapmasa.</span></p>
				<p class="paragraf-2"><span>7 Mart. Tatil. Okudum. Hastayım. Ev baklavasını biraz fazlaca kaçırmışım. </span></p>
				<p class="paragraf-2"><span>Kızın hendese dersine yardım ettim. </span></p>
				<p class="paragraf-2"><span>Akşam Hamdi Gören Bey uğradı. Bir tavla attık. Elazığ’a her şey dahil götürüp getirmesine. Tabii ki galibiyet benim tarafıma teveccüh etti. Zaten Muş’ta müdürden başka herkesi alt edebiliyorum. </span></p>
				<p class="paragraf-2"><span>Hamdi Gören Bey de aynı şeyi söyledi. </span></p>
				<p class="paragraf-2"><span>O gittikten sonra düşündüm. Yoksa bu bir ima mıydı?</span></p>
				<p class="paragraf-2"><span>8 Mart. Mart güneşi arada görünüyor, ama inanmaya gelmez.</span></p>
				<p class="paragraf-2"><span>10 Mart. Soğuk devam ediyor. Muhasebeci (hususi muhasebeden) Saim Bey’in refikasında zatürree müşahede olunmuş. Bizimki söyledi. Herkesin kocası adam mı?</span></p>
				<p class="paragraf-2"><span>12 Mart. </span><span class="char-style-override-8">Sicilya İstilası</span><span> nam eseri okudum. Hava kuru ayaza çevirdi. İstirahat ettim.</span></p>
				<p class="paragraf-2"><span>14 Mart. Hava açmaya başladı. Hoş geldiniz sefalar getirdiniz cemreler! Ama, ne demişler, marttır bu ay, inanılmaz.</span></p>
				<p class="paragraf-2"><span>15 Mart. Dairede Belediye Reisi’nin işi varmış. Bizzat meşgul oldum. Hoş bir adam. Bana iltifat etti. Müdür niçin gelmedi acaba?</span></p>
				<p class="paragraf-2"><span>16 Mart. Yoksa beni müdür mü yapacaklar? Bunca yıl amirlerime gösterdiğim itaat, umum müdürlüğün dikkatini çekmiştir belki de.</span></p>
				<p class="paragraf-2"><span>17 Mart. Hava gene kapandı. Şimalde soğuk bulutlar toplanıyor. Evdekilere âdetim hilafına dairedeki işlerden bahsettim. Kızım, hemen annesine bir manto yapmamın lüzumundan söz açtı. Sanki hakikaten müdürlüğe tayinim çıkmış gibi. Halbuki müdür olsam maaşımda pek fazla bir artma olmaz. Ama içtimai durumumun kuvvetlenmesi, otoritemin artması onların umurunda mı? Bazı şeylerin ehemmiyetinden habersizler.</span></p>
				<p class="paragraf-2"><span>18 Mart. Kar kuşbaşı kuşbaşı düşmeye başladı. Nakıs 18.</span></p>
				<p class="paragraf-2"><span>20 Mart. Görülmemiş şey: Nakıs 30.</span></p>
				<p class="paragraf-2"><span>21 Mart. Hava gayet soğuk. Karımın soğuk algınlığı şiddetlendi. Arkasına şişe çekmesi için buralı birini çağırttık. Bugünlerde mahfelde siyasi cereyanlar aldı yürüdü. Şehrin ileri gelen zevatı, mahfelde oturulup memleket ve dünya ahvalinden konuşuluyor. Yarbay Faik Bey evleniyormuş. Her taraf bembeyaz. Geçen gün radyoda şedaraban faslı geçilirken bizimki ağlamaya başladı. Ne ister bu kadın, bilmem! Acayip halleri senelerdir sürer gider. Vezneciler’de, ilk gerdeğe girdiğimiz gece koyu kestane rengi saçlarıyla gene böyle mükedderdi. Sonra hep gene böyle mükedder. Benimki de hayat mı?</span></p>
				<p class="paragraf-2"><span>26 Mart. Her yer don. Gece, düğüne davet edilmiş olan herkes orada idi. Kayınpeder, ense kulak yerinde köylü kılıklı bir herif. Kaynana desen, sıska mı sıska. Yarbay Faik Bey’in akrabasından kimse yoktu. İzmirliymiş yarbay. Orada olmadık bir kadına sevdalanmış. Tam on beş yıl nârına yanmış bu kadının. Nigâr’mış kadının adı. Çalıştığı evden çıkarmış. Teni taze sağılmış, inek sütü rengindeymiş (ben Hamdi Bey’in yalancısıyım). Öyle parlak bir teni varmış. </span></p>
				<p class="paragraf-2"><span>Albay da aynı şeyleri söylüyordu ki, tam bu sırada </span><span class="char-style-override-8">Komparsita </span><span>çalmaya başladı. Cânım </span><span class="char-style-override-8">Komparsita!</span><span> Yarbay gelinle dansa kalktı. Yarbay kırkını geçmiş, gelin ise on altısında bir tazecik. Ama Yarbay erkek güzeli. Yaşını göstermiyor hiç. Çok içki içermiş. Nigâr Hanım vakti kerahatte masayı kurar, karşısında çengi gibi oynarmış. Kim bilir ne güzel oynarmış haspa. Sevdalarının tadı herhalde doyumsuz olacak ki, buralarda da anlatılıyor. </span></p>
				<p class="paragraf-2"><span>Albay şöyle diyor Yarbay için: “Yoruldu, bizim Faik yoruldu. Onu Nigâr Hanım yordu. Şimdi artık dinlenme zamanıdır.” Ben de dedim ki: “Fakat yaş farkını ne yapmalı mirim?” Güldü: “Telli çengili biri kadar hiç kimse yoramaz Faik’i” dedi. Nigâr Hanım da Nigâr Hanım’mış! Gece 12’de düğün dağıldı. Bizim hanım şerbet takımı hediye etti.</span></p>
				<p class="paragraf-2"><span>27 Mart. Hava dehşetli soğuk. Kar yağmıyor, ama don var.</span></p>
				<p class="paragraf-2"><span>28 Mart. Hava dehşetli soğuk. Kar yağmıyor, ama don var.</span></p>
				<p class="paragraf-2"><span>30 Mart. Kar yeniden başladı. Eve pekmez aldım.</span></p>
				<p class="paragraf-2"><span>4 Nisan. Hava dehşetli soğuk.</span></p>
				<p class="paragraf-2"><span>8 Nisan. Hava açmaya başladı. Mahfelden erken dönüyorum artık.</span></p>
				<p class="paragraf-2"><span>9 Nisan. Müdür gelmedi. </span></p>
				<p class="paragraf-2"><span>Kırkağaç’tan haber aldım. </span></p>
				<p class="paragraf-2"><span>Çocuk, ne işin var senin Kırkağaç’larda. Kim dedi sana. Bazı şeyler var ki, insanın hakikaten anlaması mümkün değil.</span></p>
				<p class="paragraf-2"><span>10 Nisan. Nisanın onu da geldi. Havalar artık daha da açmak temayülünde. Sami Bey bir şiir söylemişti, hatırımda tutayım dedim, tutamadım.</span></p>
				<p class="paragraf-2"><span>11 Nisan. Nisan mevsimlerin nişanlanmasıdır. Sami Bey diyordu ki: ‘Habibim’le başlayan bir manzumeydi. Albay’la Yarbay’dan bahsettik. Albay, düğün gecesi (zifaf gecesi) söylediği sözlerden başka sözlerle tavsif etti Yarbay Faik Bey’i. Yarbay çok içki içtiği için zavallı yavrucağın başına gelecekler var, dedi.</span></p>
				<p class="paragraf-2"><span>12 Nisan. Müdür dönmüş. </span></p>
				<p class="paragraf-2"><span>Beni yanına çağırttı, işlerde gösterdiğim intizamı ve disiplini övdü. </span></p>
				<p class="paragraf-2"><span>Halbuki daha yeni geldi nerden bilecek? Memurin takımı da cihet-i askeriyedekiler gibidir bu mevzuda, anlamadan dinlemeden karar verirler; ben bunu babamdan biliyorum.</span></p>
				<p class="paragraf-2"><span>13 Nisan. Dehşetli başım ağrıyor.</span></p>
				<p class="paragraf-2"><span>14 Nisan. Hava kuru ayaza çekti.</span></p>
				<p class="paragraf-2"><span>15 Nisan. Çok güneşli ve soğuk bir hava.</span></p>
				<p class="paragraf-2"><span>16 Nisan. Bulutlu ve soğuk bir hava.</span></p>
				<p class="paragraf-2"><span>17 Nisan. Çok bulutlu, çok soğuk bir hava. Sami Beylere gideceğiz. Bir tavla atarız, dedi Sami Bey. Aşağı mahalleyi sel basmış.</span></p>
				<p class="paragraf-2"><span>18 Nisan. Sami Bey diyor ki: “Habibim fasl-ı güldür bu...”</span></p>
				<p class="paragraf-2"><span>19 Nisan. Sağanak halinde yağmur yağıyor. Habibim fasl-ı güldür bu. Yok daha neler. Canım sıkılıyor.</span></p>
				<p class="paragraf-2"><span>20 Nisan. Güneşli bir hava. Ama neye yarar?</span></p>
				<p class="paragraf-2"><span>21 Nisan. Güneşli bir hava. Ama neye yarar?</span></p>
				<p class="paragraf-2"><span>22 Nisan. Güneşli bir hava. Ama neye yarar?</span></p>
				<p class="paragraf-2"><span>23 Nisan. Güneşli bir hava. Ama neye yarar?</span></p>
				<p class="paragraf-2"><span>24 Nisan. Güneşli bir hava. Ama neye yarar?</span></p>
				<p class="paragraf-2"><span>25 Nisan. Güneşli bir hava. Ama neye yarar?</span></p>
				<p class="bos"/>
				<p class="paragraf-2 para-style-override-10"><span class="char-style-override-8">Nisan 1968</span></p>
			</div>
		</div>
	</body>
</html>