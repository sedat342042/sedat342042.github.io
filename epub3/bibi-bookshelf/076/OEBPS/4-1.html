<html xmlns="http://www.w3.org/1999/xhtml">
	<head>
		<title>4-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-1.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-2">Özgürlük Atları</p>
				<p class="paragbas">Çocuğun kirpikli çocuk gözleri vardı.</p>
				<p class="paragraf-2"><span>Yemek yediği iskemlenin üstünden inip kediye gitti.</span></p>
				<p class="paragraf-2"><span>Kedi sobanın yanında kedileşip duruyordu...</span></p>
				<p class="paragraf-2"><span>Birinci Dünya Savaşı’nda yapılmış dolap, odada çok yer tutuyor. Kapaklarının cilaları aşınmış. Dolabın durumu uygunsuz. Oturmalıklar köşeli. Mutlu çağların küflü eskimiş çay bardakları sararmış pembeleriyle oradalar.</span></p>
				<p class="paragraf-2"><span>Sen git, diyorlar, sen gittikçe yüzün güzelleşiyor.</span></p>
				<p class="paragraf-2"><span>Yalnız bu odada o dolap yapayalnız olmasa buradan gitmek, yıkanmış çamaşır kokan serin akşama çıkmak kolay.</span></p>
				<p class="paragraf-2"><span>Duygularımızdan, sevgimizden utanır olduk. Sevgisizliği savunmayı aklı yüceltmek sandık. </span></p>
				<p class="paragraf-2"><span>Pembe suskun çay fincanları kırıldı. Yerlerine, bitkisel yağlarla yapılan akşam kahvaltıları geldi. </span></p>
				<p class="paragraf-2"><span>Eritilmiş lastik tadındaki bu yağları beğenmemek ne demek oluyor?</span></p>
				<p class="paragraf-2"><span>Bu dolabı onu tanıyan, anlayacak birine onartın dedim size, eskiliği tekliği kusur değil erdemdir, o herifi nereden buldunuz, bişeyleri katıp sıvamış üstüne tahtasının, iyiden boynunu bükmüş bu yoksul dolabın.</span></p>
				<p class="paragraf-2"><span>O kadın öyle biriydi ki, herkesin yanında söyleyebileceğimiz kelimelerle konuşulurdu kendisiyle. O yine de bunları salt kendisine söylenmiş sayardı.</span></p>
				<p class="paragraf-2"><span>Nasıl da soylu bir aileden geliyordu: </span><span class="char-style-override-8">“1928’de Ankara’dayken, Cumhuriyet balolarında, saten giysili hanımlarla, caketataylı beyler, en çok dans ederekten, Büyük Ata’dan söz etmek isterim...”</span></p>
				<p class="paragraf-2"><span>Ankara deyince, floresanlı pastanelerle önemsenmeye hazır küçük gazete muhabirleri, buruşmuş yapma çiçekler ve nedense bir yağmur.</span></p>
				<p class="paragraf-2"><span class="char-style-override-8">“Onu tanıdınız mı?”</span></p>
				<p class="paragraf-2"><span class="char-style-override-8">“Ah nasıl tanımam: Yeni genç kız oluyordum. Gipür dantel yakalı robum, Paris esanslarım vardı... Dedikleri gibi insan gözüne bakamıyor. Müthiş canım. Bir gün bağa giderken annem de landosunda onu görmüş. Atatürk, doru bir kısraktaymış. Mümkün değil gözlerine bakmak... Ha ne diyordum, Hariciye’den birinin ne aşktı adamınki, o zarafet, o yaşamayı bilmesi, çiçek göndermedeki isabeti... Aaaaa yani aşkı kabul etmediğimizi nereden çıkarıyorsunuz... Sizi de kırarlar. Zaman her şeyi yıpratır. Bizim kuşak, neyin ne denli sürdürüleceğini çok iyi biliyordu... Ama siz öyle misiniz? Bir garip direnme, zorlamadır gidiyor... Ha Ankara o zamanlar bu monden halini kazanmamıştı, ama yüksek memurlarla üst subaylar ve de karıları Türkiye’deki ilk monden yaşamanın en güzel örneklerini veriyorlardı.</span></p>
				<p class="paragraf-2"><span class="char-style-override-8">Ya ben.</span></p>
				<p class="paragraf-2"><span>Ihlamurlar Altında </span><span class="char-style-override-8">romanını yeni bitirmiştim. </span></p>
				<p class="paragraf-2"><span class="char-style-override-8">Annemin o budunu gittikçe koyulaşan analığı, gerdanlıkları, zebercetleri, a siz zebercetleri seviyorsunuz. Babamın erkekliğinin metresleri, Franz Lehar’ın operetleri, benim gratenli balıklarım, kolalarım, kristofl gümüş takımlarım, kocalarım. Erkek-kadın ilişkisinde, kadınlar yetinmeyi bilmelidir. Hoş görmeyi de, ne de olsa erkektirler.”</span></p>
				<p class="paragraf-2"><span>Ne de olsa kadınsınız, dedim. Bir diyeceğim daha var, ama size iletmek olanaksız. Bizimle bazı şeyler giderek zorlaşıyor. En derin hüzünlere kolayca alıştık. Bizimle olmak sizinle olmaktan zor. O zaman, anlayışsızlığınız bizi keskinleştiriyor. Sizin yeni şeyler getirmeye yüreğiniz yetmiyor, bizim bozulmuş olanlara... Mutluluğunuzu tanımlamak için kocaman bir kalabalığı gereksiniyorsunuz. Bana, gençliğinizde sizin de yaşadığınızı söylediler. Sonradan edindiğiniz ölü kabuklarınız yokmuş. Güzelim bir kadınmışsınız üstelik. </span><span class="char-style-override-8">(Sizi de kırdılar mı?)</span></p>
				<p class="paragraf-2"><span>Annemi anımsıyorum. Onun, Makbule İhsan, Şahver Fethi adlı arkadaşlarıyla çekilmiş resminin yoluk üzgün kaşları sizde yok, ama olsa yadsınmazdı. Şanlı şerefli kurallarınıza sarılmadan önce, kendi dışınızdakileri de seviyordunuz sanırım.</span></p>
				<p class="paragraf-2"><span>Çok yorgunum.</span></p>
				<p class="paragraf-2"><span>Buna yorgunluk demeyelim. Hüzündür olsa olsa, palyaço giysileriyle gelen aldatıcı hüzün.</span></p>
				<p class="paragraf-2"><span>Çocuklara özgü kesinlikle, şarkısını sürdürüyor küçük kız.</span></p>
				<p class="paragraf-2"><span class="char-style-override-8">“Damdan düşen bir kurbağa kuyruğunu titretti. Onu gören jandarma aldı onu götürdü mezarının taşına şu cümleyi kazdırdı damdan düşen bir kurbağa kuyruğunu...”</span></p>
				<p class="paragraf-2"><span>Bırak şu sıkıntı şarkılarını bebem de, güzelim de sevdiğim.</span></p>
				<p class="paragraf-2"><span>Bugünkü ödevimiz. Hayvanları niye severiz? Niye severiz anne?</span></p>
				<p class="paragraf-2"><span>Onlar yaşamamıza katılırlar, sesleri, sonra nasıl anlatayım...</span></p>
				<p class="paragraf-2"><span>Ben söyleyeyim canım, inekler süt verir, koyunlar et verir, kapımızı bekler köpekler, ya kediler; kedileri sevmek gerekmez insanlar kapanı icat ettiler...</span></p>
				<p class="paragraf-2"><span>Ama ben kardan adamı da seviyorum anne, onun faydası ne ki?</span></p>
				<p class="paragraf-2"><span>Sana katılan, sana dönüşen havuç burunluyu, tüm beraberindekileri sevmen yaşamanı güzellemeye hazırlıktır...</span></p>
				<p class="paragraf-2"><span>O dolabı satmışlar. Artık konuşmayalım onu, sizleri bırakmak gittikçe kolaylaşıyor.</span></p>
				<p class="bos"/>
				<p class="paragbas">Çocukken dişlerimizi ceviz yapraklarıyla ovardık. Yaprağın acı güzel tadı ağzımıza yayılırdı. Ceviz ağaçları, gölgeli, olgun, erdemliydiler. Sanki, onların ataları Erenköy’lerde eski saraylarda, dizim dizim salınırlardı. Masallarda cevizleri unutmak olmazdı. Ben o zamanlar bu öfkeyi ve yoksulluğumu bilmiyordum. Parasız yatılı sınavına girerken, Tanrı’ya dua ediyordum. </p>
				<p class="paragraf-2"><span class="char-style-override-8">“Ne sandınız, o zaman Tanrı vardı. Onunla aramıza dünya girmemişti... İlkokulu bitirmiştim. Ellerimde zafiyet bezeleri... Sınavı kazanmalıydım. Hiç yolu yoktu başka okumamın.”</span></p>
				<p class="paragraf-2"><span>Kazanmana bu kadar sevinme, dedi babalığım. Kalırsan paraları ben ödeyeceğim.</span></p>
				<p class="paragraf-2"><span>O yıl çok yağışlı oldu, güneş solmuş, uzaklaşmıştı.</span></p>
				<p class="paragraf-2"><span>Ben okula gitmiyordum.</span></p>
				<p class="paragraf-2"><span>Tanrı da pek ortalarda yoktu gündüzleri.</span></p>
				<p class="paragraf-2"><span>Geceleri geliyordu, ölümü istiyordum Tanrı’dan.</span></p>
				<p class="paragraf-2"><span>Ölünce, babalığım, donup kalıyordu.</span></p>
				<p class="paragraf-2"><span>Ama ben her şeyi görüyordum ölünce.</span></p>
				<p class="paragraf-2"><span>Duru, mutlu bir ölümdü bu.</span></p>
				<p class="paragraf-2"><span>Yapılan haksızlığa daha iyi bir karşılık bulamıyordum.</span></p>
				<p class="paragraf-2"><span>Öz sizlerin dışında, ama biçimlerinizi yenileyin. İmlerinizi, cımlarınızı, tımlarınızı.</span></p>
				<p class="paragraf-2"><span>Sizi bir gün ağlarken görmüştüm. Ne kadar sevilesi gelmiştiniz bana. Yıllarla siz, tüm mü yiteceksiniz ne?</span></p>
				<p class="paragraf-2"><span>Anne okulda bana dediler ki!</span></p>
				<p class="paragraf-2"><span>Ben de olmaz dedim.</span></p>
				<p class="paragraf-2"><span>O Cevahir var ya evlerinde üç tabakları varmış, sekiz kişiymişler.</span></p>
				<p class="paragraf-2"><span>Faydalı hayvanları bi kere daha sayalım. Atları çok seviyorum, bana büyüyünce at alır mısın? Otomobil doldu her yan. Atları sevmeyelim mi?</span></p>
				<p class="paragraf-2"><span>Atları unutabilir miyiz ki sevmeyelim. Özgürlük, rüzgâr dolu atları, onların ilkyaz çimenlerini.</span></p>
				<p class="paragraf-2"><span>Kediyi kötü alıştırdın, nesine yetmez yemek suyuna batırılmış ekmek.</span></p>
				<p class="paragraf-2"><span>Demek bu kedi giderek direniyor, haince bakışlarla zayıflamayı seçti. </span></p>
				<p class="paragraf-2"><span>Bağlılığı su götürür. Sobanın yanına sinip sınamakta kendini. </span></p>
				<p class="paragraf-2"><span>Kapanlar çıktığından bu yana, kedilerle alışverişim hiç de uygar birine yakışacak gibi değil. </span></p>
				<p class="paragraf-2"><span>O kör, hırsız, sokak kedilerine ayrıcalık tanımalı diyorum. Sanırım, kedi soyunun en şanlıları onlar. </span></p>
				<p class="paragraf-2"><span>Kapanları kedi gibi görene dek benden uygar kişi yapılamaz. </span></p>
				<p class="paragraf-2"><span>Babalığımın da bunda çok payı vardır. Yadsıyamam.</span></p>
				<p class="paragraf-2"><span>Eskilerde az bir para karşılığında, tek katlı ev planları çiziyordu.</span></p>
				<p class="paragraf-2"><span>Benim sınıfta kalmam olasılığı babalığımı ürkütmüştü sanırım.</span></p>
				<p class="paragraf-2"><span>Devlete karşı saygılı tutumu olan bir adamdı. </span><span class="char-style-override-8">“Ben Nafıadayken,”</span><span> diye anlattığında, devlet görevlisi olmanın kendisini ne denli gönendirdiği çıkardı ortaya. Gerçi, giderek yoksullaşmıştı, olanlarda kendinde arıyordu kusuru, devlet işinden hep genç kalacakmışçasına ayrılmak ne demekti! İnsanlar yaşlanıyorlar, hatta ihtiyarlıyorlardı. </span></p>
				<p class="paragraf-2"><span class="char-style-override-8">‘Tekaüdiye’ az da olsa gene bir şey sayılırdı.</span></p>
				<p class="paragraf-2"><span>Belli bir yoksulluğun parasına hazırlanan yaşama kolaydı. Şimdi küçük esnafa ev beğendirmek çabası ne denli aşağılatıcıydı. O ki, koskoca bir ‘nafıa’ mühendisiydi.</span></p>
				<p class="paragraf-2"><span>Üstelik sıska bir üvey kız için aşırı sorumluluklara katlanmak.</span></p>
				<p class="paragraf-2"><span>Sizi anladık üvey babacığım.</span></p>
				<p class="paragraf-2"><span>Küçük kızın yatma saati geldi. </span></p>
				<p class="paragraf-2"><span>Atları çok az tanıyor, ama adamakıllı tutkun onlara, demek ki, atları çok iyi tanıyor.</span></p>
				<p class="paragraf-2"><span>Ben çocukken </span><span class="char-style-override-8">(ne zaman çocuk olmuştum!)</span><span> görünmeyen adam olup pasta yemek isterdim. Ne kıtmış tutkularım.</span></p>
				<p class="paragraf-2"><span>Gidiyor musunuz?</span></p>
				<p class="paragraf-2"><span>Güle güle.</span></p>
				<p class="paragraf-2"><span>Kapıyı iyice kapayın.</span></p>
				<p class="paragraf-2"><span>Sizden üşüdüm...</span></p>
				<p class="bos"/>
				<p class="paragraf-2 para-style-override-10"><span class="char-style-override-8">Temmuz 1967</span></p>
			</div>
		</div>
	</body>
</html>