<html xmlns="http://www.w3.org/1999/xhtml">
	<head>
		<title>4-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-6.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-6">Nehir</p>
				<p class="paragbas">Ablasını çağırmışlardı, aşçı durması için öte geçeden.</p>
				<p class="paragraf-2"><span>Bahardı, güneyin duru portakal kokuları artardı durmadan.</span></p>
				<p class="paragraf-2"><span>Evin hanımefendisi İstanbul’da oturuyordu.</span></p>
				<p class="paragraf-2"><span>Yaramamıştı bu faytonları tıkır tıkır kentin iklimi, kısa kesik saçlı, dolgun bacaklı hanımefendiye. Eski valilerden birinin kızıydı; kocasından yaşça da büyüktü, ama içinin harı on beşinde tazede yokmuş diyorlardı. (Hanımefendi, deniz olmayan yere ben dayanamam diyene dek.) Oysa köy evine mermer kurnalı bir hamam da yaptırmışlardı. Sonraları cins ötücü kuşlar da aldılar.</span></p>
				<p class="paragraf-2"><span>Kız mıydı hanımefendi acaba?</span></p>
				<p class="paragraf-2"><span>O yörede bekâretin gizli utancı en değerliydi. Hele o yıllarda. Soyluluğuna diyecek yoktu. Babası öyle alaydan yetişmelerden değildi. Alafranga adamdı. İki dil bilirdi: Farsça ve Fransızca. Lavta çalardı. Tüm yaşamınca, paradan yana o denli savruk olmuştu ki, bu güney kentine atandığında eldeki makam maaşıydı yalnızca. Babadan kalanlar, karısının ona sağladığı bolluk yılları geride kalmıştı.</span></p>
				<p class="paragraf-2"><span>Yaşlanmıştı karısı da. Donuk ak teni daha yağlanmıştı. Bir yerlere çıkmayıp konuk günlerinde ev dedikoduları dinlemekle yetiniyordu. Oysa vali bey burada da gençlik tutkuları içindeydi. Bir zamanların yakışıklı Sarı Sıtkı’sından kala kala </span><span class="char-style-override-8">‘gölgeli yeşil gözler’ </span><span>kalmıştı. Hem canım onun zamanında kayış gibi erkeklere yakışıklı mı denirdi... Hatta, Mühürdar’daki manolyalı konağın tek oğlu yüzüne pudra sürerdi. Sonraları adına Pudralı Tevfik dedilerdi. </span><span class="char-style-override-8">Ne solgun ve içli bir erkek güzeliydi.</span></p>
				<p class="paragraf-2"><span>Dairedeki kızlar şimdi gözüne ‘huri’ görünüyordu.</span></p>
				<p class="paragraf-2"><span>Onun kadın beğenmesi ne güçtü eskiden.</span></p>
				<p class="paragraf-2"><span>Gençlik gitmişti, bunalımı her davranışından taşıyordu. Evdeki evlatlık kızın soğuktan dalga dalga kan oturan bacakları bile düşlerine giriyordu.</span></p>
				<p class="paragraf-2"><span>Yatak odalarını dokuz senedir ayırmışlardı karısıyla. Karısı okuduğu okulun Fransız rahibelerinden soğuk suyla yıkanmayı, erdemli, utangaç görünmeyi öğrenmişti. Sonra gözleri aptallığa varan bir saflıkla bakar oldular. Kanı kaç yaşlarında soğur olmuştu karısının bilemiyordu. Çapkınlıklarını titizce saklardı ondan. İncinsin istememişti hiç.</span></p>
				<p class="paragraf-2"><span>Yıllarla ilgisizliği öylesine somutlaştı ki, bir Batı Anadolu kentinin kırağıya dönüşmüş kışlarında, yatakta gene suskun, gene kendini bırakmış duran karısına sormuştu:</span></p>
				<p class="paragraf-2"><span>— Sizi sevmiyor muyum sanıyorsunuz?</span></p>
				<p class="paragraf-2"><span>— Yok, demişti karısı, tabii seversiniz. Karınızım.</span></p>
				<p class="paragraf-2"><span>Bildiği Fransızcadan nasıl yararlanmıştı karısı. Bir kez bile okurken görmemişti onu. Ailesinin gelenekleri bir yabancı dil bilmesini zorunlu kılmıştı.</span></p>
				<p class="paragraf-2"><span>Evlenirlerken de boylu poslu, iri siyah gözlü, varlıklı, gün görmüş bir ailenin kızı olmanın gerektirdiği her şeyle gelmişti ona. Tanıdıkları: “</span><span class="char-style-override-8">Vali beyin karısı Fransızcayı anadili gibi biliyormuş,”</span><span> diyorlardı. Oysa Türkçeyi bildiği su götürürdü. Ama o erdemli suskunluğu, ona bulunduğu her çevrede bir üstünlük sağlıyordu.</span></p>
				<p class="paragraf-2"><span>Bu suskunluğun bir aptallık huzuru olduğunu bilmek için o çevrenin insanı olmamak gerekirdi. </span></p>
				<p class="paragraf-2"><span>İlk gece, bacaklarının yumuşak gerginliği, susması, hele o susması, ne coşturucuydu... Ne var ki, yıllar geçmişti. Yıllar. </span><span class="char-style-override-8">Büyük mülki erkân’</span><span>dan olmanın bir koşuluydu, kanıtıydı karısı. Yani artık kadın değildi...</span></p>
				<p class="paragraf-2"><span>— Bana bunu nasıl yaparsınız, baba?.. Bu taşra kentinde, bütün ömrümce sohbetlerini bile kabul edemeyeceğim insanlarla. Siz aynı durumu annemle yaşadığınızı söyleyeceksiniz belki. Ama aynı değil. O aile size denkti. Adı belli, İstanbullu bir aileden, paralı, görgülü bir kız aldınız. Bir vali kızı için bir ağa karısı olmak öyle mi?</span></p>
				<p class="paragraf-2"><span>Kızı annesine benzemiyordu gerçekten.</span></p>
				<p class="paragraf-2"><span>Karısının yoğun suskunluğu yoktu onda.</span></p>
				<p class="paragraf-2"><span>Yirmi sekiz yaşındaydı. Halasının yanında kalıyordu. O çağların yirmi sekiz yaşı adamakıllı korkulu ve umutsuzdu bir genç kız için.</span></p>
				<p class="paragraf-2"><span>Bir deniz mülazımı evveliyle nişanlanmıştı yirmi bir yaşındayken. Delikanlı Moda’daki genç kızların gözbebeğiydi. O bembeyaz elbiseleriyle martılar gibiydi. İki yıl nişanlı kalmışlardı. Heybeliada’da çam iğneleriyle dolu sırtlar, vapura buruşuk eteklerle binmenin utancı. İlk tangoların kolay duyarlığı.</span></p>
				<p class="paragraf-2"><span>Kız kardeşinden gelen mektupta nişanın bozulduğunu okuyunca karısı salondaki koltuğa yığılmıştı.</span></p>
				<p class="paragraf-2"><span>— Sizin o ablanız yok mu? O girdi kızımın kanına, demişti. İki yıl nişanlılıktan sonra ayrılmak ne demek, düşünsenize. İnşallah bir şey olmamıştır. Ah!.. bu kız hiç bana benzemiyor.</span></p>
				<p class="paragraf-2"><span>Kızını ilk o zaman çıplak düşünmüştü. Hiç göremeyeceği bu çıplaklık canını sıkmıştı.</span></p>
				<p class="paragraf-2"><span>Gönderdikleri nişan resimlerinde, adam kızını sıkıca tutuyordu.</span></p>
				<p class="paragraf-2"><span>— Bir baba olarak, demişti karısı, çağırınız onu buraya!</span></p>
				<p class="paragraf-2"><span>Üç yıl daha dönmedi kızları onların yanına. Eski bir saraylı olan halasıyla, sofalı, çamlı, manolyalı evde kalmakta diretti. </span><span class="char-style-override-8">“Her erkek aynıdır”</span><span> derdi halası. Akşamları, Löbon’un kuytu masalarında çaylar içip, pötifurlar yiyordu. Kadıköy vapurunun lüks bölümünde, ipek çoraplarıyla otururken pırıl pırıldı. Kara bahttan yana yakınıyor, bir yandan da bir kısmet bekliyordu. O kısmet bir kez de yaşlı, paralı, bir eski hariciyeci olarak çıktığında, hayır demişti. Sonra yirmi sekiz yaşına geldi. O yılların yirmi sekiz yaşı...</span></p>
				<p class="paragraf-2"><span>— Ağanın soyluluğu su götürmez, diyordu babası. Onlara Topakoğulları deniyor yörede. Demek ki, eskiden Topakzadeler’di bunlar.</span></p>
				<p class="paragraf-2"><span>Kürekkemiklerinde ilk yağ birikimleri oturmaya başlamışken, dönümlerce toprağa, Topakköy adını taşıyan, dört mevsim ürün veren köye, hayır demede diretmek üç aydan fazla sürmedi.</span></p>
				<p class="paragraf-2"><span>Taksim Belediye’de </span><span class="char-style-override-8">“mükellef” </span><span>bir düğün yapıldı. Büfe aylarca anlatıldı. Bir Fransız kadın şarkıcı, soyismi Avril’di, ağlamaklı aşk şarkıları söyledi.</span></p>
				<p class="paragraf-2"><span>Annesiyle ilk kez aynı anda, ayrı şeyler için duygulandılar. O kocaman boy aynalarında, içkiden kızarmış kadınlar, hülya dolu bakışlarla kendilerini süzüyorlardı. Düğün dağılırken elini sıkanlara hiç bakmadı.</span></p>
				<p class="paragraf-2"><span class="char-style-override-8">“Valinin kızı geçkin, ama güzel”</span></p>
				<p class="paragraf-2"><span class="char-style-override-8">“Bakire miymiş?”</span></p>
				<p class="paragraf-2"><span class="char-style-override-8">“Ah, o Heybeliada’daki çamların dili olsa da anlatsa”</span></p>
				<p class="paragraf-2"><span class="char-style-override-8">“Ya Löbon’dakiler?”</span></p>
				<p class="paragraf-2"><span class="char-style-override-8">“Başka yapacak şeyi yoktu doğrusu. Gene de bir çiftçiyle yapılan bir evlilik sonunda.”</span></p>
				<p class="paragraf-2"><span>Vali bey kulüpte rahatça oyunlarını oynamaya başladı. Onun zamparalığı için söylenenler üstü kapalı şeylerdi. </span><span class="char-style-override-8">Gerçek bir beyefendi</span><span>. Sarhoşluğunun en koyu anında salt aşktan dem vurması, onun geçmişinde kopup kalmış bir yürek acısına yorulmaya başlandı. Oysa hiç böyle bir şey olmamıştı tüm yaşamında.</span></p>
				<p class="paragraf-2"><span>Bir gece karısının odasına girmişti. Kadın,</span></p>
				<p class="paragraf-2"><span>— Sıtkı Bey, bir şey mi oldu? demişti.</span></p>
				<p class="paragraf-2"><span>Her yanın portakal koktuğu sıcak bir yaz gecesiydi. </span></p>
				<p class="paragraf-2"><span>Nehir iyice çekilmişti. </span></p>
				<p class="paragraf-2"><span>Oda limon kolonyası kokuyordu. Sevişilmemiş, soğuk, düzenliydi. Sıcağın yitmesine yetiyordu bu da...</span></p>
				<p class="paragraf-2"><span>— Beni seviyor musunuz? demişti.</span></p>
				<p class="paragraf-2"><span>— Tabii, demişti karısı. Ben sizin karınızım, kızınızın annesiyim.</span></p>
				<p class="bos"/>
				<p class="paragbas">Öte geçeden bir izin dönüşü onu da getirmişti ablası buraya.</p>
				<p class="paragraf-2"><span>“Gel,” demişti. </span></p>
				<p class="paragraf-2"><span>“İstanbullular gittiler. Büyük hanımefendi, iki hizmetçi. Dönmez artık onlar, Yusuf Ağa gider İstanbul’a.”</span></p>
				<p class="paragraf-2"><span>Evin ikinci katındaydı mutfak. </span></p>
				<p class="paragraf-2"><span>Çok genişti.</span></p>
				<p class="paragraf-2"><span>Ermenilerden kalma, bir sıra dört katlı evlerdi bunlar, nehre karşı koyu renkleriyle öyleceydiler. </span></p>
				<p class="paragraf-2"><span>Dam çıkmalarının altları güzel tahta oymalarla süslenmişti. </span></p>
				<p class="paragraf-2"><span>Kapılara zil takılmıştı, ama, pirinç tokmakları hâlâ duruyordu. </span></p>
				<p class="paragraf-2"><span>Mutfağın çalışma tezgâhını ak badanalı bir dumanlık çeviriyordu. Kalaylı büyük tencereler boy sırasıyla yandaki raflara dizilmişti. Kapaklarında demirine sarı pirinçten kuş resimleri oyulmuş kuzine, koca mutfağı alabildiğine ısıtıyordu. Durmadan yemek pişiriyordu ablası.</span></p>
				<p class="paragraf-2"><span>— Saçlarını sal kız, demişti ablası. Çok belik örme. Ör kalın iki tane bırak sırtına. Başına da örtü koyma. Senden benden başka kim var ki evde? Uşağı hiç mi hiç adam yerine alma. Sofranın getirine götürüne sen bakarsın.</span></p>
				<p class="paragraf-2"><span>“Ya ağa?” demişti.</span></p>
				<p class="paragraf-2"><span>“Ağa mı?” demişti ablası, “Daha neler. Sen on üçündesin. O senin deden yerinde adam.”</span></p>
				<p class="paragraf-2"><span>Öte geçeden katılmış bulgur pilavı tadı, ıslak tahta kokusu bir de paralı ağlayıcı olan iki teyzesi aklına takılmıştı.</span></p>
				<p class="paragraf-2"><span>Teyzeleri, ölülere en iyi ağıtları yakıp dövünmeleriyle ünlenmişlerdi. Geleneklerine bağlı olan zengin evlerine bile çağrılmışlardı. Oralardan, kara uzun giysileriyle yorgun argın döndüklerinde, ağlamaktan şişmiş gözleriyle, hiç tanımadıkları ölülere nasıl da ağlarlardı, ona bakıp, </span><span class="char-style-override-8">“Hadi,” </span><span>derlerdi, </span><span class="char-style-override-8">“gittiğimiz ev iyiydi. Ölü yemeği ise bol. Sana da sarıverdik. Biz aç değiliz. Yapıver yataklarımızı.”</span></p>
				<p class="paragraf-2"><span>İki gözlü evlerinde, eşya içi kıtık doldurulmuş minderlerdi. Yatak, oturmalık, hep bunlardı. Bir de Kâbe resmi asılıydı duvarda. Kara çarşaflara bürünmüştü kutsal yer.</span></p>
				<p class="paragraf-2"><span>Ev halkı, ablası, iki teyzesi, kendi, serili hasırların üstünde sessizce kıpırdayarak yaşarlardı.</span></p>
				<p class="paragraf-2"><span>Birtakım bozuk paralardı dertleri günleri. Verirlerdi eline, bakkala git, bütünlet, derlerdi. Bakkal karanlıktı. Kör bir kedi, akık gözüyle oralarda gezinirdi. Çürümüş ot kokardı içerisi. Terazinin orada susup dururdu, elinde bozuk paralar.</span></p>
				<p class="paragraf-2"><span>“Gene,” derdi bakkal, “seninkiler kale kapısındakileri iyi soymuşlar.”</span></p>
				<p class="paragraf-2"><span>Sonraları, bu soymak lafının dilenme anlamına geldiğini öğrendi.</span></p>
				<p class="paragraf-2"><span>Büyük teyzesi, “Ne yapalım,” demişti, “artık eskisi kadar ölü çok değil. Olsa da ağlayıcı çağıran kalmadı. Açlıktan ölelim mi? Başlarının gözlerinin sadakasını veriyorlar. Belalarını savıyorlar...”</span></p>
				<p class="paragraf-2"><span>“Bakkala artık para bütünletmeye gitmem,” dediğinde, dövdüler.</span></p>
				<p class="paragraf-2"><span>“Ablana mı güveniyorsun? Zengin yere kapılandı da bize bir faydası mı dokundu?”</span></p>
				<p class="paragraf-2"><span>Ablası, “Bunu yarın götüreceğim,” dediği gece, büyük teyzesi, Kuran’ı çıkarıp saatlerce yüksek sesle okudu.</span></p>
				<p class="paragraf-2"><span>“Sizin gömüleriniz vardır,” dedi ablası. “Biz gidiyoruz. Bunun iki parça urbasını alıp, geri kalanı sizin olsun.” </span></p>
				<p class="paragraf-2"><span>“Hayır götürme..”</span></p>
				<p class="paragraf-2"><span>“Ama İstanbullular gelirse?”</span></p>
				<p class="paragraf-2"><span>“Gelmez.”</span></p>
				<p class="paragraf-2"><span>“Gelirse bu kızı hanım istemez.”</span></p>
				<p class="paragraf-2"><span>“Gelmez dedim ya! Kalan her şey sizin olsun.”</span></p>
				<p class="paragraf-2"><span>“Lafa bak lafa.... İki çuval çaput bırakıyor bıraka bıraka, Allahın gâvuru, insafsızı.”</span></p>
				<p class="paragraf-2"><span>“Sizin gömüleriniz vardır.”</span></p>
				<p class="paragraf-2"><span>Güneş doğmamıştı yoldayken.</span></p>
				<p class="paragraf-2"><span>Çamurların içinden çıkmışçaydı evler. Bir korkudur sarmıştı içini. Öyle demişti ablası.</span></p>
				<p class="paragraf-2"><span>Görmediği büyüklükte bir saraya gidiyorlardı. (Saray ne ki.) Buralarda kışın yağmurlar yağardı hep. Yerler tüm çamur olurdu. Orada sokaklar taşla döşeliydi. Gittikleri evde yemeğin çeşidi saymakla bitmezdi.</span></p>
				<p class="paragraf-2"><span>“Hurma da var mı?”</span></p>
				<p class="paragraf-2"><span>“Hurma ne ki, a benim aptal kızım! Yer içer biraz etlenirsin.”</span></p>
				<p class="paragraf-2"><span>Öyle güzeldi ki evler.</span></p>
				<p class="paragraf-2"><span>Köprüyü gördüğünden daha çok şaştı bunların güzelliğine.</span></p>
				<p class="paragraf-2"><span>Köprü neydi ki?</span></p>
				<p class="paragraf-2"><span>Herkes geçerdi oradan.</span></p>
				<p class="paragraf-2"><span>Ama bu evler. Bir iki değil, hepsi. Kocamandı ve yalnız Yusuf Ağa’nındı. O kapıyı kapadı mı, bitti!.. Kimse izinsiz giremezdi.</span></p>
				<p class="paragraf-2"><span>“Güzeldi. Pamuklar gibi beyaz. Hanımdı. O hanımlığı iyi bilirdi. Ama buralarla yıldızı barışık değildi...”</span></p>
				<p class="paragraf-2"><span>“İstanbul buradan daha mı güzel ki?”</span></p>
				<p class="paragraf-2"><span>“Buradan daha güzel yer olamaz. Ama insan eriyle geçimli olmadı mı her yer zindandır ona. Erkektir her şey. Kadın kişi nedir ki. İnsanın çilelisi. O hem zengin, hem hanımdı. Parmakları elmas, pırlanta döşeliydi. Saçlarını kısa kesmişti. Saç kadının çeyizidir.”</span></p>
				<p class="paragraf-2"><span>Mutfağın nehre bakan camındaki içerlek yere oturup, günboyu, nehir sularının akışını seyrediyordu.</span></p>
				<p class="paragraf-2"><span>Ablası ona hiçbir iş yaptırmıyordu.</span></p>
				<p class="paragraf-2"><span>“Tığ örsem,” demişti.</span></p>
				<p class="paragraf-2"><span>“Yok yok, yüzün irin sarısı. Kuru kemiğe durmuşsun. Ye iç otur, biraz etlen. Seni gören on yaşında sanır. Artık gelinlik kız oldun.”</span></p>
				<p class="paragraf-2"><span>Mutfaktaki işler Yusuf Ağa çiftlikten döneceği günler yoğunlaşıyordu.</span></p>
				<p class="paragraf-2"><span>Kuzu ciğerleri şöylece bir kavruluveriyordu. Türlü yeşillikler, kıyılmış kırmızıbiberler, yemeğin çeşidi...</span></p>
				<p class="paragraf-2"><span>Durmadan yiyordu. İliklerindeki bilmediği açlığı ortaya çıkmıştı. </span></p>
				<p class="paragraf-2"><span>Sabahları pekmez içiriyordu ablası.</span></p>
				<p class="paragraf-2"><span>“İç kız, kan yapar.”</span></p>
				<p class="paragraf-2"><span>Sonra bir gün, onu hamama soktu, ova ova yıkadı. Saçlarına menekşe kokuları sürdü. Hamamotuyla bacağının tüylerini aldı.</span></p>
				<p class="paragraf-2"><span>“Esmersin. Tüylerin ziyade, ama alıveririz bundan sonra. Kadının tüysüzü makbul. Hem de Müslümanlıkta tüylü gezmek günahtır.”</span></p>
				<p class="paragraf-2"><span>Bir akşam,</span></p>
				<p class="paragraf-2"><span>“Git yukarı,” dedi. “Ağanın ayak suyunu ısıt.”</span></p>
				<p class="paragraf-2"><span>Sessizce denenleri yaptı.</span></p>
				<p class="paragraf-2"><span>Dövme bakırdan bir leğene suyu boşalttı. Sırmalı peşkiri koluna astı, beklemeye başladı.</span></p>
				<p class="paragraf-2"><span>Odaya girdiğinde, Yusuf Ağa’nın bir yerde oturduğunu biliyordu. Duyduğu sıkıntı o yana bakmasına engeldi.</span></p>
				<p class="paragraf-2"><span>— Gel bakalım hele kızım.</span></p>
				<p class="paragraf-2"><span>Leğeni önüne koydu. Koyu renk çorapları çıkardı ağanın ayağından.</span></p>
				<p class="paragraf-2"><span>Elleri bu kocaman ayakların yanında minicikti. Suyu köpürtüp ovmaya başladı Ağa’nın ayaklarını.</span></p>
				<p class="paragraf-2"><span>“Serpilmişsin ben görmeyeli,” dedi Ağa.</span></p>
				<p class="paragraf-2"><span>Saçının bir örgüsü omzundan sarkıyordu.</span></p>
				<p class="paragraf-2"><span>Ayaklar kemikli, iri, leğenin içindeydiler. Sormamıştı ablasına yıkamanın süresini. Ağa bir şey demeden yıkanmayı izliyordu. “Yeter,” dediğinde, sırtını ince bir ter bürümüştü.</span></p>
				<p class="paragraf-2"><span>Dışarı çıkarken, “Ablana söyle,” dedi. “Bu gece tek başıma içeceğim. Rakıyı soğutsun.”</span></p>
				<p class="paragraf-2"><span>— Rakı mı istedi? Eh keyifli demek... Bak sen bu eve, bu koca eve. Yıllar yılı o İstanbul hanımının elinde durdu. Çocuk bile yapmadı. Neden mi? Ağayı beğenmezmiş. Vali kızıymış. Babasının kumar derdi, kadın derdi onları buralı etmiş. Her yıl topraktan gelenin çoğu gider onlara. Kısır bir kadın, kadın değildir. Bunu bilesin. Kasıkları soğumuştur. Soğuk vurmuş portakala dönmüştür... Onun en genç, en civan zamanını yedi. Erkeğin yiğidi enseden derler. Ömer Ağa’nın kıvır kıvır saçlı şöyle güçlü baktıran bir sırttan duruşu vardı... Kadın kadın olmayı bilmezse er kişi kadın olanı bulur.</span></p>
				<p class="paragraf-2"><span>Kuzinenin başına geçip pırıl pırıl kalaylı bir tavaya, kalın ağdalı zeytinyağını akıttı.</span></p>
				<p class="bos"/>
				<p class="paragbas">Nehrin ötesinde, kırpık, solgun ışıklar yanmıştı. Teyzeleri, ılık, gür yağmurların altında gene dileniyorlar mıydı kara giysileriyle. Onları ne zaman düşünse, kale kapısından bir gün geçerken duyduğu uzun havayı yeniden dinliyordu.</p>
				<p class="paragraf-2"><span>Ne güzel mutfaktı burası. Tereyağı kokan, kimyon kokan, ılık, dipdiri sebzelerle, dizim dizim sucuklarla dolu. Muz hevenklerinin aydınlığı ne güzeldi. Hele nehre bakan pencerenin girintisindeki yerinde otururken yediği cevizli ezmeler...</span></p>
				<p class="paragraf-2"><span>— Turpları sen yıka, dedi ablası, düzgünce yeşilliklerin yanına sırala. Soğanların yeşilini kökten alma, biraz uçlarından al yeter. Çerkeztavuğunu tepeleme doldurma tabağa. Masa az az birçok yiyecekle dolu olacak. İçki masasının yakışığı budur. Tülleri de iyice çek, camları aç, suyun sesi duyulsun... İstanbullu hanım böyle yapardı. Yusuf Ağa da aynen böyle ister... Ellerini kahveyle ov, soğan kokusunu alır.</span></p>
				<p class="paragraf-2"><span>Yusuf Ağa’nın erimiş adaleli sarkık karnının ağırlığı tüm bedeninde kayıyordu sanki.</span></p>
				<p class="paragraf-2"><span>Ellerini yanına sıkı sıkı yapıştırmıştı.</span></p>
				<p class="paragraf-2"><span>Silme halı kaplı yaldızlı eşyalarla dolu odaları ilk görüşünü düşündü. Şaşırmıştı, parmak uçlarını şöylece değdirmişti gizliden.</span></p>
				<p class="paragraf-2"><span>— Hanım döşedi evi kız, demişti ablası, sanırsın ki peri padişahının bir yeri...</span></p>
				<p class="paragraf-2"><span>Tavanlar üzüm salkımlarıyla resimlenmişti. Bu odanınki nasıldı acaba? Gözlerini daha sıkı yumdu. Morların arasına sarı üzümler serpmişlerdi. Peki yaprakları neden mor yapmışlardı? Gittikçe üstündeki ağırlıklar daha çok küçülüyordu.</span></p>
				<p class="paragraf-2"><span>Yağışlardan o yıl nehir iyice kabarmıştı.</span></p>
				<p class="paragraf-2"><span>Şişmiş hayvan ölüleri suyun dönüşlerindeki köşelere takılıyordu. Bunlar büyükbaş hayvanlardı.</span></p>
				<p class="paragraf-2"><span>Taa ötelerde, dağ kitlelerinin orada soğukları kuzeye götüren bulutlar geçiyordu.</span></p>
				<p class="bos"/>
				<p class="paragraf-2 para-style-override-10"><span class="char-style-override-8">Nisan 1970</span></p>
			</div>
		</div>
	</body>
</html>