<html xmlns="http://www.w3.org/1999/xhtml">
	<head>
		<title>4-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-9.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-9">Edirne’nin Köprüleri</p>
				<p class="paragbas">Büyük amcamın karısı Naciye Yengem az konuşan, hep gülümseyen, iki yanağında kırmızı iki yuvarlağıyla orta boylu bir kadındı. Tüm yaşamı boyunca boya, süs nedir bilmemişti. Onların geldikleri yerde sanırım böyle şeylere düzgün deniyordu. Öylesine yumuşak davranışları vardı ki, bu üç katı da ayrı ayrı kirada olan evde, bir onun sesi duyulmazdı. Birinci katta, buna kat demek uygun muydu bilmem, sokak kapısından içeri girince, bir oda ve bir hela vardı. Odanın taşlığa açılan bitimindeki yere gömülü kocaman küpün üstünü tahtayla kapamışlardı. Bu küple beni, Sabahat’ı korkuturdu ninem. Güya oradan geceleri çarşamba cinleri çıkıyordu ve bizi alıp götürürlerdi gürültü edersek. Çarşamba cinlerinin hep “Çarşambadır çarşamba” diye gece gezdiklerini, çocukları hemen küpe soktuklarını biliyorduk.</p>
				<p class="paragraf-2">Bu odada, iskelenin kıyısındaki mavnalarda çalışan, hiç görmediğimiz bir adamla, karısı Zehra Teyze ve kızı oturuyordu. Kızını bir kez görebilmiştik topu topu. Cibali’de tütün fabrikasında işçiydi. Kocaman bal rengi gözlerinin anlamı bizi çok etkilemişti. Elleri pütür pütürdü. Her günkü yerimizde otururken yanağımızı okşamıştı. Öylesine hoş bir kokusu vardı ki ellerinin.</p>
				<p class="paragraf-2">Zehra Teyze’nin kocası, eskiden macun yapıp satarmış. Şimdi biraz okuması yazması olduğundan, gidip dikiliyormuş sabahtan akşama dek, mavnalara taşınan kum küfelerini yazıyormuş.</p>
				<p class="paragraf-2">Zehra Teyze tek penceresinin önünde oturup kâğıtlara düğme dikerdi. Bu minik erkek mintanı düğmelerinden iki düzinesine yüz kuruş alıyordu.</p>
				<p class="paragraf-2">Sessizce odasına girip oturduğumuzda ben ve Sabahat, bize şöyle bakar, gene işini sürdürürdü. Odasında parçalardan örülmüş bir yaygı seriliydi yere. Topladığı yatakları, köşeye düzgün kümelerdi. Yatakların üstüne ak bir çarşaf örterdi. Bu çarşaf odayı aydınlatırdı aklığıyla. Açık mavi gözleri vardı. Kıralmış saçlarını, bir sarı yemeniyle arkasına toplardı. Boyu kısa mıydı, uzun muydu, bilmiyorduk. Çünkü hiç kalkmazdı yerinden.</p>
				<p class="paragraf-2">“Zehra Teyze biz de düğme dizmeye geldik. Bize de dizdirsene.”</p>
				<p class="paragraf-2">“Dizin dizin, ama hem sıkı dikin, hem sıra sıra olsun.”</p>
				<p class="paragraf-2">“Peki Zehra Teyze.”</p>
				<p class="paragraf-2">“Yengeniz nasıl?”</p>
				<p class="paragraf-2">“Yengemiz iyi.”</p>
				<p class="paragraf-2">Yengem Sabahat’ın annesiydi, ama ben gün boyu sokağa çıkıp dışardan, “Yenge! Yenge!” diye bağırdığımdan, Sabahat annesine, “Yenge” der olmuştu. Sabahat benden iki yaş küçüktü.</p>
				<p class="paragraf-2">“Yengemiz iyi, çamaşır yıkıyor.”</p>
				<p class="paragraf-2">“Tam çamaşır havası bugün.”</p>
				<p class="paragraf-2">Bu hep yinelenen konuşmadan sonra düğmelere dalardık. Tümü cam düğmelerdi. Küçük dört delikliydiler. Tek penceresinden ışık alan odada, dikdörtgen kesilmiş kartonlara düğme dikmek, az hüner isteyen bir iş değildi. Hiç ses olmazdı aramızda. Dışarıdan geçen atlı sebzecinin, “Ayşekadın fasulye, hani ya dolmalık biber!” diye bağırmasını işitince, kalkardık.</p>
				<p class="paragraf-2">Zehra Teyze bize bakar, yerinden kıpırdar gibi olurdu.</p>
				<p class="paragraf-2">“Benimle bir iki lokma bir şey yeseydiniz,” derdi. “Dünyada aç mezarı yokmuş derler.”</p>
				<p class="paragraf-2">Çıkardık Zehra Teyze’nin odasından.</p>
				<p class="paragraf-2">Onunla yemek yemeyi isterdik, ama yengem bırakmazdı bizi.</p>
				<p class="paragraf-2">“Abe çocukçağızlarım, vardır elbet kadının bir derdi ve düşüncesi. Gitmeyin hep oracığa. Kızı derler olmuş tango. Bir bilmezmiş babası. Zehra Hanım kadıncık... Kızının da almayalım bir günahını. ‘Gençtir, cahildir’ demek kolay, her bir kişiye oldu tango. Biz de olmayalım herkes gibi cahil. İster kim bilir bir herhangi bir şey. Bilmez ki, bir yalan dünya...”</p>
				<p class="paragraf-2">Günlerce görmediğimiz olurdu Zehra Teyze’yi.</p>
				<p class="paragraf-2">Pazar kurulduğunda haftada iki gün salı ve cuma günleri ninem bizi alır, hasır zembili de birimizin eline tutuştururdu. Aşağıda kapıda durup,</p>
				<p class="paragraf-2">“Var mı komşum alayım istediğin bir herhangi şey” derdi.</p>
				<p class="paragraf-2">Biz de, “Var mı komşum alayım istediğin bir herhangi şey” derdik.</p>
				<p class="paragraf-2">Ninem öfkeli bakardı bize.</p>
				<p class="paragraf-2">“Siz oldunuz bir sokak çocuğu. Hem de gevşek ağızlı çocuk. Çocuk dediğin tarlaların ve bahçelerin yakışığı. Ah olmalıydım ki gençliğimde, durmamalıydım burada. Buralarda kar bile kirlenir kararır, bilmez misiniz?”</p>
				<p class="paragraf-2">Zehra Teyze seslenirdi içeriden. Sesi kendini hiç açıklamazdı.</p>
				<p class="paragraf-2">“Teyzeciğim var ol. Bulursan patates alıver bana bir kilo.”</p>
				<p class="paragraf-2">“Olur be kızım. Ne ki bir kilo patates. Yok mu başka bir istediğin?”</p>
				<p class="paragraf-2">“Hadi be nine,” derdik “istemiyor işte, sorup durma.”</p>
				<p class="paragraf-2">Ninem bize gene uzun uzun bakardı. Seksen beş yaşındaydı. Kamburlaşmıştı. Yan dişlerinden başka dişi yoktu galiba ağzında. Ağzı, pembe, sıkı sıkı kapalıydı. Kara çarşafının çevrelediği ince kemikli yüzünde yaşına yakışmayan kalkık bir burnu vardı. Burnu yüzünden, ninem istediğince öfkeli görünmezdi bize.</p>
				<p class="paragraf-2">— Abe oldunuz siz de bir tango. Elin fıkarası, hep işler o cam parçacıklarını. Belli ki, görmemiş hayatında bir ağaç, bir dağ, hem de bir coşkun su. Ne var taşısak kadıncağıza iki şey...</p>
				<p class="paragraf-2">Sokağa atlama taşı gibi uydurma bir eşikten inerdik.</p>
				<p class="paragraf-2">Ev o kadar uzun süre bakılmamıştı ki, yapının aslı olan her parça, giderek yerini birçok eklere bırakmıştı. Bunlar evin dışına çakılmış gaz tenekeleri, sokak kapısının aralıklarına tutturulmuş tahta parçalarıydı.</p>
				<p class="paragraf-2">Pencerelerin dışında bulunan kafeslerin ortaları yenmiş, dökülmüştü. Kırık camlar, kalın unlu kâğıtlarla kapatılmıştı. Elektrikleri hep kesikti. Kiracılar gaz lambası yakardı. Sokak kapısının üstündeki aydınlık için yapılmış camlardan yalnız koyu mavi renkte olanı kalmıştı. Günün çok kısa bir anında giren güneşte o maviden uzun, şaşırtıcı bir ışık düşerdi taşlığa.</p>
				<p class="paragraf-2">Sabahat’la, o rengin içine otururduk. Hiç bakmazdık birbirimize. Üzüntü mü, sevinç mi bilemediğimiz aykırı duygular içimizi arıtırdı. O cam, evin gençliğinden, yaşantısından kalan tek şeydi.</p>
				<p class="paragraf-2">Pazardaki alışverişlerimiz, ninemin az bildiği Türkçeye, hiçbir şeyi beğenmemesi de katılınca eğlence olurdu bize. Mevsimine göre eline aldığı sebzeleri şöylece tartardı.</p>
				<p class="paragraf-2">“Buna siz pırasa mı dersiniz benim kızanlarım. Asmakabağı gibi eğrilmiş. Yetiştiği bostan belli ki güneş almamış, toprağı katılmış.”</p>
				<p class="paragraf-2">Dizi dizi pırasaları açıp kendince en uygunlarını seçerdi. </p>
				<p class="paragraf-2">Pazarın o bayramı anımsatan gürültüsü, kalabalığı bizim yerimizde durmamızı zorlaştırırdı. Sabahat incecik boynunda asılı muskasını sık sık yoklardı. Dışarıdan görünsün hiç istemezdi. Durup durup gülüşürdük. Ninem bu kez havuçları karıştırmaya başlardı.</p>
				<p class="paragraf-2">— Hepten susuz buncağızlar. Bunları kesmeye kasap satırı ister.</p>
				<p class="paragraf-2">Satıcı, nineme gülerek bakardı.</p>
				<p class="paragraf-2">— Be anacığım. Sen de gelirsin pazarın bitimine. Sabahtan gelsen iyisini alırsın. Hem ucuz istersin hem de iyi.</p>
				<p class="paragraf-2">Ninem gereksiz bir acele içinde,</p>
				<p class="paragraf-2">— Niçin ucuz kötü olacak? derdi. Benim gül kokulu memleketimde her bir şey hem ucuz hem iyiydi. Biz zaten yapardık kendimiz bostancılık. Yetiştirirdik her şeyi elceğizlerimizle.</p>
				<p class="paragraf-2">— Gelmeyeydin, anacığım, buralara, derdi adam arkamızdan.</p>
				<p class="paragraf-2">Ninem çabuk çabuk yerleştirirdi aldıklarını zembile. Pırasa demetini de benim kollarıma sıkıştırırdı.</p>
				<p class="paragraf-2">— Etmeyin gevezelik. Yürüyün doğru hem de yolunuza...</p>
				<p class="paragraf-2">Pazara akşam gelen alıcılar, bizim oranın insanları olurdu çoğunluk. Tümü dağınık sebze, meyve sergilerinin önüne diz çökerdi. Kalanların arasında, en az çürük, en az pörsümüş olanlarını araştırırlardı. Pazarcılar bağırarak, “Haydi topluyoruz, akşam pazarı bu. Dördü yirmi beşe limonlar, su küpü bunlar su...” diye mallarını överlerdi.</p>
				<p class="paragraf-2">Biz döner dolaşır baharatçının önüne giderdik. </p>
				<p class="paragraf-2">O bizim pazarda en beğendiğimiz satıcıydı. </p>
				<p class="paragraf-2">Küçük tahta tablasını eşit karelere ayırmıştı. İçlerinde kırmızıbiber, karabiber, tarçın, çöreotu, karanfil, kekik, daha bilmediğimiz çeşitli şeyler bulunurdu. Terazisi pırıl pırıldı. Küçük kesekâğıtlarından birini, müşteriyi görünce çekerdi. O bizce pazarın en değerli şeylerini satardı. Terazisine, akıl almaz küçüklükteki ağırlık ölçülerini koyup kıymetli şeylerini özenle tartardı. Ninem onun biberlerini de beğenmezdi.</p>
				<p class="paragraf-2">— Abe oğlum! Hiç acı vermez bu biberler. Nasıl yaparsın sen bunları? Alamaz yerini Şıpka biberinin bunlar.</p>
				<p class="paragraf-2">— Bunları yapmam ben teyzeciğim, derdi satıcı. Bunlar Çin’den Maçin’den gelir.</p>
				<p class="paragraf-2">“Çin’den Maçin’den gelir” sözü, bizim soluğumuzu keserdi. Uzaklık kavramımızın, mahalleden öteye geçişi bu sözle başlamıştı. Ellerimiz, kollarımız dolu, evin yolunu tutardık.</p>
				<p class="paragraf-2">Karanlık çökmeye başlayınca bir yığın karga bağrışarak yatırın oraya uçardı. Köşede, çeşmede sıra bekleyenlerin renkleri seçilmezdi. Çeşme yalağından taşan sular, yolu ıslatırdı. Yaz kış orası hep ıslak olurdu. Ninem yakınırdı her zamanki gibi:</p>
				<p class="paragraf-2">— Abe kızanlarım, topraksız yerde yaşanmaz. Her yer burada ev. Güneşi gördüğümüz yok. Derler ki, gelmeyeydin. Kim gelmek istedi, ben mi? Ah kışın bile duvarları sıcak olan evim. Çapaya çıktığımızda tarlakuşları ötmezdi daha. Kışın karın altında toprak dinlenir suyunu alırdı iyice. Toprağı kazardık, yarılır gevşerdi. Bolluğu bereketi ancak toprak anlatır. Gençliğimde olsaydı, çıkıp giderdim buralardan. Yaşlılık zor dert. Çıkmamış kimse gurbetteki topraklarımıza bahçelerimize sahip. Almaz aklım, bu erkeklerin çabası niyedir? Alıp başlarını düşerler gurbetlere, viranlara. Bırakırlar ata topraklarını. Doksan Üç Savaşı’nda gitmiş, onca kan onca kol bacak. Yiğitler elma ağaçlarından yapmışlar kendilerine baston. Olmaz, anlamazlar hiçbir şey. Alamaz kimse topraklarımızı konaklarımızı derim. Ne var bu viranlarda! Kıtlık neymiş gördüler işte, daha da neler göreceğim durun durun...</p>
				<p class="paragraf-2">Ninemin bu yakınmaları bildikti. Duymazdık bile onu. O kadar yaşlıydı ki, iki yüz yaşına varsa bundan daha çok ihtiyarlayamazdı.</p>
				<p class="paragraf-2">Evde bir iş yapmadan duramazdı. Ya bizi önüne katıp pazara götürür ya da “Mari Naciye!..” diye seslenirdi yengeme. “Yok mu herhangi bir yerde şişlerim? Kalmıştır yarım Hasan’ın çorapları.”</p>
				<p class="paragraf-2">Naciye Yengem on beş yıllık kaynanasına, ilk günkü saygı ve sevgiyle bakar çekinirdi.</p>
				<p class="paragraf-2">Yıllarca önce onun gelin seçmeye geldiği günü hiç unutmazdı.</p>
				<p class="paragraf-2">Bir hazırlamışlardı ki, evi avluyu. </p>
				<p class="paragraf-2">Nasıl da sıkı sıkı süpürtmüştü annesi. Evin girişindeki sıra sıra sardunyaları, tek soluk yaprağı kalmamacasına ayıklamışlardı. Bahçe kapısını açıp da, avluya kim girse, evin, bahçenin tozunu sanki bir cam parlatır gibi alınmış sanırdı. Annesi,</p>
				<p class="paragraf-2">— Naciye, demişti. Oldun bir gelinlik kız. Hem güzel hem iyi. Bilirsin Hala Adile gelecek, bilirsin Hala Adile temizdir, sert bilinir, onun itibarı büyüktür. Bakma insanlarımızın sert demesine. O sertlik değil, açıkgönüllülüktür. İsterim beğensin seni ve alsın Hasan’a. Onun oğulları kuvvetli ve merhametlidirler... Ona açıktır her ev, o her eve kendi avlusuna girer gibi girer. Bunu da hak etmiştir...</p>
				<p class="paragraf-2">Hala Adile o zamanlar elli yaşlarında, uzun boylu, büyük adımlar atarak yürüyen bir kadındı. Başına örttüğü örtünün, evde ve dışarıda, tek buruşuğu, tek lekesi olmazdı. Şöyle, çenesinin altında çevirip yanağının kenarına ucunu sokardı. Sihirli bir örtüydü sanki bu. Her kez kıvrılma yeri, sırtına dökülen yanları, eş uzunluktaydı. Hep ak örtüler takındığından, değiştiği de seçilemezdi. Bir şeyin düzgünlüğünden temizliğinden mi söz edilecek, Hala Adile’nin başörtüsü gibi, denirdi.</p>
				<p class="paragraf-2">Oğullarının tümü onu sayarlardı. Onların uygun bulmadığı davranışlarını görünce:</p>
				<p class="paragraf-2">“Olmuşsunuz siz de bir adam sanki,” derdi. “Olunsaydı uzamakla adamlık, olurdu en büyük adamlar Çukurdere’nin kavakları.”</p>
				<p class="paragraf-2">Hiç ses çıkmazdı odada.</p>
				<p class="paragraf-2">Kocası kırk yaşındayken ölmüştü.</p>
				<p class="paragraf-2">Kocasını çok sevdiği, çok kıskandığı söylenirdi. Tarlaya, bahçeye gittiklerinde aynı sırada çalışırlardı. Bir güz doğum yaptığında çıkamamıştı onunla toprağa. Kocasının sabah azığını hazırlarken,</p>
				<p class="paragraf-2">“Abe” demişti, “İdris, neyin nesi, bu hep tıraşlanmak? Giymek kara şayak ceketi, hem de çizgili mintanı?”</p>
				<p class="paragraf-2">Kocası iri elleriyle, minik burnunu tutmuştu,</p>
				<p class="paragraf-2">“Getireceğim sana bir ortak koca kız” demişti.</p>
				<p class="paragraf-2">Hala Adile’nin bu şakaya verdiği karşılık, raftan kalaylı bakır maşrapayı alıp onun yüzüne fırlatmak olmuştu. Bu olayı, Naciye Yenge’ye anlattığında, “İdris vurmadı bana bir fiske, hem de herhangi bir şey. O güzelim yanağı kaldı kan içinde. Koştum süreyim diye merhem, çıkmışım avlulara, dönerim bostan beygiri gibi. Bulamam odanın kapısını. Sanki odanın kapısı sokakta. Bir bakarım ki, İdris durmuş dışarıda, güler Allah güler. ‘Ne gülersin, kırılası ellerime mi?’ </p>
				<p class="paragraf-2">– ‘Hayır’ der, ‘sen bilmez misin? Ben hep tıraşlanır, hep bu şayakları giyerim. Damatlıklarımı, sen çıkarmışsındır giy diye. Bunları sandık basacak, diye’. Abe dosdoğru söylemiştir adamım. Ama dönmüştür nasıl gözüm ki, bilememişimdir hiçbir şey. Biz olmuştuk her yerde beraber. Evet kıskanırdım onu gözümden bile. Kaldı o iz yanağında. ‘Bir de yakıştı ki, Hala Adile’ derdi, ‘yaptın bana bir iyilik, arttı yiğitliğim’.</p>
				<p class="paragraf-2">O büyük temizlikten sonra gelmişti Hala Adile.</p>
				<p class="paragraf-2">Bütün tanıyanlar, ona olan çekinme, saygı duygularından ötürü, “Hala Adile” derdi.</p>
				<p class="paragraf-2">Bu genel akrabalık duygusunu onun her zorluğa karşı gösterdiği direnme, her olayda ortaya koyduğu şaşmaz tarafsızlığı vermişti. </p>
				<p class="paragraf-2">“Hala Adile” derlerdi, “kimsenin hakkını, kimseye üst tanımaz.” Gerçi ona duydukları sevgi, kolay, ılık, sarıcı değildi, ama değişmez güvenliydi.</p>
				<p class="paragraf-2">Onun gelini olmanın nasıl övünç verici bir şey olduğunu annesi kendisine söylediğinde, Naciye Yenge pek açık seçik anlayamamıştı. O zamanlar on altı yaşındaydı. Her sabah yatağından bayramlara kalkarcasına sevinçli uyandığı yılları yaşıyordu.</p>
				<p class="paragraf-2">“Olur,” demişti. “İsterim beni beğensin.”</p>
				<p class="paragraf-2">Hala Adile avludan geçip odaya girince, annesiyle öpüşüp sedirin köşesine oturmuştu.</p>
				<p class="paragraf-2">İlkyazın o anlaşılmaz gürültülerle dolu günlerinden biriydi. Taze otlar boy atmıştı. Camları aşıp odalara doluyordu.</p>
				<p class="paragraf-2">“Bunları kızımız Naciye mi işledi Saliha?” diye sorduğunda, Naciye Yenge’yi bir ateştir basmıştı. </p>
				<p class="paragraf-2">“Evet Hala Adile.”</p>
				<p class="paragraf-2">“Renkleri de o mu düşürdü?”</p>
				<p class="paragraf-2">“Evet.”</p>
				<p class="paragraf-2">“Sarma ve aşırma yerlerini iyi doldurmuş eline sağlık.”</p>
				<p class="paragraf-2">Ürünler toplandığında düğün yapılmıştı.</p>
				<p class="paragraf-2">O yörede, onların düğünündeki kadar silah atılan düğün olmamıştı, derler. Gerdek gecesi camları Hasan örtmüştü gidip. Camlar örtüldüğünde, dışarıdaki gürültüler kesilivermişti.</p>
				<p class="paragraf-2">Hasan’la aynı olduğu o geceden bu yana Naciye Yenge kocasını suskun, gülümseyen bir sevgiyle sevdi.</p>
				<p class="paragraf-2">— İyi ki, Hasan’la evlendim, dedi. İyi ki!.. Onlara göreymişim. Annem iyi bildi.</p>
				<p class="paragraf-2">Evlerinin dirliği inanca, yetinmeye dayanıyordu. Bu o verimli, eli açık doğanın içindeki yetinmeydi. Buralara gelince yetinmenin ne olduğunu öğrendiler. Kalanların gerçekten dönülmezliğini anlayınca.</p>
				<p class="paragraf-2">Naciye Yengem, “Şişlerin nerede bilmem. Bunlar evcilik oynarken almış olmasınlar?” deyince, “Kalmıştır Hasan’ın çorapları yarım,” derdi ninem. “Donacaktır mezbahada, o taşların üstünde. Giyer tahta bir pabuç bilirim. Alışık değildir ıslağa hem de karanlığa.”</p>
				<p class="paragraf-2">— Üzme kendini anacığım, derdi Naciye Yengem. Sen geçenlerde örmüşsün ona bir çift, hiç giymemiştir daha. Sandıkta da var iki çift, memleketten getirmişiz, etmeyesin telaş.</p>
				<p class="paragraf-2">Ninem sesine öfke katardı.</p>
				<p class="paragraf-2">— Bak konuşursun cahil cahil. Bilmez misin ki, üç yıkanmada yün çorabın gider havı, keçeleşir ısıtmaz... Örelim hep çorap ona. Bakmak için bize, gider sabah karanlıkta o ıslak yerlere. Hiç görmez güneş, hem de bir ağaç.</p>
				<p class="paragraf-2">Naciye Yengem üzgün, yere bakardı. Ninem, köşesinden onu şöylece süzdükten sonra, “Hadi bre mari,” derdi. “Dalma fazla derinlere. Bul benim şişlerimi.” Bilirdik tığlar yüklükteydi. Yengem onları, kaynanasının gözleri yorulmasın diye oraya saklardı. Ninemin sol gözbebeğine iki yıldır, bir ak leke oturmuştu.</p>
				<p class="paragraf-2">Yengemin bir gün, alt kattaki Zehra Hanım’a dert yandığını duymuştuk. Zehra Hanım köşesinden, “Evet Naciyanım” diyordu. “Çok yormasın teyze gözlerini. Üstten çıkan çarkçının annesinin gözüne perde geldi de, kadıncağız gözünü kaybetti. Üstelik teyze ondan çok yaşlı. Ah bu gözlerin bozulması olmasa. Tanrı vergisi şeylerimizi de kaybedersek ne olur bunun sonu?”</p>
				<p class="paragraf-2">Naciye Yengem, bu konuşmadan sonra, Zehra Hanım’ın gözlerinin ne çok yorulduğunu düşünüp yüzünde derin bir suçluluk anlamıyla geriye dönmüştü. Ne denli didinse, sonunda yatakların konduğu yüklükten, şişleri çıkarır nineme verirdi. Ninem, amcamın yarıda kalmış yün çoraplarını örmeye yeniden başlardı. Elleri yıllardır alıştığı, bildiği örgüsünü üretirdi.</p>
				<p class="paragraf-2">Oturduğumuz katın iki odası vardı. Biri sokak yönünde, öbürü arka bahçeye bakan, yemek yediğimiz, oturduğumuz, konuk kabul ettiğimiz, yengemle amcamın yattığı odaydı. Bahçenin çevresi, büyük taşlarla örülmüştü. Hemen duvarın bitiminde de, gene karanlık eski evler ve uzayıp giden koca bir incir ağacı vardı. Ağacın üstünde, yemiş verme mevsiminde bile incir olmazdı. Ağaç alabildiğine büyümüştü. Koyu gölgeli dalları, güneşi aramaktan yukarılara doğru alıp gitmişti başını. Güneş girmezdi ki bahçeye...</p>
				<p class="paragraf-2">— Bu incir veremez bir yemiş, derdi ninem. Isınmaz gövdesi, almaz bir dalı güneş. Kalmış yoksulcağız buralarda. Baharda gökte, denizde, toprakta her şey kıpırdar, uyanır; buncağız kalır hep böyle...</p>
				<p class="paragraf-2">Öndeki odada Sabahat, ben, ninem yatardık.</p>
				<p class="paragraf-2">Geceleri yer yatakları açılınca, kabartılmış yün yataklara ak çözme çarşaflar serilirdi. </p>
				<p class="paragraf-2">Ninem uzun uzun örtüsünü dürüp başucundaki mor işlemeli bohçasına koyardı. İncelmiş saç örgülerini, yatarken yumuşak uçuk mavi bir yemeniyle toplardı. Yatmadan ellerimizi, ayaklarımızı, alt kattaki taşlıkta yıkamak zorundaydık. Taşlığın idare lambasıyla aydınlanmış hüzünlü yarı karanlığında, Sabahat’la tulumbayı çekerdik sırayla. Su, çektikçe daha soğuk akardı. Acı suda kesilen, taneleşen sabunla yıkardık elimizi yüzümüzü. Sokak kapısının oradaki küpten, çarşamba cinlerinin çıkacakları kuşkusu, her gece bu temizlik saatlerinde, korkudan içimizi katıltırdı. Suların donmasını az mı isterdik, yıkanmamak için. Oysa, yandaki deniz astsubayının evinde, kar yağınca terkos boruları donardı da, bizim tulumba hep akardı. Suyu ellerimize yüzümüze vurdukça, kızaran buzlaşan derimiz, uykunun ısıtan, gönendiren beklemesine hazırlanmış olurdu. Yataklarımıza girince, kalın yün yorganlarımızı iyice çeker yok olurduk. Ninem bir şeyler okurdu yatakta mırıl mırıl. Okuması bitince keyifliyse o gün, ninemin keyifli olması amcamın iş dönüşü bizlerle bir iki kelime konuşmasına bağlıydı.</p>
				<p class="paragraf-2">— Uyudunuz mu benim yavrularım? derdi. </p>
				<p class="paragraf-2">Burunlarımızı yorgandan çıkarıp,</p>
				<p class="paragraf-2">— Ninecim, derdik, ısındık, ama uyumadık. Anlatsana bir şeyler.</p>
				<p class="paragraf-2">— Yok mari. Olmaz gecenin bu saatinde. Kalkar her biri ezanda. Sabah giderler işlerine. Hiç durmadan çalışırlar hep. Geldik buralara ne oldu? Çıkmadı bize kimse sahip. Vermediler herhangi bir iş. Aldım oğluma Naciye’yi de, o da geldi oldu burda perişan. Solacak gül gibi yanakları. Ama söyleyemem kimseye. Oğlum kızar bana, “Sus be ana! Tutturma ‘Memleket memleket’ diye. Bilir ki, büyüklerimiz çağırmıştır bizi buralara. Çalışır geçiniriz.” Bir o çalışır. Mezbahada keser güzelim hayvanları. Hiç konuşmaz oldu. “Başka iş yok mu mari?” diye her gördüğüme sordum. Fabrika var derler. Biz makine hiç bilmeyiz. Topraktır bildiğimiz. Ama toprağı iyi biliriz. Oğlumu da koruyamam yün çorap örmekle o kanlardan, o karanlıktan. Nerede taşı toprağı derler İstanbul’un, altınmış diye. Zaten taştan olmaz altın. Toprak da burada yok...</p>
				<p class="paragraf-2">Odayı bir yabancılık sarardı.</p>
				<p class="paragraf-2">Sabahat’ın ağlamış olacağını düşünürdüm. </p>
				<p class="paragraf-2">Amcamın eklem yerleri genişlemiş ellerini, parmaklarındaki derin, kapanmış yara yerlerini düşünürdüm. Bayramlarda, yengemin özenle hazırlayıp ütülediği ipek mendilini bir türlü katlayıp cebine koyamazdı. İpek, ağaç kabukları gibi sertleşmiş ellerine takılıp ipliklenirdi. Amcamı bayramlarda tertemiz yaparlardı yengemle ninem. Onun sanki derisine geçmiş olan ağır et kokusunu yok etmek için, tenekede ısıtılan suları arka arkaya taşırlardı gusülhaneye. Amcam o günler bazı şeyleri unutmuş gibi olurdu. Kara giyimlerini giyer, ince yakalı mintanının aklığı yorgunluğunu aydınlatırdı. İlle de o ipek mendil cebe konurdu. Bu bayramın töresiydi. O mendilse, Naciye Yengemin damatlık armağanlarından arta kalandı, diğerleri satılmıştı. Elini gidip öperdik Sabahat’la. O katı, bozulmuş elini öptüğümde, içimde büyüyen güvenle, sevgiyi taşıyamaz olurdum. Gözlerime yaşlar dolardı. Babam ölmüştü üç yıl önce, ama sanırım babamı da, yaşasa, amcamdan daha çok sevemezdim. Yengem, “Amca demek yarı baba demektir” derdi.</p>
				<p class="paragraf-2">Geceleri, ninemin en yakını bizler olurduk.</p>
				<p class="paragraf-2">Yaşlılığı çevresinden sezilecek diye çok korkardı. </p>
				<p class="paragraf-2">Bu korku, o kadar içtendi ki, kuş gibi sessizce uyur, sabahları kalktığında, bedeni kendine bir sakarlık yaptırır diye kimseyi uyandırmazdı. </p>
				<p class="paragraf-2">Ufak devinmelerle yatakta doğrulur, usul usul, suyu çekilmiş oynak yerlerinin dayanıklılığını denerdi. O, dağlardan buraya kopup gelmiş Hala Adile’yi çok severdi. Onu yeterince dinç, yeterince ‘muhtaçsız’ ayakta tutmak için her çabayı gösterir ve başarırdı bunu. Biz uyur gibi yapar, onun gününe başlamak için bedenini buna alıştırmasını kirpiklerimizin arasından izlerdik.</p>
				<p class="paragraf-2">Ak örtüsünü başına doladıktan sonra çoraplarını giyerdi. </p>
				<p class="paragraf-2">Ayaklarını o denli temiz tutardı ki derisi saydamlaşmıştı. Sonra çıkardı odadan. </p>
				<p class="paragraf-2">O saatlerde evde kimse uyanmamış olurdu. Amcamın sabah hazırlığını geliniyle birlikte görürdü ninem. </p>
				<p class="paragraf-2">Biz yeniden uykuya dalardık.</p>
				<p class="paragraf-2">Uyandığımızda, amcamdan ve Zehra Hanım’ın kocasından daha sonra işe gidenlerin ayak sesleri, sokakları doldururdu. Bunlar, yedide çalan tersane düdüğünün işçileriydi. Yataktan kalkınca, cama burnumuzu dayayıp onların geçişine bakardık. Giyimleri yağdan kirden katılaşmış, yüzleri eş yorgunlukta adamlardı bunlar. Bazılarının ellerinde bakır yemek tasları olurdu. Bu, kadınlarının sevecenliğini belirtirdi. Bizce, yengem gibi ipekten, melekten olma kadınlar hazırlardı onların azıklarını. Bu düşünce tersane işçilerinin katı yüzlerindeki yoksulluğu silerdi. Yengem gibileriyle, yoksulluk çekilir olurdu çünkü. Biz bilmezdik ki yoksul olduğumuzu. Alttaki Zehra Teyzeler varken, bilmemiz olanaksızdı da. Bizde kabartılmış yün yataklar serilirdi geceleri. Ak çarşafların, çivitte durulanmış maviliğinde en güvenli çocuk uykularımızı uyurduk. Yoksulluk, horlanmak değil miydi? Bizi kimse horlamazdı ki. En çok azarı ninemden işitirdik. O azarlar onun Türkçesiyle eğlendirici olurdu.</p>
				<p class="paragraf-2">Bu tersane işçilerinin gülmezliği, umutsuzluk verirdi bize. Ama umutsuzluğumuzu aydınlatan işte o yemek taslarıydı.</p>
				<p class="paragraf-2">Sabahat az konuşurdu. Hiçbir açıklamada bulunmazdı bu insanlar için bana. İkimizi de ayrı bir yerde düşünemezdim.</p>
				<p class="paragraf-2">Ne yapacaksak ‘biz’ derdik. Az gülerdi. Yüzündeki anlam, yengemi anımsatırdı. Kâkülü gözlerine dek uzardı. Saçları çok uzundu, buraya geldiklerinde kesmişlerdi. Kesilmiş saçları yaldızlı kahverengiydi. Yüklükteki karanfil işlemeli bohçada, tülbentle sarılı duran bu saçlara arada bir bakardık. “Küstü mari saçları” derdi ninem. “Karardı kaldı.” Yengem yine gülümserdi. Gerçekten, Sabahat’ın o kesik saçları parıltıları, bükülüp kaymalarıyla, canlılıklarını hiç yitirmemişlerdi. Buraya gelip yerleştiklerinde, Sabahat’ın saçlarını örüp uçlarını boncuklarla süsleyen yengem, kesmişti kızının saçlarını. Ufacık çocuğunu, nerelerde barındıracağını şaşırmıştı ilk günler. Bağlar, bahçeler yoktu artık. Küçük kız, öyle, sessiz, köşede kalakalıyordu gün boyu. Ağlayıp bağırsa üzülmezdi. Onun bitmemiş bir yolculuğun sonunu beklermişçesine susup oturması, yengemi yaralıyordu.</p>
				<p class="paragraf-2">Havaların ısındığı bir ilkyaz günü kapının önüne bırakmıştı çocuğunu. </p>
				<p class="paragraf-2">Kızının iyi huyuyla, kendini öbürlerine sevdireceğine inanıyordu. </p>
				<p class="paragraf-2">Bir ara işinden baş alıp sevinçli sesleri görmeye çıktığında, çocukların Sabahat’ı saçlarından tutup at gibi koşturduklarını gördü. Bir de tekerleme tutturmuşlardı:</p>
				<p class="paragraf-2">“Edirne Çingenesi, ne de uzun yelesi...”</p>
				<p class="paragraf-2">Evde, o akşam, Sabahat’ın saçlarının kesilip kesilmemesi için çıkan tartışmada, ninem sesini yükselttikçe, yengem o suskunluğunu hiç yitirmemişçesine sürdürdüğü konuşmasıyla,</p>
				<p class="paragraf-2">“Bakımı zor oluyor, hem çocuk zayıf” diyordu.</p>
				<p class="paragraf-2">Sabahat, “Öyle hoş ki, nine” demişti, “Beni at yaptılar. Hem biz Edirne Çingenesiymişiz.”</p>
				<p class="paragraf-2">Ninem şöyle bir dolaşmıştı odayı çepeçevre:</p>
				<p class="paragraf-2">— Nereden bilirmiş onlar Edirne’yi. Bizi trenle bırakmışlardı oraya. Buranın kavruk çocukları, Edirne’yi hem de Çingeneleri ne bilir. Bir güzel şehirdi ki Edirne şehri. Naciye, “Edirne böyleyse anacığım,” demişti, “İstanbul kim bilir nasıldır?” Apaydınlık camileri vardı. Meriç Nehri derler o koca suyun sesi nerede olsak duyulurdu. Bahardı biz Edirne’ye girdiğimizde. Meriç Nehri coştukça coşardı. Bir çınar ağaçları vardı orada, bakmakla bitmez. Vatan toprağıydı işte, gelmiş kavuşmuştuk. O Edirne şehrini gördüğümde, gitmem diye direnmelerimi unutmuştum. Orada her şeye, ağaçlara, sulara, insanlara yer vardı. Hele Edirne’nin o taş köprüsü yok muydu. Apak mermerden, orta yerinde padişah oturma yeri. Şaşmıştık ona. Güneş her yanlarından giriveriyordu. “Ne cana can katarak yapmışlar bu Edirne şehrini,” demiştim. Kapalıçarşısını gezdiğimizde yabancı yabancı, el el, kimse bize demedi neredensiniz diye. Oralara yakışmıştık biz. Oranın insanıydık sanki. Benim ak örtüme de, onun uzun uzun sırtıma düşmesine de takılan olmadı. Öğleyin dışa doğru uzanıp ağaç gölgelerinde azığımızı yedik. İçimizin acısını azaltırız, diyordum. Alışırız buralara da. İstanbul’da da tutarız buradaki evlerden. Su sesleri duyulur bir ev. Ovarız onun tahtalarını, sereriz örtülerimizi serin, temiz. Taşırız çeşmelerinden sularımızı. Sızar testilerden dışa serinlik. Toprağımız olmasa da, toprağı ağacı görürüz. İşler Naciye en güzel örtüleri, yastık başlarını. Herkes şaşar, “Nasıl yapmış Hala Adile’nin gelini Naciye Hanım bu âşık yolunu, hem de hiç gevşetmeden ipliği?” Korkmazdım ölmekten gurbette. Beklerdim, ne zaman gideceğim İdris’in yanına. Meltem başlamıştı esmeye. Öğle azığımızı yiyip dönerken, bir sığır sürüsü geçmişti yanımızdan. Böğürleri ak lekeli inekler ağır ağır bize bakmışlardı. Sırtlarında hiç kargılanıp da delinmiş tüysüz bir yer yoktu. Memelerinden belliydi yeni doğurdukları. Çoğu buzağıların ayakları sürüye katılacak gibi güçlenmedikçe çıkmazlar otlamaya. Memeleri dolup sancıyan gürbüz hayvanlar arada böğürüyorlardı.</p>
				<p class="paragraf-2">“İyi bakarlar hayvanlara burda mari Hasan,” demiştim. Hasan da gülüyordu. Elleri olmamıştı daha buradaki gibi. Tutup okşamıştı birinin sırtını, “Naciye’nin saçları sanki, Hala Adile,” demişti. Naciye’nin yanakları hemen al çuha? Keyiflenince oğullarım, ‘Hala Adile’ der bana. Yeniden kuracağız diyordum iyi bir düzen. Gelmiştik kendi vatanımıza. Belki kalkmayacaktık sabahları avlulara çardaklara. Yazmıştı gazeteler, öyle derdi Hasan: “Irkdaşlarımıza açtık vatan topraklarını. Hükümet olarak, düşünürüz her bir ihtiyaçlarını...”</p>
				<p class="paragraf-2">“Edirne’nin köprülerini görmüş mü de bu yalak ağızlıların kızanları, derler Sabahat’a Edirne Çingenesi... Benim akılsız gelinim de, keser onun altın saçlarını. Bak! Ben çıkarmış mıyım ak örtümü kafamdan? Bağırırlar bana sokak uçlarına kadar, ‘Gâvur nine! Gâvur nine!’ diye. Belli ki bunlar gâvuru sanırlar bir başka fenalık. Cahil olmasın kimse, bilmez o zaman başkaları da insandır. Kesme Naciye saçlarını bu masumun.</p>
				<p class="paragraf-2">Naciye Yengemin değişmeyen yüz anlamı içinde ağladığını zor anlamıştık.</p>
				<p class="paragraf-2">Ninem sevgisini göstermeden sevme töresine olan bağlılığını unutup sarılıvermişti gelinine. </p>
				<p class="paragraf-2">Bu ilk kez oluyordu bunca yıldır. </p>
				<p class="paragraf-2">Bir de sayarsak düğün gecesi öpmüştü onu. </p>
				<p class="paragraf-2">Ama bu denli içten bir sarılma değildi o. Kuracağı yetkiyi pekiştirmek için ölçülüydü.</p>
				<p class="paragraf-2">“Ağlama bre benim ipek gelinim,” demişti. “Kızlarım olaydı, kızlarımdan has kızım olurdun. Bakma bana, benim cadı kaynanalığıma. Kes kızının saçlarını. Onu dokuz ay sen taşıdın. Ağrılara sen karşı çıktın. Ben artık ihtiyarım. Horlanmak beni üzmez. O çocuk. Buralara uyup kaynaşmazsa ezilir gider. Biz olsa olsa üzülürüz. Biz oraların insanlarıyız. Bolluğun ne olduğunu biliriz. Cömertliğin ne olduğunu biliriz. Kes kızının saçlarını.”</p>
				<p class="paragraf-2">Sabahat’ın kesilen saçları eski renginde uzamamıştı hiç.</p>
				<p class="paragraf-2">Mahalledeki çocuklar, bizi ister istemez, pis göçmenliğimizi unutup aralarına alır oldular. Gene de adımız ‘pis göçmenler’di. Oysa biz, oranın üstü başı en temiz çocuklarıydık. Eski ve yamalıydı giysilerimiz, ama kir olmazdı üstlerinde. Gün boyu sinemanın yanındaki arsada, koşmaca, saklambaç oynardık da, boynumuz kararıp kirlenmezdi. Onların çocuk boyunları zamanla yerleşmiş bir kir dalgasıyla kaplıydı. Yıkanıyorlardı arada kuşkusuz, ama kirliydiler. Yengemin tek tutkusu burada da memleketlerinin törelerini ayakta tutmaktı. Temizlik, onların geldikleri yere olan bağlılıklarını kanıtlayan tek güç olmuştu.</p>
				<p class="paragraf-2">Akşam basınca, sokaktan eve dönerdik, yorgunluğu bilmez çocukluğumuzun savruk neşesiyle. Ak patiskadan perdeler sıkıca kapatıldı mı, mutluluk dolu eski düzenleri yeniden kurulurdu. Amcam yıkanıp paklanıp giyinirdi. Onun ev giyimi, bir gece hırkası, uzun çizgili bez bir pantolondu. Hırkasının altında, ele güne giymek için dikilip iyice eskidiğinden eve ayrılmış bir mintan olurdu. Bu mintanların ustaca yapılmış yamalarını görmek güçtü. Yengem buralara gelince, işleyip satmak istediği işlerine alıcı bulamadığından, o üstün iğne ustalığını bizim dikişlerimize vermişti.</p>
				<p class="paragraf-2">Ninem, “Almıyorlar mari, Naciye’min işlerini,” derdi. “Evsahibimize söyledim. Bir yaşlı kadın, hiç gülmez. Bırakmış kocası bu evi. O da kalmış tek başına. ‘Zaten hep kocasızdım,’ der, ‘Adile Hanım.’ Çünkü, kocası gidermiş denizlere. Eh! zor olmuş kadının günleri. ‘Al bak Bihter Hanım bu işlemeleri,’ derim. ‘Dik yastık başçağızlarına, mis gibi uykular uyu yapıp bana dualar’ –‘Yok,’ der. ‘Ben dikerim dantela.’ Derim, ‘Örsün Naciye sana tığla en güzel dantelaları’– ‘İstemem’ der, ‘makine dantelası daha ucuz.’ Ne yapacak onca parayı bu kadın! Oturur tek başına, bir başka can yanında yok. Bu evden aldığı para da tek cana yeter artar. Verdi bir tersane ustasına üstteki yeri. Gelecek yeni gelin, şenlenecek bizim ev. Ama inmedi bir kuruş kiradan. Bir gün çekerim tulumbadan su, çalınır kapı durmadan. Bu alttaki Zehra Hanım açamaz kalksın kapıyı. Almam günahını ayıplamam kadıncağızı, işler, o cam parçalarını. Naciye leğenin başında. Gidip açtım kapıyı. Gelmiş bir delikanlı adam. Kuruca bir adam. O sordu: ‘Kiralık varmış burada. Yeni gelin getireceğim.’ Bir sevindik Naciye’yle, hem nasıl... Dedim ben: ‘Eh çıkacak bize bir komşu. Etmeliyiz ona hep yardım.’ İnmez bu Bihter kadın kiradan. O üst kat. Alır belki daha çok güneş. Makine danteli nerde, Naciye’nin dantelleri nerde. O, hasadı beklerken çardakta oturup işlerdi. Güneş al yanaklarına gidip geldikçe akşam yelinin çıktığını anlardım. Eh onlar da bir günmüş...”</p>
				<p class="paragraf-2">Amcamı rahat ettirmek çabalarını hiç yeterli bulmazlardı ikisi de. Geceleri, bıraktıkları evlerine yeniden dönmüş olma duygusu onlara bir savrukluk, bir gevezelik verirdi.</p>
				<p class="paragraf-2">Ninem ördüğü ilmiklerin sayısını unuttuğunu, çorap koncunun geniş olacağını söyleyince, yengem orayı sökmesi gerektiğini, yoksa çorabın boruçiçeğine döneceğini söyleyerek yanıtlardı onu. Ninem, sök demenin kolaylığından, örmeyenin bunu umursamadan söylemesinden yakınırdı. Bu konuşma da tatlı bir tartışma gibi sürerdi.</p>
				<p class="paragraf-2">Amcam onlara katılmazdı. Uzun kirpikli gözleriyle, durgunluğunu sürdürürdü. Kirpiklerinin bu aşırı uzunluğu, ondaki bir erkeğe yakışır yüz çizgilerinde tek yanılmaydı. Bazen durup dururken, “Sök demesi kolay, Naciye,” derdi, “Hala Adile haklı.”</p>
				<p class="paragraf-2">Ninemle yengem, karmakarışık çabucak yanıtlardı.</p>
				<p class="paragraf-2">“Ya bre Hasan bu karın oldu bir geveze. Hem bana unutkansın der, hem kaybeder her gün şişleri ve çorapları.”</p>
				<p class="paragraf-2">Amcam yengeme bakar, bizi şaşırtan sevgi yüklü sesiyle, “Olmalısın sen bir itaatkâr gelin Naciye. Bak kızmaya gelmez Hala Adile,” derdi.</p>
				<p class="paragraf-2">Bu aralarındaki mutluluğun doruk noktası olurdu. Ninemle yengem, onun iç yaralarını yitirdiğini, her şeyi biraz da olsa azalttıklarını sanıp mutlanırlardı. Bu iki kadını, şaşkın, kaygılı yapan işinden hiç söz etmezdi amcam. Ama onlar, o suskunluğun tedirginliğini atamazlardı içlerinden. Güldüğü zaman aydınlanan yüzüyle amcamın onları ne denli sevdiği her tutumundan belli olurdu. Bizi de çok severdi. Buradaki bayramlarında, onlar bizim sevincimizin dışında mutlu değildiler. Gene de ağırbaşlı, gerekeni yapıyorlardı.</p>
				<p class="paragraf-2">O şaşılacak bayramda ilk kez hemşerilerinden birilerinin geleceğini müjdeledi amcam.</p>
				<p class="paragraf-2">“İshak,” dedi, “karısıyla Eyüp’e gitmiş. Bugün dönüşte bana rastladılar vapurda. Diriler kavuşur derler ya, doğru. Verdim buranın tarifini. Gelecekler öpmeye elini senin. Ve soracaklar her birimizin hatırını.”</p>
				<p class="paragraf-2">Ninem gene gereksiz dönmeye başladı odada.</p>
				<p class="paragraf-2">— Hangi İshak, mari oğlum? Hay Allah, bizim İshak mı? Deme mari Naciye, deme mari Hasan, olmalı bir hayır bunda. Hay Allah, olmalı bir hayır. Görmüşüm dün gece rüyamda alnı akıtmalı kırmızı taylar, sulamışım onları yeşil yalaklarda. Var bunda bir hayır.</p>
				<p class="paragraf-2">Konuk beklemenin sevinci, burada geçirdikleri bayramlardan birine ilk kez anlam katmıştı.</p>
				<p class="paragraf-2">— Bayram dediğin, iyiliklerimizi pekiştirmek değil midir? diyordu ninem. Bu da biz bize olmaz. Olmalı başkaları, bakmalıyız ne kadar severiz onları ve seviniriz onlar için. Çok yaşasın İshak oğlan. O senden vardır beş yaş daha küçük. Bir oyunda sizle baş edeyim derken yarılmıştı alnı taşa çarpıp. Anacığı koşmuştu bana. ‘Tutmaz elim ayağım. Hala Adile,’ demişti. ‘Kafası İshak’ın durmaz kanar. Bilmem ne yapayım.’ İshak’çağız kuşlar gibi çığırırdı. Yıkamıştım duru suyla yarasını, kesme sarı tütün basıp sarmıştım yumuşak tülbentle. Hay bre İshak hay. Demek onlar da göçmen çıkmış. Eh nerde dururmuş anacığı? İyi bir kadındı, dirlikli bir kadındı.</p>
				<p class="paragraf-2">Amcam, “Ölmüş anası,” deyince ninem,</p>
				<p class="paragraf-2">“Nerede ölmüş?” diye sormuştu.</p>
				<p class="paragraf-2">“Memlekette. Bura yolunun hazırlıkları yapılırken.”</p>
				<p class="paragraf-2">Ninem susup, ak örtüsünü birden açıp yeniden bağlamıştı.</p>
				<p class="paragraf-2">İshak Amca’yla karısı gelene dek, evin her yanı yeniden dikkatle gözden geçirildi.</p>
				<p class="paragraf-2">— Olmasın bir yaramazlık herhangi bir yerde, diyordu ninem. İshak’ın anası titiz kadındı. Şerife’yi doğurduğunda sabah yardıma çıkmıştık. Evini bir gelin evi gibi bulmuştuk. Camlar ardına kadar açık, perdeler uçuşup dururdu. Tahtaları yeni silmişti. Şerbeti cam sürahiye doldurup üstünü, pembe bir bezle örtmüştü. Şerifecik oyalı başlığının içinde uyuyordu. ‘Ne yaptın kız, kalkıp ayaklara loğusalığını bilmeden’ deyince gülüvermişti. Bir de ikram için davranmaz mı. Hay mari İshak hay, nasıl da şaşarım bu işe. Şerife doğduğunda o daha beş yaşındaydı. Kafasında saçları dik durur boz bir oğlandı. Mari şaşarım bunlara ben.</p>
				<p class="paragraf-2">İshak Amcaları karşılama hazırlığına bizi de katmışlardı. Sabahat’la koşturuyorduk. Yıkanması gereken yeşillikleri birimiz tulumbadan su çekip öbürümüz yıkıyorduk. Evdeki alışmadığımız bu canlılık, gülüşümüzü çoğaltıyordu. Sabahat muskasının boynundan görünmesine artık aldırmıyordu. Tulumbayı gücümüzün yettiğince aynı hızla çekiyorduk. Suyun çevreye sıçradıkça üstümüzü ıslatması gülmemizi kahkahalara çeviriyordu.</p>
				<p class="paragraf-2">Ninem yukarıdan, “Oldunuz siz de bir tango, gelecek İshak hem de gelini, siz bağırırsınız gurk tavuklar gibi,” diye sesleniyordu.</p>
				<p class="paragraf-2">Yengem, nedense aradıklarını bulamıyordu. Bilinen şeyler sanki yerlerinde değildi.</p>
				<p class="paragraf-2">Öğle yemeğini ilk kez çabuk, baştan savma yedik. Amcamın olduğu günler yemek ayrı bir önem kazanırdı. Tek çeşit olan yemeğimizi dizlerimize peşkirlerimizi koymayı bile unutarak yedik. Durmadan konuşup gülüyorduk yemekte.</p>
				<p class="paragraf-2">Amcam bize bakıp, “Bunlara oldu bir hal, Hala Adile,” diyordu.</p>
				<p class="paragraf-2">“Bilmezsin sen onları, nedir onlar,” diyordu ninem. “Ne çekeriz onlardan biz.”</p>
				<p class="paragraf-2">Söylediklerine yüzünün anlamı hiç uymuyordu. En büyük ilençleri bu anlamlarla söylese, en büyük sevecenlikleri taşıyacaktı gene de.</p>
				<p class="paragraf-2">Kuşluk vakti kapı çalındı. Biz açmak için seğirttik.</p>
				<p class="paragraf-2">“Yok,” dedi ninem, “Naciye açsın.”</p>
				<p class="paragraf-2">Yengem aşağı indi.</p>
				<p class="paragraf-2">Merdivenlerden konuklarla çıkarken, ninem ilk kez giydiğini gördüğümüz mor kadife ceketinin yenlerini düzeltti özenle.</p>
				<p class="paragraf-2">Amcam oda kapısına doğruldu.</p>
				<p class="paragraf-2">İlk yengem girdi içeri, ardından İshak’ın gelini dedikleri uzun boylu, üstünde yengemin yeldirmesi gibi bir giyim olan kadın, sonra da kafasını taşla yarmış olan İshak Amca girdi.</p>
				<p class="paragraf-2">Biz İshak Amca’yı umduğumuzdan yaşlı bulduk.</p>
				<p class="paragraf-2">Odada kısa bir susma oldu, amcam, İshak Amca’yı omuzlarından tutup yanaklarından öptü.</p>
				<p class="paragraf-2">“Hoş gelmişsiniz evimize İshak,” dedi.</p>
				<p class="paragraf-2">Sonra İshak Amca’mın gelinine dönüp, “Sen de hoş gelmişsin gelin,” dedi.</p>
				<p class="paragraf-2">İshak Amca, amcamınkine eş bir kara elbise giymişti. Giyimindeki tek eski şey kunduralarıydı. Öylesine üst üste yamanmıştı ki, taşınması güç bir görünüm almışlardı.</p>
				<p class="paragraf-2">Ninemin elini öpmeye doğru giderken,</p>
				<p class="paragraf-2">“Kunduralarımı çıkarmayı unutmuşum” dedi. Naciye gelin, “Çık çık, burası daha çıkarma yeri değil,” dedi. “Unutmuşum.”</p>
				<p class="paragraf-2">İshak Amca’mın gelini, “Bizde de öğrenemedi hiç,” dedi, “nerede kundura çıkarılır. Bir zaman bıraktı sokak kapısında. Ya da girer odaya, işte böyle. Lazım ona bir avlulu ev.”</p>
				<p class="paragraf-2">Ninem, İshak Amca’mın gelinini beğendiğini belli eden bir tutumla, sedirden ayağa kalktı. Elini geline uzattı.</p>
				<p class="paragraf-2">“Evet lazım hepimize bir avlu, İshak’ın gelini,” dedi. “Hoş gelmişsiniz buralara.”</p>
				<p class="paragraf-2">Yeniden susuldu.</p>
				<p class="paragraf-2">Amcam, İshak Amca’mın kunduralarını dışarı çıkaran yengeme bakıyordu.</p>
				<p class="paragraf-2">Yengem her bayram giydiği sarı ipekten giyimini giymişti. Bollaşan belini bir mavi kemerle sıkmıştı. Onun giderek zayıfladığını tümümüz gördük.</p>
				<p class="paragraf-2">— Ne dersin kardeşim İshak, dedi amcam. Geç şöyle, köşeye otur...</p>
				<p class="paragraf-2">İshak Amca, karısı, ninem sedire sırayla oturdular.</p>
				<p class="paragraf-2">İshak Amca’nın gelini yeldirmesini çıkarmamıştı. Ayağında kalın iplik çoraplar vardı. Sırtından aşıp gelen aydınlık, çevresini hareliyordu. Başındaki renkli parlak örtünün yanlarından taşmış saçları, sarı, pırıl pırıldı. Kuru, kemikli ellerinin birine kırmızı taşlı bir yüzük takmıştı. </p>
				<p class="paragraf-2">İshak Amca’nın ayağında, ninemin amcama ördüğü yün çorapların aynı vardı. Uzun boylu insanların çoğu gibi, İshak Amca da elleriyle geniş devinimler yaparak konuşuyordu.</p>
				<p class="paragraf-2">Biz Sabahat’la hem İshak Amca’yı hem onun gelinini sevmiştik.</p>
				<p class="paragraf-2">Ninem oturduğu yerde, mor kadife ceketinin daha aklaştırdığı başörtüsüyle, mutlu gülümser duruyordu. Onu ilk kez böyle, her şeyle uyum halinde görüyorduk. Amcam, İshak Amca’nın anlattığını dostluk dolu bir ilgiyle dinliyordu.</p>
				<p class="paragraf-2">— Çalışırım ben dericilik işinde, diyordu İshak Amca. Burada sereriz derileri kurusun diye. Belki görmüşsünüzdür o kale surlarını. Oradadır bu deri yerleri. Bulamadık bir başka iş. Öğrenmemişiz memlekette topraktan, hayvandan başka şey. Bir göz oda tutmuşuz Rami’de, ben giderim şafakta işe, gelirim ta yatsıda. Anca yatmak, yemek için kalır bir vakit. İyi oldu rastladım Hasan’a, yok bir konuğumuz, bir tanışımız, ağırlayalım onları. Bu da yabancılar buraları hep. Şerife kaldı memlekette, gelmedi, diretti. Olmaz oralarda artık tat tuz. Ama o der, “Giyemem gürbüz bedenime dar cepken. Biz ancak oluruz dede toprağında rahat...”</p>
				<p class="paragraf-2">İshak Amca’nın gelini utançla gülümsüyordu kocası konuşurken. Ninem çabuk çabuk, </p>
				<p class="paragraf-2">“Mari İshak değilsiniz artık yalnız,” dedi. “Gelsin, gelin hep buraya sıkıldıkça, olsun bizle bir arada Naciye’m yapar ona ablalık. Saysın beni de bir anne. Saysın çocukları kardeşi. Olmadı mı daha bir çocuğunuz? Eh daha gençsiniz bre kızanlarım. Daha kurumadı ilikleriniz. Şerife’cik olmalı benim topraktan herhal. Bir çakır kızdı o da, tuttu çakır damarı bildim. Oralar bizim yedi göbek vatanımız. Olamaz bize yabancı...”</p>
				<p class="paragraf-2">İshak Amca susmuştu.</p>
				<p class="paragraf-2">Yengem gidip cam tabaktaki sakızlı şekerlerden getirdi.</p>
				<p class="paragraf-2">Ben arkadan su tutacaktım. Sonra Sabahat kolonya serpecekti. Kolonya bitince de şişesi bizim olacaktı.</p>
				<p class="paragraf-2">Bu işbölümü İshak Amcaların gelmesinin konuşulduğu gece yapılmıştı. Yengem şekerleri getirdiğinde biz de görevlerimizi yapmak için çıktık.</p>
				<p class="paragraf-2">Sabahat, “İshak Amca’nın gelini ne güzel değil mi?” deyince,</p>
				<p class="paragraf-2">Ben de “İshak Amca’nın gelini ne güzel değil mi?” dedim.</p>
				<p class="paragraf-2">“Hele saçları altın gibi.”</p>
				<p class="paragraf-2">“Ben de öyle demek istemiştim,” dedi Sabahat.</p>
				<p class="paragraf-2">Bize verilen görevi büyük bir özenle yaptık.</p>
				<p class="paragraf-2">Deminki konuşmanın odada bir şeyler değiştirdiği anlaşılıyordu. Ninem, “Bak İshak” dedi, “bu akşam birlikte yemek yiyeceğiz. Onun için gelin çıkarsın yeldirmesini. “</p>
				<p class="paragraf-2">Yengem de, sessizliği yok etme çabasıyla, İshak Amca’nın gelininin soyunmasını üstelemeye başladı. “Yok, olur mu ya?” filan dediler önce. Sonra İshak Amca kara ceketini, gelin de yeldirmesini çıkardı. İçinde, tıpkı yandaki oturan astçavuşun karısının giyimine benzer süslü bir basma vardı. Kollarına, yakasına, kendi kumaşından fırfırlar çevirmişti. Küçücük düğmelerle iliklediği yakası, ince güzel boynunu bir çiçeği çevreler gibi çevreliyordu.</p>
				<p class="paragraf-2">Sabahat’la ben öylesine vurulmuştuk ki İshak Amca’nın gelinine, bir de bu giyimi görünce.</p>
				<p class="paragraf-2">Yengemin sedirin üstüne bıraktığı şekerlikten arada uzanıp şeker yiyorduk. Ninem, İshak Amca’nın sağlığının iyi göründüğünden söz ediyordu. Sesi inandırıcı değildi. Biz onun sesini iyi tanırdık.</p>
				<p class="paragraf-2">“Siz,” diyordu. “Hasan’la sen, oğlum İshak, ak tenli adamlarmışsınız. Bilmezdik biz bunu eskiden. İyi ki, geldik de buralara öğrendik işin doğrusunu.”</p>
				<p class="paragraf-2">Bu şakaya gülüyorlardı birlikte.</p>
				<p class="paragraf-2">Konuşmalar sıklaşıyor, arada birbirlerini beklemeden yeni konulara geçtikleri oluyordu.</p>
				<p class="paragraf-2">Yeni silinmiş kilimlerin morlu, yeşilli renkleri canlı canlı duruyordu odanın ortasında. Çevremizdeki her şeye bir yenilik başkalık gelmişti.</p>
				<p class="paragraf-2">Biz Sabahat’la gidip İshak’ın gelininin yanına oturduk. Ninemi, yengemi, amcamı, bu hiç tanımadığımız canlılıklarına, neşelerine döndürenin gelin olduğu kanısına varmıştık. Bir ara Zehra Teyze’den, evin kirasından söz açıldı. Verilen kiraların, kazanılan paranın yarısı olduğuna yeniden beraberce şaştılar. Ama asıl şaşılması gerekenin yukarı gelecek olan yeni gelin olduğuna karar verdiler.</p>
				<p class="paragraf-2">“Çok yoksullar İstanbullular kızanlarım,” diyordu ninem. “Bu evlere gelin gelecek, olur mu bu kadar yoksulluk. Yeni bir tek şeyleri olmayacak. Hasan’la Naciye’m yapmışlardı bir düğün. Sen delikanlıydın mari İshak. İçmiştin erik rakılarını hora teperken, yığılmıştın kuşkirazlarının dibine.”</p>
				<p class="paragraf-2">Burada, İshak Amca’nın gelini, eliyle ağzını örtüp gülmesini azaltmaya çalışıyordu.</p>
				<p class="paragraf-2">İshak Amca’ysa, delikanlılığının o eski utancını yeniden duyarcasına, yere bakıyordu.</p>
				<p class="paragraf-2">Sabahat kalkıp kolonya serpti arada konuklarımızın ellerine. Bu menekşe kolonyasının şişesi, nedense çam kozalağına benziyordu. İshak Amca’nın gelini,</p>
				<p class="paragraf-2">“Yeter Sabahat’çim,” dedi. “İshak Amca’na boş yere koku serpiyorsun. Onun burnu koku almıyor artık...”</p>
				<p class="paragraf-2">Bunu söylerken sevgiyle kocasına bakıyordu. Biz gelinin şaka yaptığını sanarak sesli sesli güldük. Onu, hiçbir çabasını boş çevirmeyecek denli beğenmiştik. Yengem, </p>
				<p class="paragraf-2">“Oturun sıkmayın gelini,” deyince,</p>
				<p class="paragraf-2">“Yok canım,” diyordu gelin, “ben çocukları çok severim.”</p>
				<p class="paragraf-2">Bu beklenmedik hatayı yapmak ikisini de şaşırtmıştı. Öte yanda ninem, amcam, İshak Amca, geride bıraktıklarını öylesine ince ayrıntılarla anlatmaya başlamışlardı ki, amcamın tüm unutmuş göründüğü şeylerin ne denli canlı, sıcak, değişmemiş kaldığını duymak şaşırtıyordu yengemi. Ninemse bu duruma üzülecek arayı bulamamıştı. Kendilerini iyice kaptırmışlardı konuşmaya. Buralardan ilk kez söz ediyordu amcam.</p>
				<p class="paragraf-2">— İstanbul’un yazı daha uzun çok diyorlar bize, tozdan başka ne görürüz kardeşim İshak? O da yapışır kalır. Bir rüzgâr var, sıcak eser. Denizi kokar ölmüş hayvan gibi. Derler, varmış ötelerde açık denizler, koyu mavi, ak dalgalı. Biz görmedik, bilmeyiz. Bir de gürültülü kalabalık, insanlar seçilmez, hepsi sanki aynı. Ama çıkacağız oralara da bir gün, biz olmasak da bunlar çıkacak...</p>
				<p class="paragraf-2">Kendilerini, dertlerini, daha açık seçik anlatmak istediklerinde geldikleri yerin dilini konuşuyorlardı. Sözcüklerin kimisi bize gülünç geliyordu. Yeniden Türkçeye başladıklarında ilgiyle dinliyorduk. Yengem lambaları yakınca, akşamı gördük. Konuklarımız için bu gece iki lamba yakmıştık. Odayı saran sarı aydınlık, amcamın, İshak Amca’nın gölgelerini uzatıyordu. Yemek hazırlığına girişen yengemi gelin de izlemişti. Yengem önce bu davranışa kesinlikle karşı koyduysa da sonra beraber odadan çıktılar. İshak Amca, ninem, amcam, onları övünçle izlediler arkalarından. Öylesine rahattı ki, yüzlerinin anlamı.</p>
				<p class="paragraf-2">— İyi bir kız, dedi ninem, İshak, kadın bir kız. Anan da olaydı burada. Ölüm beni almaz. Neyimi sınar anlamadım. Dayanıklılığımı mı?</p>
				<p class="paragraf-2">Amcam arada yaptığı çıkışmalara benzemez bir tutumla kalkıp ninemin yanına gitti.</p>
				<p class="paragraf-2">— Bre ana, ne çağırırsın ölümü ikide bir? Hani senin yıkılmazlığın. İshak’ın anası, başkalarının anası seni ısmarladı buralara. Buralarda tanışlarımızı bulacağız bir bir evvel Allah. Gelecekler ellerini öpmeye. Hala Adile diyecekler, anlat törelerimizi çocuklarımıza. Anlat alın terini, muhtaçsızlığı.</p>
				<p class="paragraf-2">Ninem, gözlerine biriken yaşları toplayamadı birden. Ak örtüsünü çekip kurulayana dek, akıverdi yaşlar yanaklarından.</p>
				<p class="paragraf-2">İshak Amca öylece, perdenin ucundaki karanfil işlemelerine bakıyordu.</p>
				<p class="paragraf-2">O sıra yengem yemek tahtası elinde, arkasında da peşkirle testiyi almış gelin, girdiler içeri. Hiçbir şey anlamamışçasına sofrayı kurmaya başladılar.</p>
				<p class="paragraf-2">“İki minder daha lazım,” dedi yengem. “Şu köşe yastıklarını koysak olur mu? Bu iki geveze otursunlar.”</p>
				<p class="paragraf-2">“Onlar mı geveze?” dedi gelin. “Geldiğimizden bu yana dinlerler, hiç konuştukları yok.”</p>
				<p class="paragraf-2">Sonra yengem başını kaldırıp doğru nineme baktı.</p>
				<p class="paragraf-2">“Hala Adile,” dedi, bunu onun ağzından ilk kez duyuyorduk. Yengem sanki bunu söylemekle birkaç yaş yaşlanmıştı. </p>
				<p class="paragraf-2">“Gelin demin aşağıdayken, bizim oralardan bir türkü mırıldandı. Sesi çok güzel. Belki söyleyecek yemekten sonra bize türküler. Yapacağız ilk bayramımızı burda, sağlıklı, muhtaçsız.”</p>
				<p class="paragraf-2">Yemeğe oturduğumuzda sessizlik yeniden başlamıştı.</p>
				<p class="paragraf-2">Ninem börekten bir parçayı kopardıktan sonra bize baktı.</p>
				<p class="paragraf-2">“Ben de oldum artık bir ihtiyar. Hem de zevzek bir ihtiyar.”</p>
				<p class="paragraf-2">Onu yanıtlayan olmadı.</p>
				<p class="paragraf-2">Buna Sabahat da, ben de çok üzüldük.</p>
				<p class="paragraf-2">Yemek aynı sessizlik içinde yendi.</p>
				<p class="paragraf-2">Büyükler birbirlerinden çekinircesine susmayı sürdürdüler.</p>
				<p class="paragraf-2">“Bu böreği hep yapsana bize, yenge,” dediğimde beni yalnız Sabahat yanıtladı:</p>
				<p class="paragraf-2">“Evet, hep yapsana, yenge.”</p>
				<p class="paragraf-2">Yemekle ilgili şeyler toplanıp kaldırılana dek, Sabahat’ın annesine “yenge” demesine bile kimsenin gülmediğini görüp daha gereksiz bulduk kendimizi odada.</p>
				<p class="paragraf-2">Gelinle yengem dönüp içeri girince, doğru ninemin yanına gittiler.</p>
				<p class="paragraf-2">“Bugünün bayram telaşından,” dedi yengem, “elini öpmeyi unuttum anacığım. Ver elini öpeyim.”</p>
				<p class="paragraf-2">Ninemin yüzü arındı, düzeldi. Elini öpen yengemi kucakladı.</p>
				<p class="paragraf-2">Hepimiz, kaçırdığımız bakışlarımızı birbirimize çevirdik. İshak Amca geldiğinden bu yana öne doğru eğilerek oturduğu sedirin arkasına yaslandı.</p>
				<p class="paragraf-2">Amcam, “Tütün içer misin, İshak?” dedi.</p>
				<p class="paragraf-2">Ak madenden tabakasını uzattı konuğuna.</p>
				<p class="paragraf-2">Ninem de, “Ben de yakayım bir sigara, mari Hasan,” dedi.</p>
				<p class="paragraf-2">Üçü de dumanları havaya yayarak sigaralarını içmeye koyuldular.</p>
				<p class="paragraf-2">İşte o sıra İshak Amca’nın gelini bir türkü söylemeye başladı. Sözleri onların geldikleri yerlere dairdi. Biz anlayamıyorduk, ama ezginin yumuşak, içli etkisi odayı sarıvermişti. İshak Amca’nın gelininin sesi yeniyetme bir kız sesi gibiydi. İnsanın ta yüreğine değiyordu. Sonra türkü söylediği yeri yabancılamanın utancını yenince, daha gür daha sıcak oldu.</p>
				<p class="paragraf-2">Odamızın ne denli güzel olduğunu bunca sezmemiştik şimdiye dek. Bu odada olan insanları o kadar doğrulayıp güzelleyen bir türküydü ki bu, ninemin etiyle, kanıyla bağlı olduğu o yerleri, bize yeterince anlatamayışına şaşmamak gerekiyordu. Türkü onun anlatmak istediği her şeyi tek tek arıtıp diriltiyordu. Ninemin ormanlarının dibinden kocaman pınarlar akıyordu. Onun her iki sözünün biri olan güneş en güçlü sarısıyla doğup dağ höyüklerine dek giriyordu.</p>
				<p class="paragraf-2">Türküyü sürdürdükçe İshak Amca’nın gelini, amcamın, ninemin, yengemin, İshak Amca’nın yüzlerinde yeni anlamlar, yeni mutluluklar çoğaltıyordu. Her sözcüğünün getirdiği iyileştirici güç, hüznü bilen, ama acıyı bilmeyen bize bile ulaşıyordu. Birbirlerine hiç bakmıyorlardı. Öylesine kapalı olmaya alışmışlardı ki, uzun süredir, bir yanlarında durulup kalmış yaşamanın, birden zorlayarak, kaynayarak gelen bu alışılmadık büyümesini, kendilerine dönük karşılayabiliyorlardı ancak.</p>
				<p class="paragraf-2">İshak Amca’nın gelini yeni bir türküye geçmişti. Ezginin hızı artmıştı. Birden yengem de türküye başladı. Konuşma sesinden daha ince, daha parlak bir sesi vardı türkü söylerken.</p>
				<p class="paragraf-2">Onu amcam izledi. </p>
				<p class="paragraf-2">İshak Amca’nın da katılmasıyla sesler gürleşip sevinç dolmuştu. </p>
				<p class="paragraf-2">Biz de yavaştan ellerimizi çırpmaya başladık. Deminki düşünme, anma türküsünden sonra gelen, sevinç, mutluluk türküsüydü. Herkes birbirine baktı. Ninem,</p>
				<p class="paragraf-2">— Mari kızanlarım, dedi, bu düğün bayram türküsüdür. Bunun bir de hora tepmesi olur. Haydi davranın.</p>
				<p class="paragraf-2">Bunları söylerken ağladığını bilmiyordu. Onunkisi ağlamak değildi kuşkusuz. Birikmiş tortular, horlamalar deşilmişti, akıp gidiyordu.</p>
				<p class="paragraf-2">Amcam gelip ninemin elini öptü yeniden.</p>
				<p class="paragraf-2">İshak Amca başta, yanında İshak Amca’nın gelini, yengem, amcam ayakta sıralanıp birbirlerinin omzunu tuttular.</p>
				<p class="paragraf-2">Oyunlarını kutsarcasına bir an dimdik durdular. </p>
				<p class="paragraf-2">Sonra, öne doğru şöylece bir eğilip oyunlarına başladılar.</p>
				<p class="paragraf-2">Biz Sabahat’la yer açmak için geriye çekildik.</p>
				<p class="paragraf-2">Başlarda ağır ağır, sonra gittikçe uyumlu bir hızla oynuyorlardı. Tümü genç kız, tümü delikanlıydı sanki. Ne güzel insanlardı onlar.</p>
				<p class="paragraf-2">Biz de Sabahat’la şaşıp kalıyorduk. Hiç tanımadığımız, hiç bilmediğimiz kişilerdi bu odamızdaki oyunu sürdürenler. Güçlü, ince, sevecenlik doluydular.</p>
				<p class="paragraf-2">Ninemin, “O kaldı karanlıklarda, o yapamaz güneşsiz,” demesini doğruluyordu her yaptıkları; türküyü sevinçle söylerlerken. Oyunları gölgeli, kaba, ayrıntısız yaşamımızı aşıp incelikleri, duyarlıkları, inançları yayıp çoğaltıyordu. Geldikleri yerlere olan tutkularını haklılaştırıyordu. Göklerin, güneşlerin alabildiğine uzanıp gittiği bolluk yerlerinin türküleriydi bunlar. Bu danslar, kadın-erkek her şeyi paylaşmasını bilenlerin, alabildiğine süren yeşil alanlarındı.</p>
				<p class="paragraf-2">Ninemin önüne geldi birden İshak Amca’nın gelini, </p>
				<p class="paragraf-2">“Haydi Hala Adile,” dedi, “başı sen tutacaksın.”</p>
				<p class="paragraf-2">Yaşlılığını aşan bir utanmayla direnen ninem, sonra kendisinden beklenmez bir dik durmayla, kararlı ayağa kalktı.</p>
				<p class="paragraf-2">Oğlunun hayli yukarıda duran omzunu tuttu. Bu kez hızını azalttıkları oyuna başka uyumlar katan davranışlarla dönmeye başladılar.</p>
				<p class="paragraf-2">Türkü gene değişmişti.</p>
				<p class="paragraf-2">Arada hepsi susuyor, İshak Amca’nın gelini, tek başına türküsüz sözler söylüyordu. Bu söyleyişteki içtenlik, bir şeyi anlatma yükü bize de anladığımız kanısını veriyordu. Sözler bitince, diğerleri türküyle yanıtlıyorlardı konuşmayı.</p>
				<p class="paragraf-2">Sabahat’la el ele tutuştuk. Her şey o denli değişmişti ki, duygularımız, tepkilerimiz yerlerini şaşırmıştı.</p>
				<p class="paragraf-2">Sabahat gereksiz yere takındığı ağlamaklı yüzüyle onlara doğru eğilmişti.</p>
				<p class="paragraf-2">Sonra nineme seslendik.</p>
				<p class="paragraf-2">— Nineciğim bu ne türküsü, ne oyunu?</p>
				<p class="paragraf-2">Ninem, biraz kaymış ak örtüsünün altından, sanki gencelmiş, terli, kırışık yüzüyle, minik çocuk burnuyla, gülmeler içindeydi.</p>
				<p class="paragraf-2">— Hasat türküsü kızanlarım, dedi. Her hasatta bolluğu, bereketi bayramlamak için söyleriz, oynarız.</p>
				<p class="paragraf-2">Naciye Yengem yanaklarının parlayan kızıllığıyla, canlanmış, tiril tirildi. Ninemin yanıtına candan katılmıştı. Üstüne titrediği belli olan bir aradalıklarını pekiştirircesine,</p>
				<p class="paragraf-2">— Hasattan sonra şükranlarımızı anlatmak içindir bu türküler toprağa, dedi. Ağaçlar ışkın vermez. Toprak ürün vermez onları unutursak. Ya, işte böyle benim fidanlarım, benim göçmenlerim.</p>
				<p class="paragraf-2">Naciye Yenge’nin o eski uçucu gülümseyişinin hiçliğini kavrayıverdik. Şimdi gülüyordu. Gülmesi duyarlığını, gerçekliğini kazanmıştı.</p>
				<p class="bos"/>
				<p class="paragraf-2 para-style-override-10"><span class="char-style-override-8">Eylül 1970</span></p>
			</div>
		</div>
	</body>
</html>