<html xmlns="http://www.w3.org/1999/xhtml">
	<head>
		<title>4-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-5.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-5">Piyano Çalabilmek</p>
				<p class="paragbas">Annem, </p>
				<p class="paragraf-2"><span>“Cumartesileri çamaşır yıkamaları çok günah,” dedi. “Hele bulaşık sularını geceleri kapıya dökmüyorlar mı!”</span></p>
				<p class="paragraf-2"><span>Annemin diktiği bayramlıklarla, üstten bağlı sağlam erkek kunduralarıyla, kafamda koca bir saten kurdeleyle kapının eşiğinde dimdik oturuyordum.</span></p>
				<p class="bos"/>
				<p class="paragraf-2 para-style-override-11"><span class="char-style-override-8">Kadınlık kolay değil. Hiç yoktan yakıştırmak. Bak o basmayı Sümerbank’tan kaça aldım. Bastım suya çirişleri gitti. Bir de ütüledim. Bayrama yetiştirip dikiverdim. Bunlar çocuklarının burnunu bile silmiyorlar. Ben konaklarda büyüdüm. Gel de anlat bu mahalle karılarına. Udum, piyanom, ellerimin güzelliği...</span></p>
				<p class="bos"/>
				<p class="paragbas">Aşağıda Kürt’ün kahvesinin önünü sulamışlardı. </p>
				<p class="paragraf-2"><span>Toprak kokuyordu taze taze.</span></p>
				<p class="paragraf-2"><span>Her şeker bayramında kahvede oyun havaları çalarlardı.</span></p>
				<p class="paragraf-2"><span>Bu bayram biraz daha küçülmüştü ayakkabılarım.</span></p>
				<p class="paragraf-2"><span>— Bak bu yıl şeker bayramı yaza geldi, dedi annem. Allahtan kış da yumuşak geçti.</span></p>
				<p class="paragraf-2"><span>Bir odamız vardı.</span></p>
				<p class="paragraf-2"><span>Hemen kapıdan giriliyordu odaya. Mutfak yoktu, köşedeki masa, yemek için ve mutfak olarak kullanılıyordu. Beyaz badanalı duvarların kiri hava ısınıp sokak kapısı açılınca belli oluyordu. Köşedeki pencere varla yok arasıydı. Babam niçin bayramlarda da çalışır? Kedilerine bayramda da ciğer alanlar mı var?</span></p>
				<p class="paragraf-2"><span>— Anne, babam ne zaman gelir?</span></p>
				<p class="paragraf-2"><span>— Onun gelmesi öğleyi bulur. Belki de öğle sonu gelir. Dalmışlarsa memleketten bahislere. Aman onların memleketleri de, onların köşkleri bahçeleri, bal kovanları da. Daha dillerini bile düzeltemediler. Hep toplanıp aralarında konuşmaktan... Ben babana göre değildim, ama ne yapacaksın, kader.</span></p>
				<p class="paragraf-2"><span class="char-style-override-8">Abe Demir’in vardı bir arı kovanları sübyanım diz boyu otlukların arasında. Dağlıktır bizim oralar, havası sağlamdır, insanları yapılıdır. Ama tutturdu koca ihtiyar gidelim diye buranın hükümetleri değişti. Onca toprak bağ bahçe, köşk hizmetkârlar kaldı oralarda. Sattık, ama yabanlarda harcayıverdi erkeklerimiz. Ne dedikse kâr etmedi. Kadınsınız bilemezsiniz, dediler. Üç oğlum da öldü gitti. Onlar dağ adamlarıydı şehre sığamadılar. Bizim ballar yonca yonca kokardı, ifil ifil eserdi rüzgârlar.</span></p>
				<p class="paragraf-2"><span>— Anne, nineme bayramlaşmaya gitmeyecek miyiz?</span></p>
				<p class="paragraf-2"><span>— Ninenin ağlamalarından bıktım. Üç oğlu öldü, o sekseninde diye, yaşıyor diye başlamıyor mu...</span></p>
				<p class="bos"/>
				<p class="paragraf-2 para-style-override-11"><span class="char-style-override-8">Ah gelin ah, niçin geldik bu koca evli yerlere, oğullarım gitti, bir Demir Ali kaldı. Kocanın kıymetini bil... Bayramlarda herkesler gelip ver elini hanımlar hanımı öpelim derdi. Sakız kokulu lokumlarla ince cam bardaklarda pınar suları içerlerdi. Gelinlerim lokum şekerini tuttururken ocaktan yanık tatlı kokusu gelirdi. Oğlanlarım şayak elbiseleriyle avluya çıkıp bağıra bağıra konuşurlardı. Uzaktan tüfekler atılırdı. Torunlarımın saçlarını iyice kestirirdik. Tek kız torunum da bu. O da gurbetlerde doğdu. Kapı önleri, avlu sulanırdı. Pıtrak gibi dağılıverirdi çocuklar.</span></p>
				<p class="bos"/>
				<p class="paragraf-2 para-style-override-11"><span class="char-style-override-8">Ben şehirliyim. Babanla evleneceğim kırk yıl düşünsem aklıma gelmezdi. Varlık, onur görmüş konakların kızıydım. On beşimdeydim ilk kocama vardığımda. Tifo vardı İstanbul’da. Saçlarım dökülüvermez mi, düğün gecesi kaldım saçsız. Gene de nasıl güzeldim! Ufak tefektim, ama canfes gibi tenim, çekik yeşil ela gözlerim vardı. Madam Kalyopi gelinliğimi dikerken bu ne kollar, bu ne bilekler, küçük gelin demişti. Yavruağzı yatak takımları yapılmıştı. Gerdek gecesi annemi isterim de isterim, demiştim. Ben hep anneannenle yatardım. Astımı vardı onun. Geceleri öyle korkardım ki, ölecek diye. Nefessiz kalıyormuş gibi gelirdi bana. Çini sobanın üstünde elma kabukları yakardık. Acıbadem’in kışları. Almanlar Haydarpaşa tren istasyonunu yapıyorlardı. Alman mühendisle karısı yanımızdaki kuleli evde otururdu. Yanakları kırmızı kırmızı damarlıydı kadının. Anneannen domuz eti yemekten, derdi. Bunlar hep böyle olurlar. Yazın gül reçelleri kaynatırdık, her yan gül kokardı. Arabalarla Necipbey bağına giderdik. Bağdaki razakı, misket, çavuşüzümleri buğulu buğulu dururdu tabaklarda. Rasim Paşa’nın büyük kızı gelirdi landosuyla. Çağla rengi elbiseler giyerdi gözleri yeşildir diye. Sıkma baş yapardı, perçemleri altın sarısıydı, şakaklarından görünürdü. Kötü oldu koca paşa kızı, diyorlardı. Evine İtalyan, Fransız subaylarını alıyormuş. Onların geniş pelerinlerini, beyaz eldivenlerini sık sık gören vardı Rasim Paşa konağında. Sonbaharı çok güzel olur Küçük Çamlıca’nın. Pişmiş ayva rengi yapraklarla dolardı her yer. O sıralarda İstanbul’da süpürge koçanından ekmek yapıyorlardı. Görücüyle evlendim ilk kocamla da. Beni anneannenle Orozdibak’tan alışveriş yaparken görmüş. Yüzgörümlüğü baklava pırlanta yüzük takmışlardı. Düğünde de pırlantalı taç. Damla küpelerimi de kaynanam bir sultan mezadından satın almış. O yıl Boğaz’a Karadeniz’den buzlar indi. Gerdek gecesi çini soba sabaha kadar yandı. Ben evlendiğim gece annemi isterim demiştim ya.</span></p>
				<p class="bos"/>
				<p class="paragbas">Anlatırdı hep annem, gene anlatıyordu.</p>
				<p class="paragraf-2"><span>Onu çok yabancılıyordum.</span></p>
				<p class="paragraf-2"><span>Çevremizin dışındaydı anlattıkları.</span></p>
				<p class="paragraf-2"><span>Hele o piyano çalma lafı yok mu, en korktuğumdu.</span></p>
				<p class="paragraf-2"><span>Çünkü piyanoyu biliyordum.</span></p>
				<p class="paragraf-2"><span>Mahallemizdeki Yavuz Sineması’nda baştan sona piyano denilen aygıtı çalan bir adamın filmini görmüştüm. Büyük bir çalgıydı. Annemin anlattığının kimisine inanırdım ama –zaten diğerleri bilmiyorum neydi– piyano denilen şeyi çalmak iş değildi. O da bir sinemada görmüş olmalıydı. Gerçi Yavuz Sineması’na gitmiş olamazdı. Çünkü sinemaya verilecek paramız yoktu. Mahallenin kızlarını kapıdaki saçsız adam sokuyordu içeri. Oğlanların dediğine göre herif namussuzun, itin biriydi.</span></p>
				<p class="paragraf-2"><span>— Anne takunyalarımı öğleden sonra giyebilir miyim? Bu ayakkabılar çok ağır, onlarla koşamıyorum.</span></p>
				<p class="paragraf-2"><span>— Ne yapalım. Bak iki senedir giyiyorsun. Bayramlarda takunyayla gezmekten iyi. Benim vaktiyle ceylan derisi ayakkabılarım vardı. Sende kibarlığa özenti yok ki. Ne de olsa kandır çeker. Dağlılara benzeyip çıktın.</span></p>
				<p class="bos"/>
				<p class="paragraf-2 para-style-override-11"><span class="char-style-override-8">İstanbullular bizimle alay ederler be gelin. Her yana işlemeli örtüler örtermişiz. Köyümüzde örtüleri gelinlerim asma çardakların altında yazın işlerdi. Torunlarımın içliklerine kadar işlerlerdi. Bizde çocuk çok kıymetlidir. Küçük taylar gibi koşuşurlardı avlularda. Babaları döndüğünde terli sırtlarına konan tülbentlerin uçları bile karanfille, gülle işli olurdu. Herkes çalışırdı. Güzün oğullarım gelinlerim yazıya gidince sabah sağılmış sütleri ısıtıp mısır ekmeğiyle koyuverirdim yemek tablasına. Ekmeklerini banarlardı süte. Gülüşürlerdi. Demir Ali bal toplama zamanı alırdı kızanları yanına, daha çiy kalkmadan çıkarlardı. Hele bizim oraların düğünlerini bilmeliydin gelinim. Delikanlılar, tazeler geçiverdiler mi oyuna, yer gök duyardı. Mahsul toplandığında düğünler başlardı. Gürbüz gelinlerin tarlada yanmış burunlarına düğünden önce yayık kaymağı sürerdik. Pul pul kalkıverirdi buruncağızları. Erkekler erik rakısını içtiğinde büsbütün donanırlardı oyuna. Tazeleri uçuru uçuruverirlerdi, terledikçe çıkarırlardı şayak ceketlerini. Mintanların üstünde ağır gümüş köstekler parlardı. Yiğit adamlardı, yapılı. Oralarda çürük adam zaten dayanamaz, bebeyken ölüverir. Ömürlü olur kalanlar. Bak bana, üç oğul gömdüm, hâlâ yaşarım. Abe niçin yaşarım o civanlar gider de? Dayanamadılar buralara. Ben dedim, gitmeyelim. Hükümetler değişecek buralarda dediler. Gurbetlik bize göründü. Abe gelin hükümetlerden bize ne. Kim gördü hükümetleri avlularda, tarlalarda, dağlarda. Çok biliriz sanır bu er kişiler, çok yanılırlar. Bir Demir Ali bekârdı geldiğimizde. Burada bir Bulgar Kozma vardı. Daha önce gelmiş, bizi tanır. Çağırdı büyük oğlumu, dedi ona, burda böyle böyle; ayak esnafı olacaksın; bulamazsın başka iş; kardeşlerin de bulamaz.</span></p>
				<p class="paragraf-2"><span>Babam beni Kozma’ya bir kere götürmüştü.</span></p>
				<p class="paragraf-2"><span>Kaynayan süt kokuyordu her yer.</span></p>
				<p class="paragraf-2"><span>Ak dişleri vardı gülünce. Babama, “Demir Ali hoş gelmişsin buralara,” dedi.</span></p>
				<p class="paragraf-2"><span>“Hoş bulmuşuz,” dedi babam.</span></p>
				<p class="paragraf-2"><span>“Bu senin kız ha?”</span></p>
				<p class="paragraf-2"><span>“Evet.”</span></p>
				<p class="paragraf-2"><span>“Büyümüş, büyümüş...”</span></p>
				<p class="paragraf-2"><span>“Evet, okula gitmez daha. Gazete okumasını öğrendi bilir. Buraların gazetelerini okur.”</span></p>
				<p class="paragraf-2"><span>Sonra Kozma süt, tereyağı, taze ekmek getirdi.</span></p>
				<p class="paragraf-2"><span>Mermer masaya koydu.</span></p>
				<p class="paragraf-2"><span>İkisi memleketlerinin dilini konuşmaya başladılar.</span></p>
				<p class="paragraf-2"><span>Beni unuttular.</span></p>
				<p class="paragraf-2"><span>Dükkânın karşısında kışla vardı. Kışlanın öyle çok camı vardı ki! Nasıl ısıtacaklarını düşünüp şaştım.</span></p>
				<p class="paragraf-2"><span>Bahriye askerleri geçip gidiyordu caddeden.</span></p>
				<p class="paragraf-2"><span>Borazan sesi geldi sonra.</span></p>
				<p class="paragraf-2"><span>Annemin hiç dönülmeyecek kadar uzak bir yerde olduğunu düşündüm. Sanki anlattığı karışık bilinmez şeylerle o da çekip gitmişti. </span></p>
				<p class="paragraf-2"><span>Çok acıdım ona.</span></p>
				<p class="paragraf-2"><span>Babama baktım, konuşmuyorlardı Kozma’yla.</span></p>
				<p class="paragraf-2"><span>Babam büyük ellerini masanın üstüne öylece bırakmıştı.</span></p>
				<p class="paragraf-2"><span>Kalktık.</span></p>
				<p class="paragraf-2"><span>“Demir Ali hoş gelmişsiniz buralara,” dedi Kozma.</span></p>
				<p class="paragraf-2"><span>“Hoş bulmuşuz,” dedi babam.</span></p>
				<p class="paragraf-2"><span>Kışladan erlerin ayak sesleri duyuluyordu.</span></p>
				<p class="paragraf-2"><span>Eve döndüğümüzde annem çorap yamıyordu.</span></p>
				<p class="paragraf-2"><span>Babam annemin eşyası olan konsolun üstüne bozuk paraları bıraktı.</span></p>
				<p class="paragraf-2"><span>— Kozma’ya gittik. Kızın karnı tok. Sırt dolabı alacağım bir tane. Kozma, dedi yukarılarda ciğercilik çok para getiriyor diye. Bizim Fazlı’yı da mezbahaya sokacak. Sütlüce’deymiş. Buraya yakın. Sırt dolabı alacağım. Ciğercilikte para varmış. Mezbahaya gir, dedi Kozma istersen. İstersen bende çalış. Benim arıları sordu. Güldük. Sonra kaldı mı kimse sizden oralarda, dedi. Ben, Pembe Teyze kaldı, dedim. Gelmedi. Oğulları da gelemedi. Bizde büyüklere karşı çıkılmaz, dedim. Kozma da çıkılmaz, dedi. Alacağım bir sırt dolabı bugün.</span></p>
				<p class="paragraf-2"><span>Annem hiç başını kaldırmıyordu.</span></p>
				<p class="paragraf-2"><span>— Düşmez kalkmaz bir Allah, dedi.</span></p>
				<p class="paragraf-2"><span>— Namusumla bu memlekette de para kazanırım, dedi babam.</span></p>
				<p class="paragraf-2"><span>Annem gene başını kaldırmadan:</span></p>
				<p class="paragraf-2"><span>— Dilencilikten ne farkı olacak yaptığın işin? Nasıl söyleyeceğim Kadıköy’dekilere?</span></p>
				<p class="paragraf-2"><span>— Beni söyletme onların kitabına, putuna, peygamberine, dedi babam.</span></p>
				<p class="paragraf-2"><span>— Gâvur herif onların putu yok, sen kendi putuna bak, daha dilini düzeltemedin.</span></p>
				<p class="paragraf-2"><span>Babam çıktı gitti.</span></p>
				<p class="paragraf-2"><span>Kapının önünde annemin verdiği taze ekmeği yiyordum. Ekmeğin içine kırmızıbiber ekmişti yağ sürüp. </span></p>
				<p class="paragraf-2"><span>Arsaya kaçabilseydim.</span></p>
				<p class="bos"/>
				<p class="paragraf-2 para-style-override-11"><span class="char-style-override-8">Baban ne bayram anlar ne seyran. Nerde okumuş yazmış ince insanın hali. Biz İhsan’la Acıbadem’de hep okurduk. Anneannenler Kuşdili Çayırı’na gezintiye çıktıkları vakit evde kalıp bütün romanları hatmederdik. Nerede o günler! Her şey geçti gitti. Parasızlıktan ablanı da genç yaşta evlendirdik. O üstelik asildir de. İlk kocamdan oldu ablan. Onu doğurduğumda on beş yaşındaydım. Kıştı, şubattı. Sobalar durmadan yanıyordu. Ziverbey’e kurtlar inmiş dediler. Sütüm gelmedi. Oldum bittim minicik memelerim vardır. Nazire’yi sütanne tuttuk. Nazire Araptır. İhsan ablamların büyütmesiydi. Anneannen kaç kere dedenin koynundan çıkarmış onu. Bir memeleri vardı nah şöyle. O kısa boya o koca memeler! İşte Allah’ın hikmetinden sual olunmaz. Bir sabah yataktaydık. Beyaz fisto örtülerin arasında ablan kara saçlarıyla melek gibi uyuyordu. Hamit üniformalarını giymişti. Elbiselerini en pahalı terzilere diktirirdi. Bütün kızlar bayılırdı ona. Hele kılıcını takıp çıktı mı? Ama o hepsinin içinden beni beğenip aldı. Görümcem içeri girdi. “Hamit! Hamit! Anadolu’da savaş başlamış” dedi. Ben pencereye koştum. Sanki savaş dışardaydı. Yüreğim ağzıma gelmişti. Muazzez Abla’nın babası çıkıp gitti. Ben yapayalnız kaldım. Görümcem ablanı aldı Nazire’nin odasına. Çok korkuyordum geceleri. Hep uykuya dalarken uyanıyordum. Verem olup öleceğimi sanıyordum. Bir gün hamam yanmıştı yıkanıyordum. Birden kapı açıldı. Görümcemin kocasıydı. Ah affınızı dilerim, dedi. Bilemedim efendim. Çırılçıplaktım. Kapıyı kapadı. Gitti. Utancımdan kimselerin yüzüne bakamadım yemekte. Yesene kızım, dedi görümcem. Eniştem çok sessizdi. Birkaç gece sonra yarı uyanıklık arasında birinin yorganımı açtığını hissettim. Öyle sevindim ki Hamit geldi sandım. Kollarımı doladım boynuna. Sonra rakı kokan enişteyle burun buruna geldim. Fırladım yataktan. O kadar üşüyordum ki, her yanım zangır zangır titriyordu. Bağıracağım şimdi, dedim. Git çabuk odamdan. Yavrum, Hamit artık dönmez, gitti gider o, dedi. Ertesi gün annemin evine döndüm. Kocamı orada bekleyecektim. Ablanı da aldım. Anneannenin odasında ablanın yatağını da yanı başıma koymuştum. Hamit bir daha hiç dönmedi. Duyduk ki, Rusya’ya kaçmış. Enver Paşa’nın ordusuna katılmak için. Gene de döner sanıyordum. Bana Batum’dan kalpaklı bir resmini gönderdi. Ne güzeldi o resminde. Çocuktum. Kaşık kadar kalmıştı yüzüm. Boynumda Hamit’in aldığı –ablana gebe kaldığımda hediye etmişti– altın saat. Herkes bana acıyordu. Kuşdili’ne de gidilmiyordu artık. İhsan Ablamın öldüğü gün anneannenin astımı arttı. Doktor Ben Habib’i acele çağırtmıştık. Evde bir anneannen, bir ben, ablan ve dayım kaldık. Evin selamlık tarafını kiraya verdik. Üç dört aileye. Arayı kapadık, ama her gün gürültülerini dinlemekten usanmıştık. Anneannene bakmak için Nazire de geldi yerleşti sonra. İki kadın o kadar birbirine düştüler ki, sanki dedenin koynuna giren o, çıkaran da öbürü değildi. Geceleri oturup dedenin şal hırkalarından, ince kenarlı bardaklara olan merakından konuşulurdu. “Hanımefendiciğim,” derdi Nazire. “Ramazanda güllaçlar, çerkeztavukları, pırıl pırıl kalaylanmış kuşanelerde tereyağlı süzme pilavlar hazırlandığında konak birbirine girerdi. İftarlıkta karpuz reçeli, sele zeytini olmadan kuşsütü olsa makbule geçmezdi beyefendi için. Konağa her şey kantarla çekilip alınırdı. Ne bolluk günleriydi onlar. Toprağı rahmet olsun.” Sonra karşılıklı ağlaşmaya başlarlardı. “O ölecek adam mıydı!” diye. “Ama,” diyordu anneannen, “İyi ki bugünleri görmedi Hacı Bey. Ayakların baş olduğunu görmedi.”</span></p>
				<p class="paragraf-2"><span class="char-style-override-8">Günlerim böylece geçiyordu. Hamit’ten haber gelir diye. Bir gün Hamit’le arabayla Küçük Çamlıca’ya çıkmıştık. –Hâlâ orada bir salaş gazino var– “Müberra,” demişti, “ben fani vücudumu kaybedebilirim, ama sana olan sevdam kıyamete kadar semalarda tulu edecektir.” Bunu göklere bakarak söylemişti. Ablan üç yaşındayken Batum’da frengiden öldüğünü haber aldık babasının. Anneannen bunamıştı artık. Yoktan anlamıyordu. Nazire eski hanımına saygıda kusur etmiyordu. Aylık ev kiralarını topluyordu. Dayımı Düyun-u Umumiye’den çıkarmışlardı. Üsküdar’da rejide bir muhasebe işi bulmuştu. Oraya gidip geliyordu. Masraf olmasın diye Nazire ona üçlü sefertasını hazırlıyordu. Bir gözüne ekmek, bir gözüne zeytinyağlı yemek! Bu, çoğunluk yazın patlıcan ya da ayşekadın fasulye, kışın pilaki ya da yerelması oluyordu. Sıcak yemekse, pilav, makarna, börekti. Eti artık ayda yılda bir görüyorduk. Anneannen yerelmasının lafını ettirmiyordu. Her defasında, “Hanımcığım, enginar bu” diyordu Nazire. Nazire olmasa ne yapardık bilmem. Ben hayatımda yalnız Üsküdar’a bile inmemiştim. Anneannen, “Francaladan başka ekmek yemem” diyordu. Gözleri mi iyi seçmiyordu, bilmem. Her şeyi eskisi gibi görüyordu. Daha sonra dedeni yaşar sanmaya başladı. Anneannen, “Haydi Müberra,” diyordu bana, “piyanoya geç”. Ben piyano çalarken yan bölükteki kiracıların, “Deli saraylılarda gene eğlence var” diye konuştuklarını biliyordum. Dayım bir gün ateşlenip yattı. Nazire koşup Bağlarbaşı’ndan Doktor Ben Habib’i getirdi. Doktor, anneannenin elini öptü. Akşama beyefendi dönünce doktorun geldiğini anlatacaklarını söylediler. Doktor ufacık bir Museviydi. İki kadını, beni sevgiyle, acımayla dinledi. Para almadı. Bir hafta sonra dayım zatürreeden öldü. Nazire çenesini bağladı. Dışarı koca bir kazan kurdular. Yaz başlangıcıydı. Kırkikindi yağmurları yağıyordu. Anneannen sanki hiçbir şey olmamış gibi, bana, “Bu benim kefen paramdı,” dedi. “Al, masrafları gör.” Ölünün evde kaldığı son gece Nazire tahtaları sildi. Her yanı temizledi. Anneannen, “Bu Arapların da ne biçim âdetleri var. Altın haçı dayının tabutuna koyun...” dedi. Dayımın odası kapalıydı. Başında Kuran okuyorlardı. Okuyan mahallenin imamıydı. Evde hiç kimse yok gibiydi. Anneannen kardeşinin öldüğünü bilmiyor muydu? Cenazesine kimse gelmedi. Çalıştığı yerde arkadaşları yoktu demek. Nazire dayımın elbiselerini eskiciye çekişe bağıra sattı. Ceviz sandığından bir kat Şam ipeğinden iç çamaşırları ve gecelik çıktı. “Damatlık içindi ama kısmet olmadı ki,” dedi Nazire. Anneannen, “Erkekliği yoktu, kardeşimin, ama iyi adamdı,” dedi. “Ne kadın bildi, ne içki, ne kumar. Biz günahkâr kullarız. Az harama içimiz gitmedi.” Ben anneannenin ilk kez böyle konuştuğunu duydum. Piyanoyu da sattık. Nazire’nin bir gözüne perde geldi. Kavurucu bir sıcak oldu o yaz. Damla esinti olmuyordu. Piyanonun parası ferahlık getirmişti eve. Kıymetli bir Fransız piyanosuydu. Anneannen bir gün bizi yanına çağırdı. Perdeleri sıkıca kapamıştı. “Ben kocamın öldüğünü haber aldım. Geçen gün Karacaahmet’e gömülen oydu. Benden sakladınız. Ben Girit’e dönüyorum. Utanmadan şaraplı bir ölü ziyafeti de vermediniz. Koca bir hacı efendi, koca bir beyefendiydi ölen. Kimseleri görmek istemiyorum. Odama çekileceğim. Hazırlayın beni oraya” dedi. Eliyle yüklüğü gösteriyordu. Ben ağlamaya başladım. Nazire yüklükten yatakları çıkardı. Mavi güllü havı dökülmüş halıyı, yastıkları yerleştirdi oraya. Anneanneni kolundan tutup yüklüğe götürdü. “Bir daha,” dedi anneannen “bu evde piyano çalınmayacak. Yasımız var. Evin erkeği öldü. Allahaısmarladık kendinize göz kulak olun.” Yüklüğü kapadı. “Üzülme küçükhanım,” dedi Nazire bacı, “artık o bu fani dünyanın malı değil, doğduğu yere döndü, mesuttur şimdi. Öyle sansın.” Ben on altı yaşımda ihtiyarladım kızım. Neler gördü bu gözler, şimdi de neler görüyor. Baban nasıl ciğer satar sokaklarda nasıl! Bana Ermeni bir madam gelirdi piyano dersine. “Sizde ince bir müzik ruhu var matmazel,” derdi. Şimdi oturduğumuz yerde kumrular bile barınmıyor. İlk evlendiğimizde babanla, beş parasız kaldık. Elâlemden utanırdım. Giyecek mantom yoktu.</span></p>
				<p class="bos"/>
				<p class="paragbas">— Anne, yarın babam beni Kozma’ya götürür mü?</p>
				<p class="paragraf-2"><span>— Yarın Kadıköy’dekilere gideriz belki, dedi. Hem sen burada doğmadın, Kadıköy’de doğdun.</span></p>
				<p class="paragraf-2"><span>— Biliyorum. Yarın Kozma’nın oraya gitmek istiyorum. Kadıköy’e gitmek istemiyorum.</span></p>
				<p class="paragraf-2"><span>— Sen de beni sevmiyorsun, dedi annem, ben talihsiz bir kadınım...</span></p>
				<p class="bos"/>
				<p class="paragraf-2 para-style-override-10"><span class="char-style-override-8">Ekim 1969</span></p>
			</div>
		</div>
	</body>
</html>