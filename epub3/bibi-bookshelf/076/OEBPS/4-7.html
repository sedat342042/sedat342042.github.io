<html xmlns="http://www.w3.org/1999/xhtml">
	<head>
		<title>4-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-7.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik" id="toc_marker-7">Su Ustası Miraç</p>
				<p class="paragbas">Vedat’ın delirdiğini ilk kim söyledi; annesi mi?</p>
				<p class="paragraf-2"><span>Bu oğlan deli. Deli ki hem nasıl. Yedi köye duyurulacak deli. Davullarla tellal edilecek deli. Tarlalar at sürmecesine, konaklar kervan durmacasına... Ama gelin görün, bu benim oğlum, bu benim üçüncü göz ağrım sürünmek ister. Hükümet parasıyla okumak ister. Muhtaçlığı mı var? Yo, o ki koskoca bir ağa oğlu, hem öyle devşirme ağa değil, buranın fakir doyuranı, adam kayıranı... Kirve durmasını herkesin şeref bellediği bir adamın oğlu. Kapısında karın doyuranların sayısı bellisiz bir ağanın oğlu. O ağa ki, beni aldığında o zaman babam yerindeydi, ama erliğine söz getirmeyecek erdi, </span><span class="char-style-override-8">“Oğlan doğur,”</span><span> demişti, </span><span class="char-style-override-8">“mal mülk, bu topraklar, kimsiz kimsesiz kalmasın.”</span><span> Yirmime varmadan dört oğlan yaptım ona. Ev şenlendi. İlkim Murat, ikincim Sedat, üçüncüm Vedat, dördüncüm Bahri –bu dedelerinin ismiydi–. Bir zadegân evine yakışır oğullar oldu hepsi. Hepsi büyük şehirlerde paşalar gibi okuyorlar. Mallarının mülklerinin değerini biliyorlar. Köyü, tarlayı, dükkânları, iki portakal bahçesini, ilk karısının beğenmeyip bıraktığı reşat altınlarını, bankadaki nakdi. Oğullarına çift kavağın oradaki tarlayı, harçlık için üleştirdi. İyi görmüş olacakları, iyi bilmiş... Ben bu malı hak etmedim mi, ettim. Hiç kimseye para koklatmazmışım, ne idüğü belirsizmişim. Benim bir yürüyüşüm vardı, ta üç mızrak atımı öteden bilinirdi. Su gibi akardım. Yayladaki taşkınların kolları gibi süzülürdüm –bunu rahmetli söylerdi–. İleri geri konuşuyorlar, biliyorum. Ama ben dedem yaşında bir adamın tükürük hokkasını döktüm. Hizmet edenlere bırakmadım bir hizmetini... Kocamdan gayrisine içim kabarmadı. “Onu da istedi diye hep boyun eğdim. Erkeğin harcı, kadının boynunun borcu.” Gezme yürüme bilmezdim. Yazın yaylaya çıktığımızda günümü onun yanında evin insanlarını gözetlemekle geçirirdim. Mutfakta harcanan her şeyi ölçüyle tartıyla vermek gerek. Zenginin malına çalışanın nasıl hain olduğunu bilirim. Güya ben hizmetçilikten gelmişim, ablam aşçıymış. Nasıl da utanmazlar bunu demeye. Ablam filan yok. Arada Topraklı Mahalle’ye kimlere gidiyormuşum? İnsanlık borcu o. Evimizin emekli bir insanına üç kuruş para götürmek neyin ayıbı. Sorarım onlara. Koca bahçedeki kayısıları hasırlara serdirip kuruturdum. Domates salçalarımı yaylada hazırlatırdım. Kazanlarda kaynayan domateslerin çekirdeklerini kevgirlerde süzdürürken, her şeyin yolunda gittiğini bilirdim. Ağanın artık dinlenmesi gerekti. Onun malına sahip çıkan ben vardım ya...</span></p>
				<p class="paragraf-2"><span>Okuma yazma bilmediğimi söylüyorlar. İyi, ama malın mülkün hesabını kâhyadan, ırgat başından kim alıyormuş? Yıllık satım paralarını desteleyip gereken yere dağıtan kim?.. Bunlar hep çekememezlik. Ağanın karısı ölmeden önce, ben onun karılığını yaparmışım. Yalana bak. </span></p>
				<p class="paragraf-2"><span>Hepsi istediler kızlarını ona vermeyi. Nereden mi biliyorum böyle olduğunu, bana kendisi anlattı. Şimdi çiftlik eşyalarının durduğu ilk kattaki oda var ya, o zamanlar orası tertemiz, sokağa bakan pencereleri kafesli, sedirleri kadifeyle kaplı, pirinç mangallı bir odaydı. Yere has yünden Yörük kilimleri serilmişti ben ilk geldiğimde. Yani evlendiğimizde görmüştüm. Kanım ısınmıştı odaya.</span></p>
				<p class="paragraf-2"><span>Güya Ağa ilk karısı ölene kadar beni orada barındırmış. Benim için döşemiş o odayı, benle gelin-kız oyunu oynarmış. Bunların cenneti cehennemi yok, her türlü yalanı söylerler. Okuma yazmam da var, her bir şeyi de bilirim. İlk oğluma güya nikâhsız gebe kalmışım. Yedi aylık doğdu ilk oğlum...</span></p>
				<p class="paragraf-2"><span>Her kuruşun ne olduğunu görmeliyim bu evde. </span></p>
				<p class="paragraf-2"><span>Bunlar insanın iliğini, kemiğini sömürürler.</span></p>
				<p class="paragraf-2"><span>Hep bulgur yemekten şikâyetçiymişler, niye? Yoğurtlu aşı, diri diri turpla içliköfteleri yerken hiç mi arlanmazlar? Yıllardır erkeksiz bir evi kim idare edermiş!</span></p>
				<p class="paragraf-2"><span>Artık yaşlandım. Günlerimin çoğunluğu odamdayım.</span></p>
				<p class="paragraf-2"><span>Kasayı başucuma koydurmam görmemişliğimdenmiş. Bunu diyenler kasa nedir hiç bilmiyorlar. Günün bir saatinde ürünün satışından alınan paraları düşünüp, yerlerine bölüştürmek için kendi oturduğum yattığım odadan daha uygunu mu olurmuş!</span></p>
				<p class="paragraf-2"><span>Sarı pirinçten Fransız karyolamı oldum bittim çok severim. Bir de şarkı dinlemeyi.</span></p>
				<p class="paragraf-2"><span>Ha ne diyecektim, kasayı yatak odama almamla, dışarı koymamdan ne olur ki... Korkumdan mı koydum sanırlar? Kasa dediğini her önüne gelen açabilir mi? İlk geldiğimde açıp kapamayı öğrenemem diye az mı korkmuştum. İstediğim yere koyarım. Kime ne?..</span></p>
				<p class="paragraf-2"><span>Bu evler eskidi artık, biliyorum. Kışlar da sanki daha sert. Eskiden her odada soba yakılırdı, rahmetlinin zamanında. Şimdi o kadar harcamak neyimize. Evdeki işçileri de azalttım, bir Döne’yi aldım bıldır. Yemek yemek için teyzeyi tutuyoruz zaten.</span></p>
				<p class="paragraf-2"><span>Mutfak sıcaktır. Mutfağın sıcağı adamın iliğini kemiğini ısıtır bilirim.</span></p>
				<p class="paragraf-2"><span>Kuzine de eskidi. Yeni gazlı fırın koydurdum. Teyzenin yemeklerinin tadı iyidir. Bir oğlu var, gurbetçi oldu. Kötü bir kadına tutulmuş, dönmedi daha. Teyze arada bir bırakıp gider yemeği filan... Antepli mi ne hısımları varmış... Birilerini buluşturur mutfak işlerini yoluna koydururum. Geçen yıl bir gidiş gitti, tam iki ay ortada yok... Büyük oğlum da, “Artık azıttı bu,” dedi. “Gelirse iyice yol vermeli.”</span></p>
				<p class="paragraf-2"><span>Sonra o geldi.</span></p>
				<p class="paragraf-2"><span>Doğru yukarı çıktı. Geçti oturdu kuşlu sedire. Kafasında ak çatkısı, uzun çivit rengi hırkası, kolları eprimiş pazen urbası.</span></p>
				<p class="paragraf-2"><span>“Aşağıdaki yerime tuttuğun Ayşa’ya söyledim,” dedi, “yarın parasını alıp gidecek”.</span></p>
				<p class="paragraf-2"><span>Sonra bir ağıttır tutturdu. Oğlunu bıçaklamışlar.</span></p>
				<p class="paragraf-2"><span>“Niye?”</span></p>
				<p class="paragraf-2"><span>“O Seher kancığının yüzünden.”</span></p>
				<p class="paragraf-2"><span>“Senin oğlan da iyice hayırsız be Satı.”</span></p>
				<p class="paragraf-2"><span>“Öyle hanımım.”</span></p>
				<p class="paragraf-2"><span>“Üzme canını.”</span></p>
				<p class="paragraf-2"><span>“Bu yalan dünyada ondan başka beni mezarıma koyacak kimse yok hanımım.”</span></p>
				<p class="paragraf-2"><span>Ağladı.</span></p>
				<p class="paragraf-2"><span>“Yaş yetmiş be hanımım. Biz Fransız gâvurunu söküp atmaya avratlığımızla duralım da körpeliğimizde, oğlumuz karı-kız peşinde koşup anasının ölüsünü eller eline bıraksın. Hangi kancık kasığında yattı, desem. Açıktır ki benim oğlum bu.”</span></p>
				<p class="paragraf-2"><span>Eline diline doğru bir kadın. Yaşlı olması iyi.</span></p>
				<p class="paragraf-2"><span>Gençler eve adam mı alır, yemek mi çalar, bilinmez. Hepsinin köpek sürüsü gibi akrabası var. Bunun kimi kimsesi yok. Bir Antepliler. Gideceğinde gelip dikilir karşıma.</span></p>
				<p class="paragraf-2"><span>“Bak hanımım,” der. “Ara bir üstümü başımı.”</span></p>
				<p class="paragraf-2"><span>“Yok be Satı,” derim.</span></p>
				<p class="paragraf-2"><span>Oğullarım ona Satı Teyze der. Ama gene de şöyle bir süzerim onu iyice... Kuru, kemikli, uzun bir kadındır. Çivit renkli hırkası cepsizdir. Neyi neresine saklayacak.</span></p>
				<p class="paragraf-2"><span>Bu evler eskidi. Şimdi betondan, sağlam balkonlu filan binalar yapıyorlar. İki oğlum dediler,</span></p>
				<p class="paragraf-2"><span>“İstasyonun orada bir apartman ya da beton köşk alalım anne. Rahat edersin. İşi kolay. Baksana bu bizim evlere, ikinci katlar baştan aşağı mutfak. İki taraftan inen merdivenleri Döne bir temizlemeye kalkıyor, bir gün merdiven temizliği sürüyor...”</span></p>
				<p class="paragraf-2"><span>“Yok ben istemem o yeni evleri...”</span></p>
				<p class="paragraf-2"><span>Benim mutfağımda eskiden, tutmalar, yarıcılar gelip de yemeğe oturduğunda boydan boya dolardı her yan. Ağa mutfağı dediğindi benim mutfağım. Toplayıcıların yiyeceği, erzağı, yağ tenekeleri, mutfağa çekildiğinde, bol bol dolanacak yer kalırdı.</span></p>
				<p class="paragraf-2"><span>Sabah gün ışımadan arabalar kapıda durur, adamlar çifte merdivenden taşırlardı gidecekleri. Ne günlerdi onlar...</span></p>
				<p class="paragraf-2"><span>Yıllar geçti, oğullarım okumak için kimi İstanbul’a, kimi Ankara’ya gittiler.</span></p>
				<p class="paragraf-2"><span>Ben başında duramayacağım toprağı ekmem.</span></p>
				<p class="paragraf-2"><span>Onlar dönene dek icara verdim.</span></p>
				<p class="paragraf-2"><span>Hem de içim rahat. Yersiz yağış olur diye telaşta değilim.</span></p>
				<p class="paragraf-2"><span>Toprak, başında erkek ister.</span></p>
				<p class="paragraf-2"><span>En büyük oğlum yüzümü ağartacak. Onunla şimdiden yıllık kazançları, vergileri baş başa adamlarımızla konuşup, halleşip yola koyuyoruz. Diğerleri çoğunluk yoklar. En büyük oğlum her şeyiyle bana benzedi. Devlet vergileri artırınca, bizim Kör Mustafa’nın oğlu Almanya’da okumuş, adam olmuş hem de, tuttu kolundan getirdi. Gelirlerimizin hesabını ona gördürüyoruz.</span></p>
				<p class="paragraf-2"><span>Her işimiz yolunda giderken Vedat’ın bu yaptıkları neyin nesi? Çocukluğunda bir akıllıydı, olursa o kadar olur. İlkokulda bayramlarda şiir okumaya çıkarırlardı. Kalabalığın arasında önüne bakarak okurdu. “Vatan” derken, bir de “bayrak” derken, elini yukarı kaldırırdı. Her bayramda böyleydi.</span></p>
				<p class="paragraf-2"><span>Vedat için “en akıllı oğlun” diyorlardı.</span></p>
				<p class="paragraf-2"><span>Akşamüstleri kapı açıldı mı çıkışının sessizliğinden onun geldiğini anlardım. Düzgün çizdiği okul defterlerinin arasında hep çalışırdı. Yanına gittiğimde, “Masal anlatsana anacım,” derdi; öbür oğullarım “anne” o “anacım” derdi... Hele Akıllı Kel Oğlan’la Kötü Padişah masalı en sevdiğiydi. </span></p>
				<p class="paragraf-2"><span>Ne kadar geçti aradan da böyle kimseleri dinlemez oldu? Aşağıda, mutfakta Satı kadının yanında, yemek yemeler de neyin nesi? Onun da bir Antep’teki Fransız gâvurlarını anlatması var: </span><span class="char-style-override-8">“Biz ağaçlardayken yemiş toplamakta, giriverdiler bahçeye Fransız gâvurları. Nasıl paraladık üstlerini başlarını bir bilsen.”</span></p>
				<p class="paragraf-2"><span>Saatlerden sonra çıkardı yukarı. “Anacım,” derdi, “Satı Teyze bizim has teyzemiz. Ben öyle sayıyorum. Kimsiz kimsesiz kalmış bizim elimize.”</span></p>
				<p class="paragraf-2"><span>“A oğlum ondaki rahat beyde paşada yok derdim.”</span></p>
				<p class="paragraf-2"><span>O zaman gülerdi sessiz, çıkıp okumalara dururdu.</span></p>
				<p class="paragraf-2"><span>Bir okuma ki, böylesi hiçbir oğlumda yok. Delikanlılıklarına doğru iki genç kız istedim köyden işe dursunlar diye.</span></p>
				<p class="paragraf-2"><span>Eh ütüydü, çamaşırdı daha bir arttı. Evde delikanlı adamlar cıvıl cıvıl hizmet isterler. Döne’ye yol vereceğim gün ağlamaklı oldu. Güya kocasını çırçırlardan atmışlar. Niye durduğu yerde atsınlar? Herif esrarcının teki.</span></p>
				<p class="paragraf-2"><span>Döne sızlanır bir yandan, “Etme hanımım, üç boğaz bana bakar,” diye.</span></p>
				<p class="paragraf-2"><span>Bu sıra Vedat girdi içeri, “Anacım, Döne kalsın” dedi. “İki yıldır burada. O da bizim bir insanımız artık. Köye geri yolla kızlardan birini.”</span></p>
				<p class="paragraf-2"><span>“Olmaz oğlum, kızı çeyiz çimen düzmek için getirttim. Üç yıl nişanlı duracak o. Sizin hizmetinize ancak onlar yeter. Ben cennetimi yapacağım.”</span></p>
				<p class="paragraf-2"><span>“Sen cennetini Döne’ye de yap e mi? Döne burada kalacak.”</span></p>
				<p class="paragraf-2"><span>“Kocası içmesin esrarı.”</span></p>
				<p class="paragraf-2"><span>“Sana ne kocasından? Babam da rakı içerdi.”</span></p>
				<p class="paragraf-2"><span>Elin köylüsünün yanında bir rezillik ki!</span></p>
				<p class="paragraf-2"><span>O gece odasına kapandı. Çıkmadı yemeğe. Ağabeyleri sordu. Anlattım. Büyük içeri gitti, biraz sonra bağrışmaya başladılar. Ama ne bağırmak, olursa o kadar olur.</span></p>
				<p class="paragraf-2"><span>Ağabeysi, “Sana ne, sen bu fikirlerinle başımızı belaya sokacaksın. Bırak kadını bunca yıl bildiği gibi idare etsin.”</span></p>
				<p class="paragraf-2"><span>“Karışırım. Dört kişinin aç kalmasına annemin kurnazlığı için katlanamam.”</span></p>
				<p class="paragraf-2"><span>“Annemizin ne olduğu onuruna mı dokunuyor?”</span></p>
				<p class="paragraf-2"><span>“Hayır, olmak istediği onuruma dokunuyor.”</span></p>
				<p class="paragraf-2"><span>“Onu öylece kabul edeceğiz. Bizim için her olanak annemizin elinde. Bir işçi kadın yüzünden üzemezsin annemi. Hem dört kişiyi kurtarmak hepsini kurtarmaya yetmez.”</span></p>
				<p class="paragraf-2"><span>“Hepsini kurtarmaya hazırlıktır bu.”</span></p>
				<p class="paragraf-2"><span>Döne dört ay sonra çamaşırlıkta çocuk düşürürken kanlar içinde, gene bir kıyamettir koptu.</span></p>
				<p class="paragraf-2"><span>“Anacım bu kadın hamile, bunu sen de biliyorsun. Çamaşır yıkamak neyine?” </span></p>
				<p class="paragraf-2"><span>Döne’den de inatmış gibi kan boşaldıkça boşalır. Çamaşırlığın taşları kahverengileşir kan yayıldıkça.</span></p>
				<p class="paragraf-2"><span>“Toplan,” dedim, “Döne, ebeye gideceğiz.”</span></p>
				<p class="paragraf-2"><span>“Ebe buraya gelecek. Ben getireceğim,” dedi Vedat.</span></p>
				<p class="paragraf-2"><span>Doktoru alıp getirdi. Misafir odası açıldı. O mavi kadife koltuklu oda. Odanın orta yerine bir yatak serdirdi. Bunların hepsini oğlum yaptırıyor hizmetçilere. Onlar gözleri bende bir yandan da her deneni yapıyorlar. Döne yatırıldı oraya, üstüne de Bahri’nin sünnetinde dikilmiş has atlas yorgan örtüldü.</span></p>
				<p class="paragraf-2"><span>Doktor ilaçlarını almaya da Vedat gitti.</span></p>
				<p class="paragraf-2"><span>Odaya girdiğimde Döne’yi bir ağlamadır aldı.</span></p>
				<p class="paragraf-2"><span>“Ne var?” dedim.</span></p>
				<p class="paragraf-2"><span>“Vallahi hanımcığım ben mutfağın kıyısına ilişiverirdim. Bu benim ilk çocuk düşürmem değil, ama küçük bey, bey evladı. Hiç görmemiş böyle şey, korktu herhal.”</span></p>
				<p class="paragraf-2"><span>“Yat hele şimdi,” dedim. “Ağlamayı da kes. Benim elden acayip oğluma acındırma kendini.”</span></p>
				<p class="paragraf-2"><span>Döne’yi üç gün o odada tuttu. Atlas yorgan kan olacak diye uykular girmedi gözüme. Bahri İstanbul’daydı, öbür ikisi de Ankara’da. O odada olanlar her yana yayılmıştı. Gelen konuklar başlarını sallıyorlardı. </span><span class="char-style-override-8">“Onlar durmadan çocuk düşürürler. İki günde de ayağa kalkarlar. Bu türlü âdetler de neyin nesiydi? Herhalde Vedat Bey oğlumuz pek yufka yürekli.”</span></p>
				<p class="paragraf-2"><span>Ağabeysiyle konuşmaz oldular.</span></p>
				<p class="paragraf-2"><span>Döne iyice ayaklanınca rahatladık. </span></p>
				<p class="paragraf-2"><span>Atlas yorgan lekesizdi. </span></p>
				<p class="paragraf-2"><span>Satı kadına bakılırsa Döne geceleri el ayak çekildiğinde mutfaktan gelip bir çul alıyor altına, üstüne de sandık odasının cicimlerini örtüp uyuyormuş. Ama Satı iyice bunadı, uyduruyordur Allah bilir.</span></p>
				<p class="paragraf-2"><span>O yıl yaylaya gelmedi Vedat bizimle.</span></p>
				<p class="paragraf-2"><span>“Çalışacağım,” dedi.</span></p>
				<p class="paragraf-2"><span>“A benim civan oğlum,” dedim, “Niçin böyle yaparsın? Sen fukaralık nedir bilmezsin. Hiçbiri göründüğü gibi kimsesiz değildir.”</span></p>
				<p class="paragraf-2"><span>“Sen bildin de yoksulluğu, n’oldu be anacım?” dedi.</span></p>
				<p class="paragraf-2"><span>Kim doldurdu bu oğlanı benim geçmişimle. Hangi kendini bilmez ailemize dil uzattı.</span></p>
				<p class="paragraf-2"><span>O yaz dağdan kar indiren karcıların bağırışını duydukça içimi bir acıdır alır oldu. Sarı sıcakta, o koca evde, karanlıkta, güneş eşyaların, halıların rengini almasın diye, tüm pencereleri örterdik, Vedat’ımızın tek başına olduğunu bilmek, bende huzur komadı.</span></p>
				<p class="paragraf-2"><span>O sürüden ayrılandı.</span></p>
				<p class="paragraf-2"><span>O kayısıların altında durup karcı deli dervişi bekleyip, </span><span class="char-style-override-8">“N’olur derviş emmi, beni de kar küremeye tepeye götür. Senin şarkını ben derim. Dönüşte her kişi koşup alır,” </span><span>diyen değildi.</span></p>
				<p class="paragraf-2"><span>Deli derviş hâlâ yaşıyordu.</span></p>
				<p class="paragraf-2"><span>Gene eşeğine yüklediği karları ağıtlarla satıyordu. Allah’ın bir delisi. </span><span class="char-style-override-8">“Kar getirdim kar”</span><span> demek dururken; </span><span class="char-style-override-8">“On sekizimde girdim toprağa, kahpe felek sana nettim neyledim, şu fani dünyadan bir kâm almadım, kahpe felek sana nettim neyledim”</span><span> diye çığrışıp durmanın yakışığı nerde! </span></p>
				<p class="paragraf-2"><span>Ama o haninin delisi. Akıllı halini bilen tek kişi yok.</span></p>
				<p class="paragraf-2"><span>Yayla içime zehroldu. Öbür oğlanlarıma teker teker anlattım.</span></p>
				<p class="paragraf-2"><span>“Böyle böyle...”</span></p>
				<p class="paragraf-2"><span>“Geçer anne,” dediler. “Sen büyütüyorsun.”</span></p>
				<p class="paragraf-2"><span>Geceleri balkona çıktığımda, ne kadar börtü böcek varsa ötüp duruyorlardı. Mis gibi ot, ağaç kokuyordu her yan.</span></p>
				<p class="paragraf-2"><span>Vedat’ımın karnıma ilk düştüğünü bilişimi hatırlıyordum. İlk sabun kokularının içimi kaldırdığını.</span></p>
				<p class="paragraf-2"><span>O yıl Türkmenlerden aldığım kilimleri boy boy sererken bir gencelmiştim ki! </span></p>
				<p class="paragraf-2"><span>Yaşım gençti genç olmaya ya, demem o değil. </span></p>
				<p class="paragraf-2"><span>Nasıl da geçti yıllar. </span></p>
				<p class="paragraf-2"><span>Şimdi karnım karardı iyice, çatlak toprağa döndü. Aman bir daha mı dedirten sancıları... Sabaha karşı ilk çocuk bağırmasını, gün ağarırken kemiklerimin kapanışını hatırlıyorum.</span></p>
				<p class="paragraf-2"><span>Hep sabaha karşı doğdu oğlanlarım. </span></p>
				<p class="paragraf-2"><span>Tüm çocuklar belki sabaha karşı doğarlar. </span></p>
				<p class="paragraf-2"><span>Ne yorgunluktur doğum yorgunlukları. Tanrı bilir öyle güzel yorgunluk olmaz...</span></p>
				<p class="paragraf-2"><span>Peki neyi eksikti?</span></p>
				<p class="paragraf-2"><span>Vedat hiçbirimizi yürekten sevmedi mi?</span></p>
				<p class="paragraf-2"><span>Biz onu ne çok severiz... Hiçbir şeyine karışmadım. Mallı mülklü bir ailenin çocuğu gibi olmayı bilmiyor. Yayla yerini de o seçmedi mi? Daha yeşil daha sulak yerler vardı. “Yok,” dedi, “burası iyi.” “Dağı filan pek çıplak, tüm yeşilliği de boza dönmüş,” dedim. “İyidir, anacım,” dedi. “O eski Selçuk türbeleri, havası suyu, deli dervişi nerede var.”</span></p>
				<p class="paragraf-2"><span>“Suyu bol gerçi buranın. Yayla dediğin susuz, esintisiz olacak değil a! Yeşili de bol, bol olmaya ya, koca çıplak dağı yok mu karşıda, her şeyi sarıp toplayan o sanki. Kayısılarının şerbetli tadı az bulunur. Bir de bahçemizin ortasındaki kara dutun ululuğu ünlüdür burada. Geldik aldık burayı, dört dönüm, elli kayısı ağacı, bir dut, üç dört de küskün incir var. Azmanlaşmış asmalar da duvar boyunca sarıyor evi. Kör kuyuyu kalın tahtalarla örttüm. Üstüne de loğ taşını kapattım. Her yıl buraya inmekten sonunda alıştık mı ne, alıverdik işte. Vedat da istedi. Öbür oğullarım, dönümüne verilen parayı hesaba uygun gördüler...</span></p>
				<p class="paragraf-2"><span>Bana, “Anacığım bırak bu cimriliği,” diyordu.</span></p>
				<p class="paragraf-2"><span>Ben cimri değilim. Kime neyin ne kadar yeteceğini bilirim. Öbür oğullarımla çekişmem yok mu? Var. Evlenecekleri zaman ailemize uygun kız almaları için elimle evereceğim hepsini...</span></p>
				<p class="paragraf-2"><span>Büyük galiba İstanbul’da birine tutkun, ama kız oğluma denk. Sorup soruşturup öğrendim. İyi çeyiz getirecek belli. Ama istemez görünüyorum ki, geridekiler âdet bellemesin.</span></p>
				<p class="paragraf-2"><span>Bu dert öyle değil. Vedat’ın her kavgası başkaları için. Köyden gelen kızlardan birine Sedat ne yapmış bilmem. Kanlı bıçaklı oluyorlardı.</span></p>
				<p class="paragraf-2"><span>“Gücünün yettiğiyle uğraşsana ağa. Elin yoksulunu çekmişsin sandık odasına.”</span></p>
				<p class="paragraf-2"><span>“Sus ulan bıktırdın hepimizi. Polis kesildin evde herkesin başına. Kızın var mı bir dediği?”</span></p>
				<p class="paragraf-2"><span>“Nasıl desin diyeceğini ağa oğlu. Senin köyünden gelmiş, senin evinde karnını doyuruyor.”</span></p>
				<p class="paragraf-2"><span>“Sen ağa oğlu değil misin ulan? Burada bizim kadar sen de her şeyden hak alıyorsun. Diklenmen gösterişten başka ne ki, öğrenmiş üç tane kıytırık şiir” –Burada Vedat’ın sesine benzeterek başlıyordu– </span><span class="char-style-override-8">“Akıyordu su / Gösterip aynasında söğüt ağaçlarını / Salkım söğütler yıkıyordu suda saçlarını.”</span></p>
				<p class="paragraf-2"><span>“Sus,” diyordu Vedat. “Sus, sen bu sözleri söyleyecek adam değilsin.”</span></p>
				<p class="paragraf-2"><span>Artık masada toplanarak birlikte yemek yediğimiz pek yoktu.</span></p>
				<p class="paragraf-2"><span>Tabaklar dizili duruyordu.</span></p>
				<p class="paragraf-2"><span>Mutfakta tencerenin yanına vurulan kaşıkların sesinden başka ses duyulmuyordu.</span></p>
				<p class="paragraf-2"><span>Elektrikler yakıldıktan sonra, yani yatsıdan önce yemek yensin isterdim. Yemeği yerken evde artık her şeyin yolunda gitmediğini biliyordum.</span></p>
				<p class="paragraf-2"><span>Niye peki, Vedat asi oldukça onu daha çok sever, daha çok korur oldum. “Bir derdi var onun çocuklar,” diyordum. “Bir derdi var.” Anlatamadım... Öfkelenemedim de artık. Acımaya başladım gittikçe... Ara sıra yatak odama gelir otururdu. Onu kucağımda emzirdiğim günlerdeki ana sütü kokusu sarardı içimi.</span></p>
				<p class="paragraf-2"><span>“Bırak be anacık hesabı kitabı. Hani küçükken bana söylediğin ninniler vardı ya, diyiver de dinleyeyim.”</span></p>
				<p class="paragraf-2"><span>“Büyüdün be evladım. Koca adam oldun.</span><span class="char-style-override-8"> Ninni diyem uykun gelsin / Uzak yoldan baban gelsin / Allah huzur ömür versin / Ninni nazlı bebem ninni / Kurt uyudu kuş uyudu / Kaynakta sular uyudu / Beşiğe de uyku gelsin.”</span></p>
				<p class="paragraf-2"><span>O günler odamda ıhlamurun kaynadığı sobada, odunların ateşi köz olana dek oturur, konuşurduk. Bir içim açılırdı ki! Hava hep kışlasın, soba hep yansın, ıhlamurlar kaynaya kaynaya kırmızılaşsın, oğlumla böyle oturup da bahtiyar bahtiyar yaşayayım isterdim.</span></p>
				<p class="paragraf-2"><span class="char-style-override-8">“Bağ bana / Bahçe sana bağ bana / Değme zincir kâr etmez / Zülfün teli bağ bana.”</span></p>
				<p class="paragraf-2"><span>“Bir de türkü söyle ha anacım şöyle yavaştan.”</span></p>
				<p class="paragraf-2"><span>“Bilmem ki oğlum.”</span></p>
				<p class="paragraf-2"><span>“Bilirsin.”</span></p>
				<p class="paragraf-2"><span>“Ses mi kaldı bende!”</span></p>
				<p class="paragraf-2"><span>“Eh türküyü deme, sözlerini tekerleme gibi oku.”</span></p>
				<p class="paragraf-2"><span>Öylece sanki ben çocukmuşum o büyükmüş gibi eğlenirdik beraber...</span></p>
				<p class="paragraf-2"><span>Anlatamadım. </span><span class="char-style-override-8">“Bir dert kemiriyor onu,”</span><span> dedim. Anlatamadım. Neyi eksikti? Niye öfkeliydi? Beni severdi biliyorum, hem de yürekten. Ama bana da öfkeliydi. Kime dert yanacağımı bilmiyordum. Oğlumun tutulduğu illet karasevdadan daha zorluydu bana sorarsanız.</span></p>
				<p class="paragraf-2"><span>Niçin ona bizim gibi olmayı öğretemedik. Vedat’ım araya gidecek, araya...</span></p>
				<p class="bos"/>
				<p class="paragbas">Yaylada günler kısalmaya, serili kayısılar kurumaya dönmüştü. Dutun üstünde kalmış bir iki kara dut dikenleşip kararmıştı. Mutfakta tüten yemek kokuları, evdekilere biberi bol tarhana çorbaları düşündürüyordu. Gergin kırmızı domateslerin, patlak dolmalık biberlerin tadı suya dönüşmüştü. Evin yaşlı hanımı, kuru, ufacık, genç kız yürüyüşlü; duvara gömülü yüklüklere yatak yorgan çarşaflarını yerleştiriyordu.</p>
				<p class="paragraf-2"><span>Çarşafların arasına lavanta çiçekleri koyuyordu, ince tülbent keselerin içine. Gelecek yaza, temiz, arınmış hamam uykularına hazırlanıyordu ev. Küpeçiçekleri, begonyalar, paşakılıçları, saksıgüzelleri, aradaki sofanın girinti penceresine diziliyordu. Onları, evdekiler gidince kalan su kolcusu Miraç sulardı. Miraç aşağıda, kilerin yanındaki sandık odasında kalırdı tüm kış boyunca.</span></p>
				<p class="paragraf-2"><span>Sandık odasında kurutulmuş meyvelerin kokusu ve ışıksızlığı Miraç’ın kış korkusunu azaltırdı.</span></p>
				<p class="paragraf-2"><span>Buranın kışları uzun, sessiz, zorluydu. Çıplak boz dağın eteğinden öteyi, tren istasyonundaki sıra kavakları, her yeri bir insansızlık sarardı. Çarşıdaki basmacı dükkânları erkenden kapanırdı. Yeteri kadar aydınlatılmamış kahvelerde, eğik, koyu gölgeler dururdu. Birileriyle birlik olmak iyiydi buranın kışlarında, Miraç, yazın kazandığı üç beş kuruşu, bunu bahçelere su salınacağını seslemek için çıktığından alırdı, eli ayağı tutmaz günleri için ayırıyordu. İnsan görme tutkusu önüne geçilmez olunca şöyle geçerdi sokaklardan, bir kıyısına ilişirdi kahvenin. Mutlanırdı Miraç o zamanlar...</span></p>
				<p class="paragraf-2"><span>Büyükhanım onun velinimetiydi.</span></p>
				<p class="paragraf-2"><span>Koca yayla evini ona ısmarlar giderdi. </span></p>
				<p class="paragraf-2"><span>Alt katın rüzgâra, boraya sırt dönmüş ılıklığında barınırdı. Verdikleri koyun kokulu yorganı örtüp yattığında, evin neresinden tanımadık bir ses gelecek diye beklerdi. O iyi bilirdi bu evin seslerini tavanından tabanına...</span></p>
				<p class="paragraf-2"><span>Bu yıl hanım ona geç haber salmıştı. </span></p>
				<p class="paragraf-2"><span>Yazları yukarıda bahçe çardaklarında uyuyordu. </span></p>
				<p class="paragraf-2"><span>Havalar iyice serinlemişti. </span></p>
				<p class="paragraf-2"><span>Yılanların kaygan çıtırtılı gezmelerini duymuyordu artık.</span></p>
				<p class="paragraf-2"><span>— Biz on beş güne kadar gidiyoruz Miraç, demişti. Şimdiden in aşağıdaki odaya. Ama ayak bağı olma kimseye.</span></p>
				<p class="paragraf-2"><span>Tenekelere bastırılmış turşular –yörenin sirkelerine bastırıyorlardı– duru, keskin sirkede bekletilmiş lahanaların pembeye çalıyordu renkleri. Torba yoğurdunda karılmış tarhanalar, evde çalışanların kestiği, kuruttuğu erişteler, düzenli uygun yerlerine konuyordu.</span></p>
				<p class="paragraf-2"><span>— Bu evin horantası, diyordu hanım, çarşı pazar erzağıyla doyurulmaz.</span></p>
				<p class="paragraf-2"><span>Salçalar kavanozlara yerleştiriliyor, kapakları kapanmadan üstlerine bir parmak zeytinyağı dökülüyordu. Yeşil zeytin salamuralarının kurulduğu küpler sıkı sıkı bağlanıyordu. Büyük tencerelerde kavurmalık etler kavruluyor, kesilen her parçanın büyüklüğü hanıma gösteriliyordu.</span></p>
				<p class="paragraf-2"><span>— İri olmasın sakın ha! Her biri kuşbaşı kuşbaşı kesilecek...</span></p>
				<p class="paragraf-2"><span>Kavurma tencerelerinin dibinde kalan bir iki parça eti Miraç’a ayırıyorlardı.</span></p>
				<p class="paragraf-2"><span>— Hadi Miraç Ağa, diyordu hanım, yufkayla dürüm yap ye. Sen de bizim insanımızsın.</span></p>
				<p class="paragraf-2"><span>Büyükhanım bu yaşama hazırlığını denetlerken mutluluk içindeydi.</span></p>
				<p class="paragraf-2"><span>Bir büyük şölenin ön hazırlığıydı bu.</span></p>
				<p class="paragraf-2"><span>Şölen dönülecek kışlık evde, asıl evlerinde yapılacaktı. Bu her yıl böyleydi. Kadınlığının tadını, doyumsuzluğunu çıkarıyordu. Ana kuş, yuvasının dallarını örüyordu. O yöreden, alması için kendine getirilmiş iğne oyalarını, boncuk oyalarını, kanaviçe örtüleri –bir bunları alırken para tutkusunu unutuyordu– bohçalara titizlikle yerleştiriyordu.</span></p>
				<p class="paragraf-2"><span>— Bunlar gidecek, diyordu, bunları sandığa koymayın.</span></p>
				<p class="paragraf-2"><span>Hemen her şeyin hazır olduğu sıraydı, büyük oğlu bir gece geldi, trenle Ankara’dan. </span></p>
				<p class="paragraf-2"><span>Kardeşinin tutuklandığını söyledi, girdiği parasız yatılı okulda.</span></p>
				<p class="paragraf-2"><span>Anne düşündü... Ne çabuk geçmişti bir yıl? Geçen yıl Vedat’ın yaylada, deli dervişi her gördüğünde sızlamıştı yüreğinin başı.</span></p>
				<p class="paragraf-2"><span>Dersleri iyiydi. Sevinçliydi. Arada, bir iki gün gelmişti kışın. Kardeşlerini, ağabeysini dedikleriyle kızdırıyordu. Ona hiç alışamamışlardı, ama biliyorlardı ki, aileden biridir.</span></p>
				<p class="paragraf-2"><span>— Ben sana dedim anneciğim. Bu deli açacak başımıza bir iş...</span></p>
				<p class="paragraf-2"><span>Beyaz örtülerle kapanmış divana çöktü kadın.</span></p>
				<p class="paragraf-2"><span>Bir karın ağrısı oturdu kaldı.</span></p>
				<p class="paragraf-2"><span>“Kilimleri de, her bir şeyi de toplattım,” diye düşündü. “Çıkıp gidiversek oğlumun yanına bu gece. Ömer’in taksisini tutarız. Gerçi Ömer’in taksisi, Altı Söğütler’e bile zor gider ama...”</span></p>
				<p class="paragraf-2"><span>Bu gece hiçbir yere gidilemeyeceğini anlayıverdi.</span></p>
				<p class="paragraf-2"><span>— Ona eziyet ederler oğlum. Ne yapmış ne etmiş de polislik olmuş? Karıncayı incitmezdi.</span></p>
				<p class="paragraf-2"><span>— Ankara’dan bir savcı arkadaş haber verdi. “Aile adınızı duyunca şaştım,” dedi. “Niçin normal bir tahsil yolu seçmedi? Okulunda bir azılılar güruhu var ve elebaşısı sizin Vedat...”</span></p>
				<p class="paragraf-2"><span>— Karıncayı incitmezdi. Ne olmuş, neyin azılısı olmuş?</span></p>
				<p class="paragraf-2"><span>Evdeki çalışanlar kalkmış, arada, gecenin iyice serinlemiş karanlığında, korkuyla bekleşiyorlardı. Her beklenmez gürültünün en fazla horlananları onlardı. </span></p>
				<p class="paragraf-2"><span>Bir de ince esinti çıkmıştı, kapı aralarını yalazlıyordu.</span></p>
				<p class="paragraf-2"><span>— Kaç gündür polisteymiş?</span></p>
				<p class="paragraf-2"><span>— Bir aydır anne. Soruşturmada tek sözü, “Daha gizlide ne arıyorsunuz?” olmuş. “Her şey meydanda.” Savcı arkadaş ona yardımcı olmak istemiş. Oysa o, “Sen hukuk okudun değil mi?” diyormuş, “Güçlülerin yönettiği hukuku.” Arkadaş, her kelimesi ayrı bir suç dedi. Soruşturmayı yönetenler korkunç aleyhindeymişler...</span></p>
				<p class="paragraf-2"><span>— Peki, ama ne yapmış, hırsızlık filan mı?</span></p>
				<p class="paragraf-2"><span>— Başkalarına hırsız diyormuş...</span></p>
				<p class="paragraf-2"><span>— Ah Vedat’ım. O yoksulluğu ne bilir ki... İnsanı erkenden kocatan ve de dünyasından geçiren yoksulluğu. Korkudan içini katıltan yoksulluğu... O hiç aç kalmadı ki! Vah benim civan oğlum, güzel gözlerine doyamadığım. Düğünlerinde oynayamadığım. Bu yaz boşuna mıydı uğraşıp didinip ekşi erik pestilleri yaydırmam o sever diye? Ben size demedim mi bir derdi var onun?</span></p>
				<p class="paragraf-2"><span>— Aklınızı başınıza toplayın anne, Vedat hatalıydı. Koca devlete karşı çıkmak, onun kurumlarını eleştirmek ne demek... Üstelik bunca para, bunca mal varken, parasız yatılı okumak. Bu bile tek başına suç. Vedat normal değildi. Siz de, “Deli bu oğlum!” demez miydiniz?</span></p>
				<p class="paragraf-2"><span>— Devlete mi karşı çıkmış?.. Onun başı dertte. Deli mi derdim ona ben? Bunu diyen dillerim tutulsun. O hepinizden başka diye; masalları, türküleri, ağaçları, pek bilirdi, benzetmesine demişimdir. Nazlatmasına demişimdir. Ah benim hüma gözlü oğlum. Gidelim. Ben anlatırım. Bana inanırlar. Analar yalan söylemez. Söylese de iyilik için, dirlik içindir...</span></p>
				<p class="paragraf-2"><span>— Bir rapor alacağız anneciğim. Akli dengesi bozuktur diye...</span></p>
				<p class="paragraf-2"><span>— Ne?.. Sen iyice şaşırdın, o en akıllınızdır.</span></p>
				<p class="paragraf-2"><span>— Başka türlü çıkaramayız. Hapse mi girsin! Hem onun suçundan bütün aile rezil oluruz. Çocuklarımıza bile kalır bu leke.</span></p>
				<p class="paragraf-2"><span>Sabah hava iyice yıldız poyraza dönmüştü, yaylanın vakti tamamdı. Boz renklere turuncular karışıyordu.</span></p>
				<p class="paragraf-2"><span>Miraç yukarı çıktı.</span></p>
				<p class="paragraf-2"><span>Hanım daha da ufalmış, umutsuz, kahvaltı masasında oturuyordu.</span></p>
				<p class="paragraf-2"><span>Küçük bir ekmeğe kayısı reçeli sürüyordu, bunu yaparken dantel işler gibi dikkatliydi.</span></p>
				<p class="paragraf-2"><span>“Yandı kızlar,” diye düşündü Miraç. “Çay buz gibi. Hanımın cinlenmesine yeter bu.”</span></p>
				<p class="paragraf-2"><span>— Miraç, dedi hanım. Biz bu sabah on bir treniyle gidiyoruz Ankara’ya.</span></p>
				<p class="paragraf-2"><span>— Bak sen hayırdır, dedi Miraç. Ankara işi de nereden çıktı?</span></p>
				<p class="paragraf-2"><span>— Vedat’ım biraz hastaymış da...</span></p>
				<p class="paragraf-2"><span>Vedat Bey’i düşündü Miraç.</span></p>
				<p class="paragraf-2"><span>İki yıldır yaylaya gelmiyordu. Ailenin en güleç yüzlüsü. Hazreti Ali’nin devesiyle olan resmini alıp gelmişti bir gün pazardan. Tahtadan yapılmışçasına bir deve, üstünde kutsal tabut, Ali. Ölüsünü taşıyan Ali. </span></p>
				<p class="paragraf-2"><span>“Miraç Usta,” demişti, “bak ne güzel bir resim.”</span></p>
				<p class="paragraf-2"><span>Vedat Bey şimdi iyice delikanlıdır. O zamanlar çocuğun palazlanmışıydı. Altı Söğütler’in oraya gitmeye en meraklı olanı. Söğütlerin orada durmadan yusufçuk arayanı. Kış gene dönüyordu.</span></p>
				<p class="paragraf-2"><span>— Allah sana çok şükür, dedi Miraç yüksek sesle.</span></p>
				<p class="paragraf-2"><span>Hanım döndü. Miraç’a uzun uzun baktı. Ekmeğinin kıyısından ısırdı. Elindeki taşlı yüzük sabahın solgunluğunda ışıdı. Çayı yudumladı sessizce...</span></p>
				<p class="paragraf-2"><span>— Çiçekleri unutma sakın, bir bir sula. Fazla don yaparsa istersen aşağıya al. Bu yıl kış zorlu olacak, baksana kuşlar güz dönmeden hepsi gitti.</span></p>
				<p class="paragraf-2"><span>“Bir derdi var bunun,” diye düşündü Miraç. “Bunca yılın celallenmeleri, neyle yitti ki? O da bir insan canım. O da bir can taşıyor. Hem artık iyice kocadı. Eline diline çabuk, ama gözü eskisi gibi ferli bakmaz...”</span></p>
				<p class="paragraf-2"><span>— Akşam geçecek trene koyacaksınız eve gidecek yükleri. Bir dahaki yıl da bunca hazırlığı boşlamalı, almalı dışarıdan her şeyi. Oğullarım büyüdü, dağılıyorlar hepsi bir yana. Okumaydı, şuydu buydu... Vedat’ım en okuyanıydı, bilirsin.</span></p>
				<p class="bos"/>
				<p class="paragbas">“Miraç Usta bak,”</p>
				<p class="paragraf-2"><span>Alay ederlerdi, neyin ustası bu Miraç Usta diye; Vedat, suyun ustası, derdi.</span></p>
				<p class="paragraf-2"><span>“Sana Zaloğlu Rüstem’i okuyayım dinle. Ha aldırma, suyu bizim yana saldılar. Nasıl bir adam bak Zaloğlu. Peki ama Miraç Usta, senin okuma yazman yok. Onca duayı nasıl öğrendin?”</span></p>
				<p class="paragraf-2"><span>“Ezberledim.”</span></p>
				<p class="paragraf-2"><span>“Biliyor musun dediklerinin ne demeye geldiğini?”</span></p>
				<p class="paragraf-2"><span>“Bilmem, ama Allah’ın, Peygamber’in ulu emirleridir.”</span></p>
				<p class="paragraf-2"><span>“Ya değilse?”</span></p>
				<p class="paragraf-2"><span>“Deme be Vedat Bey böyle. Bunca dindar bütün bütün boşuna mı okur her gün onları. Günahımız vebalimiz bu bizim.”</span></p>
				<p class="paragraf-2"><span>“Sen günahsız kulsun be Miraç Usta. Senin günahından ne olur ki! Sen o yattığın çardaklardaki kurtlar kuşlar kadar iyi, doğrusun, Miraç Usta.”</span></p>
				<p class="paragraf-2"><span>“Ama ben insanım. İnsan harama, yalana yatkındır.”</span></p>
				<p class="paragraf-2"><span>“Sen mi harama, yalana yatkınsın?”</span></p>
				<p class="bos"/>
				<p class="paragbas">Düşündü Miraç, keşke o zamanlar Vedat Bey’e deyiverseydi. Bir kış dağlık köylerden hanım için bırakılan petek ballarından bir parçayı dayanamayıp yediğini. Kuru yufkaya dolamıştı. Ne tattı o ağzındaki, harlı harlı ısıtmıştı içini. Peygamber Efendimiz ne buyurmuştu: “Bu dünyanın malı tatlı görünür ki, dini bütün kullarına günah işletsin.”</p>
				<p class="paragraf-2"><span>Hanım masadan kalktı. Nefti yün giyiminin içinde zayıf dimdik durdu. Aşağıdaki son toplanma seslerini dinledi bir süre...</span></p>
				<p class="paragraf-2"><span>— Sana dürümlük yufkalardan bıraktım. Yazın içine fesleğen koyup öyle mis gibi yediklerimizin tadı başkaydı... Ağa ölünce fesleğenleri de kuruttuk. Ne çok fesleğen vardı, bir baştan bir başa. Gelecek yıl da her şeyi dışarıdan almalı. Sen bana sor soruştur öğren, hilesiz salça, turşu yapanları. Sana bir teneke de kavurma bırakıyorum. Erik pestili de. Bilirsin Vedat Bey çok severdi. Sen de bizim bir insanımızsın.</span></p>
				<p class="paragraf-2"><span>Miraç çok şaştı, sevindi.</span></p>
				<p class="paragraf-2"><span>Bir teneke kavurma nesineydi onun, ölüsünü bile paklardı. Şöyle tok karnına kahveye ilişiverirdi. Dışarıda bir kar, bir kar. Her an kasabaya inmeleri beklenen kurtların korkusu. Bilmek gerekti, kim kurt, kim köpek. Yeniyetmelere tüm ayrıntılarıyla anlatılırdı bu. Miraç bilirdi, artık altmış yaşına varmıştı. Bu kuş kurdun en kabadayısı ona vızgelirdi: Karnı tok, sırtı pek. Tevekkeli dememişler, eşik ol da, paşa kapısında eşik ol...</span></p>
				<p class="paragraf-2"><span>— Benim namaz seccademi de sen al. Dualarında Vedat’ımı da eksik etme. Allah ona verdiği derdi tez elden alsın.</span></p>
				<p class="paragraf-2"><span>Hanım arayı geçti.</span></p>
				<p class="paragraf-2"><span>Oymalı ağır tahta kapıyı kapadı.</span></p>
				<p class="bos"/>
				<p class="paragraf-2 para-style-override-10"><span class="char-style-override-8">Nisan 1970</span></p>
			</div>
		</div>
	</body>
</html>