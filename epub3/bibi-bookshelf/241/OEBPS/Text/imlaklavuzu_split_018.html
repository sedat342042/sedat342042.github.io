<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>imlaklavuzu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="baslik" id="calibre_toc_16">Kanadalı Doğurgan Hortlak</h1>

    <p class="normal"><span>Kirden belik belik olmuş saçları. Üstündeki paçavraların ağırlığı yürümesini engelliyor. Kıpırtısız saatler geçiyor. Bankın altına uzanıyor, kalkıyor. İnsanlar çevresinden yaylar çizerek geçiyor. Öfkeyle; bir elleri burunlarında yazıklanma mırıltılarıyla uzaklaşıyorlar. Pencereden izliyorum. Bugün üçüncü gün olacak: Gözüm üstünde.</span></p>

    <p class="normal"><span>Çünkü yabancı kadının dudakları bal damlatır,</span></p>

    <p class="normal"><span>Ve ağzı yağdan yumuşaktır;</span></p>

    <p class="normal"><span>Fakat sonu pelinotu gibi acıdır,</span></p>

    <p class="normal"><span>İki ağızlı kılıç gibi keskindir.</span></p>

    <p class="normal"><span>Ayakları ölüme iner;</span></p>

    <p class="normal"><span>Adımları ölüler diyarına erişir;</span></p>

    <p class="normal"><span>Hayatın düz yolunu bulmaz;</span></p>

    <p class="normal"><span>Yolları dolaşıktır, kendisi de bilmez.</span></p>

    <p class="normal"><span>Pencerenin önünde Süleymanın Meselleri’ni okuyordum. Koynundan, üzerindeki çul yığınının arasından bir gazete çıkardı.</span></p>

    <p class="normal"><span>Gazeteye daldı gitti; sonsuza dek öylece kalacağını, GAZETE OKUYAN ADAM HEYKELİ olarak, parkın ortasında o an bir anıta dönüşeceğini sandım. Neyse ki devindi; kaşını, gözünü oynattı. Korku ve öfkeyle karışık derin bir düşkırıklığı yaşıyordu. Kendisini alaylı alaylı süzüp geçen insanlara aldırmıyordu. Gazeteye sımsıkı tutunmuştu, parmaklarını biraz gevşetse olduğu yere yığılıp kalacaktı. Yerimde duramıyordum!</span></p>

    <p class="normal"><span>Tertemiz, sabun kokan bir kadın neredeyse omzuna sürtünüp geçmişti yanından. Dün... İri gözlerinde bir gülümseme vardı, dudakları gergin, parıldayan bir hançerdi. Anımsadıkça gönlüne dinginlik veren dudakların kıvrımına asılı kalmıştı gözleri. Şimdi ne bir banka, ne bir yere oturabiliyordu.</span></p>

    <p class="normal"><span>Sessiz ve düzenli bir yaşamı olduğunu düşünüyor. Ürkek bir mutluluğa bürünüyor arada, kaybetmeye alışmış ama kaybetme korkusunu üzerinden atabilmiş değil. Herşeyini, kendisini kaybetmiş bir adamın, yine de bu korkuyla yaşamaya güç bulduğu söylenebilir mi? Nasıl bir korkudur bu? Ucu nereye varır? Ya da nasıl başlamıştır?</span></p>

    <p class="normal"><span>Püfür püfür burnuna dolan sabun kokusuyla avunuyor. Anlayamadığı, altını kurcaladığında elle tutulur bir sonuca varamadığı soruları yinelemesi. Kendini saklı tutma çabası aklanmaya yeter mi? Aklı, Aram Diriyan’ın Kanadalı Doğurgan Hortlak romanına gitti. Böyle bir yazarın varlığından emin değil ama, böyle bir kitabın da.</span></p>

    <p class="normal"><span>Kapağını anımsıyordu... Bir sabah, “Kanadalı Doğurgan Hortlak... Kanadalı Doğurgan Hortlak...” diye diye uyanmıştı, o kadar. Şimdi, beyninin kıvrımlarını bereleyerek gezinen bir çengel, bu mırıltı.</span></p>

    <p class="normal"><span>Kitapçığı saksının yanına bıraktım. Süleymanın Meselleri ne işe yarar? Benimki bir heves, oysa yazgının tığı fazlasıyla acımasız. Saksı altlığında su kalmamış. Dün doldurmuştum. Pervazdaki kuru yaprakları topladım. Adam hâlâ orada: GAZETE OKUYAN ADAM HEYKELİ. Ucu göğsüne değen sakalının altına, boynuna uzandı eli. ‘Tabiî hâl’ nedir, ya da ‘Eşyanın tabiatı’? Kaç yıl oldu kimseyle merhabalaşmayalı? Kendine tanıdığı süreler vardı hani... Nasıl geçti? Kiminle? Eli, sakalının altından çıkmak bilmiyor.</span></p>

    <p class="normal"><span>Telefon çaldı. Kulak ardı ettim. Pencereden uzaklaşmak, bir saniye olsun gözden kaçırmak istemiyordum. Kimse kim!</span></p>

    <p class="normal"><span>Kimse, ısrarla çaldırıyor. Telefon elimin altında olsa bile açmazdım. Adam orada, kafası gazeteye gömülü. Anlaşılmak, anlaşmak kimin neyine, akıl bahçesi viran olmuş; çitler çürümüş, kazıklar devrilmiş... Yaban ağaçlarda her saat baykuşlar ötebilir artık. Konuşmak tehlikeli; patlayıcı madde taşıyan bir tanker o!</span></p>

    <p class="normal"><span>Okuduğu gazeteyi merak ediyorum. Az ileride, henüz yürümeye başlamış bir çocuğa kaydı gözlerim. Koşaradım gidiyor; düştü düşecek. Kadın fırladı ardından, yetişti, belinden kavrayıp kucakladı. Çocuk çırpındı, ağladı, yepelek bedeni sarsıldıkça sarsıldı, kadının karnına tekmeler savurdu.</span></p>

    <p class="normal"><span>Bir ses, adamın elindeki gazeteyi bulabileceğimi söylüyor. Başka bir ses, “Saçmalama! Pekâlâ gidip gazeteyi alabilirsin elinden...” diyor. Adam, düşman cephesine geçmiş de esir olmamak için ne yapacağını bilemeyen acemi bir askerdi şimdi...</span></p>

    <p class="normal"><span>Sabun kokusu uçmuş, kirli bir köpük bırakmıştı geride, çalkalanıp duran.</span></p>

    <p class="normal"><span>Gazetede şunları okudu adam:</span></p>

    <p class="indentmetin">Önümüzdeki binyılın ilk ayağında anılar tarihe karışmış olacak. İnsanların kendi tarihleri olmayacak. Yeni çağda hüzne yer yok. Artık birileri “geçmiş zaman peşinde” ömür sürmeyecek. Bellekler körelecek. Hatta bir adım öne çıkarak diyebiliriz ki, insanlık büyük bir “hayal tutulması” içinde şimdiden. Bellekleri kısırlaştıran haplar her yerde satılıyor. Hayal aynası karıncalanıyor, giderek sırını döküyor. Evet, insanlık binyıllardır tutsağı olduğu yaşlı bir söylemden kurtulmak üzere.</p>

    <p class="indentmetin">Kırışıksız alınlara selam olsun!</p>

    <p class="normal"><span>Başını kaldırıp benden yana baktı. Tül perdenin arkasına geçtim. Okuduğunu düşündüğüm satırları aslında ben mi kulağına fısıldamıştım? Başından sarkan saç tutamlarını çekti, yüzüne bir acı yayıldı. Kaşlarını çattı, alnı kırıştı. Neden sonra, çocuklu kadının kalktığı banka doğru yürüdü. Bankın altına yüzükoyun uzandı.</span></p>

    <p class="normal"><span>“Kanadalı Doğurgan Hortlak...”</span></p>
  </div>

  <div class="calibre1" id="calibre_pb_35"/>
</body>
</html>
