<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>YasamininSonYillarindaGoetheIleKonusmalar</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_21">1822</h2>

  <p class="sagbold">Cumartesi, 21 Eylül 1822*</p>

  <p class="normal">Bu akşam Saray Danışmanı Meyer'le Goethe'deydik. Sohbet daha çok mineraloji, kimya ve fizik etrafında döndü. Işığın kutuplaşması ile ilgili olgular onu özellikle ilgilendiriyordu. Bana çeşitli düzenekler gösterdi, birçoğunu kendi bilgilerine göre kurmuştu, benimle birkaç deney yapmak istediğini söyledi.</p>

  <p class="normal">Goethe sohbet sırasında konuştukça açıldı, açıldıkça anlatma isteği ile doldu. Yanında bir saatten fazla kaldım, ayrılırken bana çok güzel şeyler söyledi.</p>

  <p class="normal">Goethe'nin dış görünüm olarak hâlâ yakışıklı olduğu söylenebilir, alnı ve gözleri özellikle soylu bir ifadeye sahip. Boylu boslu, sağlıklı ve öyle çevik bir görünümü var ki, nasıl olup da yıllar önce insanların ve saray mensuplarının arasına katılmak için çok yaşlı olduğunu söyleyebildiğini bir türlü anlayamıyorsunuz.</p>

  <p class="sagbold">Salı, 24 Eylül 1822*</p>

  <p class="normal">Meyer, Goethe'nin oğlu, gelini, doktoru Saray Danışmanı Rehbein ile birlikte akşamı Goethe'de geçirdik. Goethe bugün özellikle hareketliydi. Bana Stuttgart'tan gelen muhteşem litografları gösterdi, bu türden bu kadar mükemmelini şimdiye kadar hiç görmemiştim. Sonra bilimsel konularla ilgili şeylerden, özellikle de kimya alanındaki gelişmelerden bahsettik. Goethe'yi öncelikle ilgilendiren iyot ve klordu; kimya biliminde yapılan yeni keşifler, onu çok ani olarak şaşırtmış gibi bu maddelerden hayretle söz etti. Bir miktar iyot getirtti, iyot mum alevinde gözlerimizin önünde uçtu, o arada Goethe kendi renk kuramıyla ilgili kanunun hoş bir kanıtı olarak, bizi mor renkli buğuya hayran bırakma fırsatını da değerlendirdi.</p>

  <p class="sagbold">Salı, 1 Ekim 1822*</p>

  <p class="normal">Goethe'de bir akşam partisindeydim. Gelenler arasında Bay Şansölye von Müller'i, Başkan Peucher'i, Dr. Stephan Schütze'yi ve Devlet Danışmanı Schmidt'i gördüm. Schmidt, Beethoven'ın birkaç sonatını nadir denecek mükemmellikte çaldı. Gençliğin verdiği neşeyi, sevimli doğallığı ve büyük zekâsı ile birleştirmeyi bilen gelini ile Goethe'nin yaptığı sohbet de bana çok zevk verdi.</p>

  <p class="sagbold">Perşembe, 10 Ekim 1822*</p>

  <p class="normal">Goethe'de verilen bir akşam partisinde Göttingenli meşhur Blumenbach'la beraberdik. Blumenbach yaşlı biri, ama canlı ve neşeli bir havası var; gençliğin tüm canlılığını korumayı bilmiş. Davranışları insana bir bilginle karşı karşıya olduğu izlenimini vermiyor. Dostluğu rahat ve huzurlu; formalitelerle uğraşmıyor, onun yanında kendinizi çok rahat hissediyorsunuz. Onunla tanışmak benim için hem ilginç, hem de sevindirici oldu.</p>

  <p class="sagbold">Salı, 5 Kasım 1822*</p>

  <p class="normal">Goethe'de akşam partisi. Ressam Kolbe de gelenler arasındaydı. Bize onun mükemmel yapılmış büyük bir yağlıboya tablosu gösterildi, Tiziano'nun Dresden Galerisi'ndeki <span class="ideitalik">Venüs</span> adlı tablosunun bir kopyası idi.</p>

  <p class="normal">Bay von Eschwege'yi ve ünlü Hummel'i de bu akşam Goethe'de gördüm. Hummel bir saate yakın piyanoda doğaçlama yaptı, onu dinlememişseniz eğer, gücünü ve yeteneğini hayal etmeniz olanaksız. Sohbetini sade ve doğal buldum, bu kadar ünlü bir virtüözden beklenmeyecek ölçüde alçakgönüllüydü.</p>

  <p class="sagbold">Salı, 3 Aralık 1822*</p>

  <p class="normal">Goethe'de bir akşam partisindeydik. Gelenler arasında Riemer, Coudray, Meyer, Goethe'nin oğlu ve Bayan von Goethe vardı.</p>

  <p class="normal">Jena'daki üniversite öğrencileri isyan çıkartmışlardı; onları sakinleştirmek için bir bölük asker oraya gönderilmişti. Riemer, öğrencilere yasaklanan, isyanın çıkmasına yol açan ya da bahane oluşturan bir dizi şarkının sözlerini okudu. Şarkıların özellikle çok başarılı olması nedeniyle okuma sırasında hepsi büyük alkış aldı; Goethe şarkıları beğendi ve sakin bir zamanda onları inceleyeceğini söyledi.</p>

  <p class="normal">Bir süre gravürlere ve değerli kitaplara baktıktan sonra, Goethe <span class="ideitalik">Charon</span> başlıklı şiiri okuyarak bizi mutlu etti. Goethe'nin şiiri okurken gösterdiği net, belirgin ve enerjik tarzına hayran kaldım. Ben hiç böyle güzel okuma duymamıştım. O ne ateş! O ne bakışlar! O ne inişli çıkışlı gürleyiş, sonra yeniden yumuşak ve tatlı bir ifade! Bazı bölümlerde içinde bulunduğumuz küçük mekâna göre biraz fazla güç sarf etmişti belki, ama keşke böyle olmasa diyebileceğimiz hiçbir şey yoktu okuyuşunda.</p>

  <p class="normal">Goethe edebiyata, kendi yapıtlarına ve Bayan von Staël'e değindi. Goethe şu sıralarda Euripides'in <span class="ideitalik">Phaethon</span> başlıklı fragmanlarının çevirisi ve bu fragmanların derlenmesi ile uğraşıyordu. Bu işe bir yıl önce başlamış, çalışmayı bugünlerde yeniden eline almıştı.</p>

  <p class="sagbold">Perşembe, 5 Aralık 1822*</p>

  <p class="normal">Bu akşam Goethe'de, sahnelenmeye hazırlanan bir operanın birinci perdesinin provasını dinledim: Eberwein'ın <span class="ideitalik">Der Graf von Gleichen</span>'ı (Kont von Gleichen). Goethe tiyatro müdürlüğünü bıraktığından beri, ilk kez bu kadar çok opera sanatçısını kendi evinde görüyormuş. Bay Eberwein aryaları yönetti. Solo bölümler operanın çalışanları tarafından söylenirken, korolara Goethe'nin tanıdık çevresinden birkaç bayan da eşlik etti. Bazı bölümler, özellikle dört sesli kanon oldukça ilgimi çekti.</p>

  <p class="sagbold">Salı, 17 Aralık 1822*</p>

  <p class="normal">Akaşamüstü Goethe'deydim. Çok neşeliydi, çocukların babalarının aptallıklarını yinelemedikleri konusuna çok zekice değindi. Tuz kaynaklarının bulunması için yapılan araştırmaların onu yakından ilgilendirdiği belliydi. Bazı işletmecilerin aptallıklarını eleştiriyordu, dışarıdaki izleri ve sondajla inilmesi gereken, altında kaya tuzunun bulunduğu tabakalar katmanını göz ardı ettiklerini ve doğru yeri bilmeden ve bulmadan, aynı yerdeki tek bir sondaj kuyusunda iş olsun diye inatla uğraşıp durduklarını düşünüyordu.</p>
</body>
</html>
