<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>epibaski.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">Birinci Bölüm</h1>
	<p class="ortayazi"><span class="ideitalik">İhtiyarın Zeytin Ağaçları</span></p>
	<p class="h3baslik"><span class="idebold">EPIKUROS’UN DOYUM KURAMI</span></p>
				<p class="normal">Epikuros bir başka adada, buraya üç yüz kilometre mesafedeki, Anadolu veya Küçük Asya’ya yakın Samos Adası’nda yaşamıştı. M. Ö. 341’de, Platon’dan sadece sekiz yıl sonra doğmuş, ama Platon’dan pek etkilenmemişti. Ölümden sonraki yaşama inanmayan Epikuros’un esas derdi hayatın, hele elde sadece bir tanecik varken, mümkün en iyi şekilde nasıl yaşanabileceğiydi. Bu soru, felsefenin en temel sorusu hatta tüm soruların sorusudur. Ama Batı felsefesi öğrencileri yüzyıllar geçtikçe bu sorunun geri planda kalışı ve yerini daha önemli görünen, “gerçeğin ne olduğunu nasıl bilebiliriz” ve Heidegger’in anlamadan kahkahalarla güldüğüm kafa karıştırıcı, “neden hiçbir şey değil de bir şey var” sorularının alışı karşısında hep hayal kırıklığı yaşamışlardır. Epikuros bunlara hiç takılmamıştı. Aradığı yegane şey hayatını nasıl olabildiğince değerli kılabileceğiydi. Fena bir soru değildi bu.</p>
				<p class="normal">Epikuros’un uzun yıllar boyunca düşündükten sonra bulduğu yanıt, insanın yaşayabileceği en iyi yaşamın mutlu, hazla dolu bir yaşam olduğuydu. İlk bakışta bu yanıt, basmakalıp denebilecek, sakızlardan çıkacak türden öğütlerden biri gibi görünüyor. Ama Epikuros bu yanıtın sadece bir başlangıç noktası olduğunu biliyordu, zira yanıt kendisiyle birlikte bir yığın zor soruyu gündeme getiriyordu: “Mutlu bir hayatı nelerden oluşur?”, “Hangi hazlar sahiden tatmin edici ve kalıcıdır?”, “Hangi hazlar uçucu ve ıstırap vericidir?” ve “Neden kendimizi mutluluğa erişmekten mahrum edip duruyoruz?” </p>
				<p class="normal">Epikuros’un en azından bugün kullandığımız anlamda bir Epikurosçu –yani duyumsal zevklere düşkün bir zevkperest- olmadığını kavradığımda azıcık hayal kırıklığına uğramıştım. Epikuros bir tabak mercimek çorbasını, kadim Yunan’da esirlerin efendilerine hazırladığı mastikalı sülün yemeğine tercih ederdi. Bunun altında herhangi bir demokratik eğilim değil, yiyecek konusundaki rahatlığı da içeren kişisel rahatlık hasreti yatıyordu. Sülün yemeği ağızdaki tat cisimciklerini coşturuyordu, evet ama Epikuros bu anlamda bir duyumcu değildi; duyusal haz deneylerinin peşinde değildi. Hayır, kardeşim! Gelsin mercimek çorbası! Epikuros kendi yetiştirdiklerini yemeyi severdi... mercimekten aldığı haz da bununla ilgiliydi. Ayrıca duyularına karşı bir Zen-tavrı içindeydi: Mercimeğin tadına kendini tamamen verdiğinde baharatlı yemeklerden alınacak tadlarla aynı lezzetleri tümüyle alabileceğini düşünüyordu. Ayrıca mercimek yemeği hazırlamak çok daha kolaydı; Epikuros yavaşça kızaran sülüne mastikayı damla damla koymak gibi gereksiz ölçüde bezdirici, zahmetli çabalara pek meraklı değildi.</p>
				<p class="normal">Kimi Atinalılar Epikuros ve fikirlerini toplumsal istikrar için bir tehdit saydılar. Ne de olsa kişisel hazzın yaşamın en yüksek ereği olduğunu söyleyen ve açık bir şekilde kişisel çıkarı savunan bir felsefe, onların cumhuriyeti bir arada tuttuğuna inandıkları harcı, yani diğerkâmlığı bozabilirdi. Epikuros’un benmerkezciliğinin yurttaşlığa yakışmadığını öne sürdüler. Ama ne Epikuros ne de öğrencileri kendilerini kötüleyenleri umursuyorlardı. Bir kere Epikurosçular siyasetle neredeyse hiç ilgilenmiyorlardı. Hatta gerçekten doyurucu bir hayat için kişinin kendini kamusal alandan uzaklaştırması gerektiğine, herkesin yaşa ve yaşat politikasını seçip kendi mutluluğunu kovaladığında toplumun çok daha iyi işleyeceğine inanıyorlardı. Bu görüş, Epikuros’un temel düsturlarından birinden kaynaklanıyordu: “Hoş bir yaşam sürmeden bilgece, iyi ve adil yaşamak mümkün değildir.”</p>
				<p class="normal">Epikuros, felsefesine göre yaşayan bir adamdı. Bu da Atina’nın dış mahallelerinde izleyicileriyle birlikte bir proto-komün, Bahçe oluşturmasına yol açtı. Bu topluluk burada sebze-meyve ekerek ve çoğunlukla Epikurosçuluk üzerine olan uzun sohbetler yaparak sade bir yaşam sürdürdüler. Bahçe katılmak isteyen herkese açıktı ve kapısına şöyle bir yazı yerleştirilmişti: “Yabancı, burada iyi vakit geçirebilirsin çünkü burada en yüksek iyi mutluluktur. Buranın bakıcısı iyi bir ev sahibidir; seni bol ekmek ve suyla karşılayacak ve ‘İyi ağırlanmadın mı? Bu bahçe iştahını kabartmaz, susuzluğunu giderir,’ diyecektir.”</p>
				<p class="normal">Evet, tam bir gurme menüsü değil ama hem fiyatı uygun hem katılanları ilgi uyandırıcı...</p>
	<p class="normal">Kayda değer bir nokta daha: Epikuros döneminde Yunanistan’da hüküm süren âdetlerin aksine Bahçe’de kadınlar hoş karşılanıyordu. Felsefi muhabbetlerde eşit muamele görüyorlardı. Arada masalara fahişeler dahi oturuyordu. İşte bu durum Atina’da dedikoduların yayılmasına yol açtı: Epikuros ve takipçileri “ahlaksız hedonistler”di. Oysa hiç de öyle değildiler: Bizzat Epikuros sakin hazları azgınlarına yeğlerdi. Devrin diğer Helenist felsefe akımlarının aksine Epikurosçuluk hem cinsiyet hem toplumsal sınıf bakımlarından eşitlikçiliği kucaklıyor ve uyguluyordu.</p>
	<p class="normal">Epikuros’un özgün yazıları bugün ya kayıptır ya imha edilmiştir (üç yüzden fazla kitap yazdığına inanılmakla birlikte günümüze sadece üç mektubu ve bir avuç aforizması ulaşabilmiştir) ama felsefesi Yunanistan’a sağlığında yayılmış, daha sonra, özellikle Romalı şair Lucretius’un, başyapıtı <span class="ideitalik">Şeylerin Doğası</span>’nı temel Epikurosçu ilkeler üzerine kurmasıyla İtalya’yı ele geçirmiştir. Epikuros’un felsefesinin yayılmasında kendi öngörüsü ve kitabının büyük payı vardı: vasiyetinde her şeyini öğretilerini sürdürecek bir okul açılmasına bağışlamıştı.	</p>
	<p class="ortayazi"><span class="idebold">YAŞAMIN DORUĞU SIFATIYLA İHTİYARLIK</span></p>
				<p class="normal">Epikuros ihtiyarlığın yaşamın doruğu, olabileceği en iyi şey olduğuna inanıyordu. “Vatikan Deyişleri” adıyla bilinen (elyazması ondokuzuncu yüzyılda Vatikan’da keşfedildiği için bu ad verilmiştir) derlemede şöyle demiştir: “Genç değil, iyi yaşamış ihtiyar şanslı kabul edilmelidir, çünkü genç insan hayatının baharında çoklukla şansa dolanıp inançları arasında bocalarken ihtiyar limana yanaşmış, gerçek mutluluğunu emniyete almıştır.”</p>
				<p class="normal">Limanda emniyette bir ihtiyar olma fikri! Dimitri’nin tavernasında oturmuş, hayatımın bu aşamasını en iyi nasıl geçiririm diye düşünürken içimi coşkuyla dolduruyor bu fikir. Tepeme üşüşmüş inançlar arasında bocalamaktan kurtarıyor beni. Epikuros’un öğretilerinden çıkardığım bir ders de şu: Genç insan inançları arasında bocaladığından arayışlarında da bocalıyor. Burada Epikuros Zen Budistlerinin “didinmenin” beyhudeliği dediği şeye işaret ediyor. Oysa bu beyhude didinme günümüz kültürünün mihenk taşı neredeyse...</p>
				<p class="normal">Aynısı “Ebediyen Genç” amentüsünü bellemiş bizler için de geçerli: Yapabiliyorken kendimizi yeni hedefler belirlemekten, tatmin edecek yeni ihtiraslar bulmaktan vazgeçmiyoruz. Neredeyse hepimiz “ebedi gençlikçi”yiz. Bu akışa kapılanların çoğu gençken erişmeyi hayal ettikleri hedeflere ulaşamamanın sıkıntısını yaşıyorlar; son yıllarınının kaçırılmış büyük ödülü yakalamak için son fırsat olduğunu düşünüyorlar.</p>
				<p class="normal">Bu durumu özellikle geçenlerde postayla gelen mezuniyet sınıfımın ellinci yıldönümü raporunda fark ettim. Gayet başarılı bir avukat olmuş, <span class="ideitalik">Wall Street Journal</span>’da yarı-zamanlı tiyatro ve kültür eleştirmenliği yapan bir sınıf arkadaşım şöyle yazmıştı: “Her gün yapmadıklarımı düşünüp kaygılanıyorum. Sağlığımın iyiliği büyük kısmet ama yeterince roman ve oyun okuyup izleyememem aklımdan çıkmıyor... Ama hâlâ zamanım var umudundayım. Hepimiz umutla yaşamıyor muyuz zaten?”</p>
				<p class="normal">Bu arkadaşım, ilhamını Henry Wadsworth Longfellow’un Bowdoin Üniversitesi’nden 1825’te mezun olduğu sınıfına hitaben, mezuniyetinin on beşinci yılında yazdığı “Morituri Salutamus”<sup class="calibre4"><a href="epibaski_split_024.html#footnote-2869-1" id="footnote-2869-1-backlink">[2]</a></sup> adlı şiirinden almıştı. Longfellow bu şiirinde yaşlı sınıf arkadaşlarını boş durmamaya, meşgul, çok meşgul olmaya çağırıyordu:</p>
				<p class="normal"><span class="ideitalik">Ah, geç değil hiçbir şey için</span></p>
				<p class="normal"><span class="ideitalik">Yorgun yürek atmayı kesene dek!</span></p>
				<p class="normal"><span class="ideitalik">Cato, Yunanca öğrendi sekseninde,</span></p>
				<p class="normal"><span class="ideitalik">Sofokles, Oedipus’u yazdığında ve</span></p>
				<p class="normal"><span class="ideitalik">Simonides nesri akranlarından kapıp götürdüğünde</span></p>
				<p class="normal"><span class="ideitalik">Aşmıştı çoktan seksenlerini ikisi de</span></p>
				<p class="normal"><span class="ideitalik">Ve Theophastrus doksanındaydı başladığında</span></p>
				<p class="normal"><span class="ideitalik">“İnsan Karakterleri”ni yazmaya.</span></p>
				<p class="normal">“Geç değil hiçbir şey için” lafının baştan çıkarıcılığı açık. Biz yetmişlikler formumuzun zirvesinde, yaratıcılık sellerinin eşiğindeyizdir belki... Epikuros set çeker miydi bu sellere? Sırf Sofokles limanda emniyetle oturabilsin diye klasik başyapıtı <span class="ideitalik">Kral Oedipus</span>’u feda etmeli der miydi? Bu feci bir israf olmaz mı? </p>
				<p class="normal">Ama “didinene” dur durak yoktur. Hayat boyu hedefler hedefleri takip eder. Öte yandan saat tıkırdamaya devam eder: Tik tak,tik tak, tik tak... Soluk soluğa kalırız... Tik tak, tik tak, tik tak... Gürültüyle tıkırdayan saat... Soluk soluğa... Ve bir de bakarız ki hayatımızın ikindisinde sessiz, sakin oturup geçen yıllarımızı keyifle anmaya, dostlarla güzel bir muhabbete, müzik dinlemeye, yaşadıklarımızı hüzün ve kahkahayla paylaşmaya vaktimiz kalmamış... Ve bunlar için bir şansımız daha hiç olmayacak... </p>
				<p class="normal">Kolay bir karar değil bu.</p>
	<p class="ortayazi"><span class="idebold">KENDİMİZİ GÜNDELİK İŞLERİN <br class="chapter"/>PRANGASINDAN KURTARMAK</span></p>
				<p class="normal">İyi bir ihtiyarlık nasıl olur? Benim için konuya en parlak ışığı tutan Epikuros’un tatmin edici yaşamın özelliklerine yönelik genel görüşüdür... Epikuros’un kendimizi mutluluktan nasıl mahrum ederiz?” listesinin ilk sıralarında kendimizi “ticari dünyanın” kısıtlamalarına mahkum etmemiz yer alır. Bu açıdan bakıldığında Epikuros’un Madison Caddesi’ni<sup class="calibre4"><a href="epibaski_split_025.html#footnote-2869-2" id="footnote-2869-2-backlink">[3]</a></sup> birkaç bin yıl önceden gördüğünü söyleyebiliriz. Dahası da var: Epikuros, ticaret dünyasının bizlere hiç de ihtiyacımız olmayan şeyleri aldırtma ve hep daha yenilerini arzulatma becerisine sahip olduğunu da tespit etmiş görünüyor. Şu çılgın alışveriş dünyasında –ihtiyacımız olmayan şeyleri alırken– Epikuros’un son derece önem verdiği sakin zevk ilkesini görmek mümkün değildir. Benim Epikuros’un en beğendiğim aforizmalarından biri de bu konudadır: “Yeterlinin az geldiği insana hiçbir şey yetmez.”</p>
				<p class="normal">Epikuros’un gözünde gerçek mutluluk, mesela mercimek çorbası yahut cacık gibi, “kelepir”dedir. Huzurlu, sakin ihtiyarlıkta kim sülün veya Yunanistan’a uçmadan önce eşimle yediğimiz türden somon füme yemediği için kendini yoksun sayabilir? Sade, basit zevklere yönelin, der Epikuros. Sadece ucuz olmakla kalmaz, vücuttan daha az vergi alırlar çünkü...</p>
				<p class="normal">Ancak Epikuros, “Kendimizi gündelik işlerden ve siyasetten azat etmeliyiz,” derken aklında sadece kendimizi sürekli gereksiz şeyleri satın almaktan kurtarmamız gerektiği yoktu. Uyarısı hepimizin içinde kök salmış “kendini işe adama” meselesine yönelikti. Bize neyi nasıl yapmamız gerektiğini, yaptıklarımızdaki yanlışları söyleyen bir patrona boyun eğmekle başlayan bir adama... Bugün benim “Ebediyen Genç” dostlarımın çoğu patron. Ama insan patron bile olsa özgürlüğü başkalarıyla uğraşmak zorunda olmasından dolayı kısıtlanacaktır. Patron olsa bile gene başkalarına ne yapmaları gerektiğini söylemek, başkalarıyla tartışmak, çalışma azmi kazandırmak zorundadır. Yani kişi gene serbest değildir. Oysa özgürlük </p>
				<p class="normal">–Epikuros’un radikal varoluşsal özgürlüğü– mutlu bir hayat için elzemdir.</p>
				<p class="normal">Şimdi M. Ö. 380’de, Bahçe’de iş dünyasından uzaklaşmak –yani işini terk etmek– gayet iyi ve kolay olabilir (yine de Epikuros’un sofrasının müdavimlerinden finansör İdomeneus günlük tüketilen şaraplar gibi komün bahçesinde yetişmeyen ürünleri satın alıp getirmeseydi ne olurdu diye hep merak etmişimdir) ama bugün öyle değildir. Bizim yaşadığımız dünyanın gözünden baktığımızda, Epikuros herhalde altmışlarda yükselen, gençken pek azımızın kucaklamayı seçtiği tam özgürlüğe uzanan, “pek azla iyi-kötü geçinmek” türünden bir hareketi desteklerdi.</p>
				<p class="normal">Tanrı biliyor ya, ben denedim. Altmışlı yıllarda, öğretmenlerimden Timothy Leary’nin ünlü sloganı “Turn on, Tune in, Drop out”<sup class="calibre4"><a href="epibaski_split_026.html#footnote-2869-3" id="footnote-2869-3-backlink">[4]</a></sup> sloganı zamanın ruhunda yankılanıyordu. Ben de zamanın ruhuna uyarak New York’ta televizyon dizilerine senaryo yazma işini bırakıp buraya geldim. Bu Hydra Adası’na ilk gelişimdi. Biriktirdiğim parayla bütün bir yıl boyunca tavernalarda yerlilerle ve diğer bırakıp gelenlerle uzo içtim. Kadın kovalamaktan ve manzara seyretmekten başka hiçbir şey yapmadım..</p>
				<p class="normal">Bu hoş dönemde bir sabah limanda dolanırken Harvard’dan bir sınıf arkadaşımla karşılaştım. Tatildeydi ve limana giren yatından yeni inmişti. İyice yanmıştım; adaya gelişimden bu yana saçımı kestirmemiştim ve giysilerim epey eskimişti. Arkadaşım beni orada ve o halde görünce irkilmiş, başıma ne geldiğini sormuştu. “Emekliliğimin tadını erkenden, çıkarabiliyorken çıkarıyorum,” demiştim. Hesapta zehir gibi, nüktedan bir yanıttı ama aslında sandığımdan çok daha fazla savunmacıydı.</p>
				<p class="normal">Hydra’da geçirdiğim o sene fazlasıyla zevkliydi –hiçbir pişmanlık duymuyorum– ama ne yalan söyleyeyim, sonunda kendimden sıkılmıştım. Bir şeylerle uğraşmayı özlemiştim. Dünyaya, mücadelelere katılmak istiyordum. Bir şeyler yapmak, bir şeyler olmak istiyordum. Sonunda, Epikurosçu yaşama bağlılığım hiçbir zaman yok olmamakla birlikte iş dünyasına geri dönmüştüm.</p>
				<p class="normal">Şimdi, Dimitri’nin tavernasında oturuyorum. Birden Tasso oyunu bırakıyor, kalkıyor, elinde bastonu, taraçanın denize bakan tarafına ilerleyip kimsenin yaşamadığı, Hydra ile Mora yarımadası arasındaki balina biçimli Dokos Adası’nın ardından beliren, Ermioni’den gelen feribotu seyre dalıyor. Bu feribot, adaya gelip giden son yavaş tekne; onlarca yıldan beri çoğunluk Pire’den zamanın durakladığı bu adaya alelacele gelen sardalye konservesi kılıklı modern gemileri yeğliyor.</p>
				<p class="normal">Yavaşça gelen feribot bana Mora yarımadasını iki ayrı yönden dolanan iki treni hatırlatıyor. Bu iki tren de orta yaşlı koşucular gibi yavaş ilerlerlerdi. Bazen öyle yavaşlarlardı ki, insan pencereden uzanıp yol kenarındaki ağaçlardan rahatça portakal koparabilirdi. Bu durum kuşkusuz sadece “gereken kadarını” karşılayan Yunan taşra teknolojisini değil, aynı zamanda kadim Yunan’ın güzelim önşartını, varış yerinden çok yolculuğun tadını çıkarmayı vurguluyordu.</p>
				<p class="normal">Yunanistan ziyaretlerimden birinde eşim ve kızımla bu trenlere binip Mora’yı gezmiştik. 2000 yılıydı ve Yunanistan, 1999’daki başarısızlığın ardından bir kez daha Euro bölgesine girmeye uğraşıyordu. Eşim ki Hollandalıdır, alaycı bakışlarla manzarayı seyredip “yetersizlikleri” saptamıştı. Ağızlarında sigaraları, bir pikaptan kasalarla patlıcanı hiç acele etmeden indiren bir grubu göstererek, “Şunlara bak!” demişti. “Euro konusunu hiç ciddiye almıyorlar!” Gülerek söylemişti ama yarı yarıya ciddiydi; ne de olsa Hollanda Kalvinizmin başkentiydi. Kızımla birlikte hemen eşime “Euro Müfettişi” adını takıvermiştik.</p>
				<p class="normal">Kuzey Mora’daki Diyakofto Köyü’nde harika birkaç günün ardından bir sabah Korint’e giden trene binmek üzere istasyona gitmiştik. Ortaokul seviyesindeki Yunancam sayesinde grubumuzun lideriydim; biletleri aldım, yerlerimizi buldum ve oturur oturmaz ayaklarımı uzatıp uyuklamaya başladım. Birkaç dakika sonra eşim uyandırdı: yanlış yöne gidiyorduk. Mora yarımadasını saat yönünün aksine dolaşan trene binmiştik! Eşim durumu, daha birkaç gün önce önlerinden geçtiğimiz, bir bankta oturan üç adamı görünce kavramıştı. “Sanki yerlerinden hiç kalkmamışlar!” dedi. Kızımsa zaman yolculuğu yapan bir trene bindiğimizi ve geçmişe gittiğimizi öne sürdü. Hakikaten öyle gibiydi.</p>
				<p class="normal">Tabii durumu düzeltmek bana düşüyordu. Kalktım, vagonun ön tarafındaki kondüktörün yanına gittim. Elinde seramik bir kupa, kahve içiyordu. (Daha sonra her istasyonda boş kupayı verip dolusunu aldığını öğrendim). “Günaydın,” deyince derhal yanına oturmamı söyledi ve bana kahve ikram edemediği için özür diledi. Durumu anlatınca güldü ve kırık dökük İngilizcesiyle, “Hep olan şeyler,” dedi. “Doğru trene binme şansınız yüzde elliydi zaten.”</p>
				<p class="normal">Fakat daha önemli konular vardı konuşulacak. New York’tan mı gelmiştim? Yoksa Queens’ten miydim? Astoria? Ya, Massachusetts demek? Boston’dan Manikis ailesini tanıyor muydum peki? Karısının köyündendiler de... Bu muhabbet boyunca bakışlarımı eşimin kızgın bakışlarından kaçırıp durdum. Yunan-Amerikan demografimizi iyice konuştuktan sonra –Massachusetts’ten bir George Genaris tanıyordum; Patraslıydı– kondüktör ayakkabı boyunda bir telsiz çıkardı, bir takım düğmelere bastı ve Atinalıların dahi anlayamayacağını sandığım hızlı bir şiveyle bir şeyler anlattı. Ardından gülümseyerek inmeye hazırlanmamızı söyledi.</p>
				<p class="normal">Birkaç dakika sonra bir kayısı bahçesinin yanında durduk. İndiğimizde aksi yönden gelen trenin de aynı yerde durduğunu gördük. Trenin yolcuları aşağı inmiş, ağaçlar arasında geziniyordu. İçlerinden biri bir ayran testisi çıkarmış etrafındakilere ikram ediyor, kimileri sigara tüttürüyor ya da ağaçlardan kayısı koparıp yiyordu, herkes herkesle sohbet ediyordu. Kondüktörümüz diğer trendeki kondüktöre selam verdi, bizi işaret etti, sonra sıcak bir gülümsemeyle bize veda etti.</p>
				<p class="normal">Neler olduğunu o zaman anladık. Durumumuzu öğrenen diğer kondüktör treni durdurup bizi beklemişti. Yolculardan kimse beklemekten yakınmamış hatta herkes molayı sevinçle karşılamıştı. Personel çizelgeleri, programlar falan, varsa tabii, uçup gitmişti. Tren rötar yapacaktı. Gel de verimlilikten, yeterlilikten söz et! Hollanda’da asla olmayacak bir şeydi bu!</p>
				<p class="normal">Kızımla birlikte Euro Müfettişi’ne öyle güldük ki, raylarda düşüp kalacaktık neredeyse.</p>
				<p class="normal">Bu olayı hatırladığımda hayatımın kalanında ne yapacağıma dair düşünmek için en doğru yere geldiğimi bir kez daha anladım.</p>
	<p class="ortayazi"><span class="idebold">BUGÜN YAŞAM FELSEFESİ <br class="chapter"/>OLARAK EPİKUROSÇULUK</span></p>
				<p class="normal">Epikuros’un gevşek yaşam felsefesinin Yunan taşrasında gayet güzel sürdürüldüğünü görmek şaşırtıcı değildi tabii. Ege adalarında yaşayanların pek sevdiği bir fıkra vardır. Yunan kökenli bir Amerikalı zengin tatile adaları ziyarete gelir. Bir akşamüzeri yürüyüş yaparken bir taşa oturmuş, elinde uzosu, batan güneşi seyreden bir ihtiyarla karşılaşır. Amerikalı, adamın arkasındaki tepede büyüyen zeytin ağaçlarının bakımsızlığını fark eder. Ağaçlardan bir sürü zeytin yere dökülmüştür. İhtiyara zeytinlerin kime ait olduklarını sorar.</p>
				<p class="normal">“Bana,” der ihtiyar.</p>
				<p class="normal">“Ee, toplamıyor musun zeytinleri?” der Amerikalı.</p>
				<p class="normal">“Canım çekince gidip alırım istediğim kadarını.”</p>
				<p class="normal">“İyi ama ağaçlara bakarsan zeytinleri tam olgunlaştığında toplayıp satabilirsin; farkında değil misin yoksa? Amerika’da herkes saf zeytinyağına bayılır ve ciddi para öder.”</p>
				<p class="normal">“Parayı ne yapacağım ben?” der ihtiyar.</p>
				<p class="normal">“Kocaman bir ev alırsın; bir sürü uşağın olur...”</p>
				<p class="normal">“Sonra ne yapacağım?”</p>
	<p class="normal">“Sonra canın ne isterse yaparsın işte!”</p>
	<p class="normal">“Ha, uzo içip günbatımını seyretmek gibi mi mesela?”	</p>
	<p class="ortayazi"><span class="idebold">FELSEFİ FİKİRLERİN AKMASA DA DAMLAMA ETKİSİ</span></p>
				<p class="normal">M. Ö. üçüncü yüzyılda yaşamış bir Yunanlı filozofunun, bir tren dolusu insanın kayısı bahçesi ortasında programlanmamış bir molayı yakınmadan kabul etmelerinde payı olduğunu düşünmek safdillik midir? Bence hayır.</p>
				<p class="normal">Bir kere Epikuros zamanında, hemen öncesinde ve hemen sonrasında filozofların, şairlerin ve oyun yazarlarının fikirleri Bahçe’nin, Akropolis basamaklarının ve Dionysos Tiyatrosu’nun çok ötesine uzanarak Atinalıların günlük sohbetlerine girmişti. Kadim Yunan uygarlığı her anlamda konuşmayı seven, sohbete vakit ayıran bir uygarlıktı. Sıklıkla tek yönde işleyen günümüz medyası gibi daha sonraki dönemlerin iletişim biçimleri hâlâ gündelik diyaloglarla rekabet edecek yolu bulamamıştır. Dionysos Tiyatrosu’nda gösteriye gitmek, seyircilerin jüri rolünü üstlenerek aralarında hangi karakterin eylemlerinin ve bakış açısının daha değerli olduğunu tartışmaları gündelik bir olaydı. Tiyatro sonrasında yapılan adalet, uygun davranışlar ve insani zaaflar üzerine tartışmalar sıklıkla hararetlenir, kavgalar çıkardı. O insanlar <span class="ideitalik">fikirlerden</span> bahsederlerdi.</p>
				<p class="normal">Atina halkı filozofların fikirleri üzerine de konuşurdu. Epikuros sürgit bilgi şölenlerine her sınıftan kadın ve erkekleri </p>
				<p class="normal">–köleleri dahi– aldığından fikirleri kamuya kolayca ulaşıyordu. Bu ulaşma halini, konuşmaya meraklı tüm toplumlarda görüldüğü üzere, dedikoduların kolaylaştırdığı kesindir. Antik Atinalıların bir söylenti ve dedikodu tanrıçası (Ossa) dahi vardı. Masadaki kadınlarla ve fahişelerle birlikte Epikuros’un sofrası tam bir dedikodu konusuydu. Nahoşlukları, onursuz yanları olsa da, dedikodu yeni ve ilginç fikirlerin yayılması için çok güçlü bir araçtır.</p>
				<p class="normal">Epikuros’un en iyi yaşama yollarına dair fikirleri Atinalılar nezdinde epey yankı buldu. Bu fikirler Atinalılara kendilerini ve kişisel seçeneklerini görme imkanı sunuyordu. “Hım,” diyorlardı, “bu Epikuros denen adam haklıysa ve hayatın nihai amacı, mesela heykelimi yaptırıp mermerde ölümsüzleşecek denli para kazanmak değil, yaşamın hazlarını azamiye çıkarmaksa belki de vazolara kız resimleri çizmeye ara verip aylaklığa başlamalı ve hayatın tadına varmalıyım!” Tamam, vazo ressamı fantezimi abartım belki ama Atina ve çevresinde buna yakın bir şey yaşanmış görünüyor.</p>
				<p class="normal">Tabii tüm bunlar bize Epikuros’un felsefesinin sahiden Yunan kültüründe yaşamayı sürdürerek bugüne ulaşıp ulaşmadığını söylemiyor. Nispeten yeni sayılabilecek sosyobiyoloji disiplinine bakılırsa Yunanlıların DNA’sının kayısı bahçesinde verilen beklenmedik mola karşısındaki neşeleri Yunan DNA’sıyla açıklanabilir. Sosyobiyoloji, Darwin teorisinden kalkarak fiziksel özelliklere ilaveten belli coğrafya ve iklim şartları altında psikolojik ve toplumsal özelliklerin de evrim geçirdiğini söyler. Sosyobiyolojinin hayvanlar âleminde nasıl işlediğine dair sıkça verilen bir örnek, “diğerkâmlığın” kimi karınca türleri ve vampir yarasalar dahil çeşitli türlerin belirli üyelerince uygulanmasıdır. Bu belirli üyeler kendilerine doğrudan fayda getirmeyecek fedakarlıklar yaparak aile ve akrabalarına yarar sağlarlar. Sonuçta türün tümü bu davranışlar sayesinde hayatta kalır. Böylece “diğerkâm” genler nesiller boyunca aktarılır. Dahası, diğerkâm üyesi bulunmayan benzer türler bazen tam da bu yüzden yok olmaktadır.</p>
				<p class="normal">Bir sosyobiyolog, bu görüşlerden hareketle Yunanistan’ın kayalık arazisinde ve yakıcı güneşinin altında olayların akışındaki beklenmedik değişim ve sapmalardan dolayı aşırı kaygıya kapılan eski Yunanlıların, gönlü geniş Yunanlılardan fazla üreyemeden stres-bağlantılı hastalıklardan öldüğünü, dolayısıyla daha gönlü geniş, strese dayanıklı Yunanlıların –ve DNA’larının– doğal yoldan seçildikleri hipotezini öne sürebilir. Böyle bir hipotez olabilirlik sınırları içindedir herhalde. Ama her halükarda bir sosyobiyolog, Moralıların programsız molayı neşeyle kabullenmelerinin, yüzlerce yıl boyunca nesilden nesle aktarılmış bir politikadansa genetik yapılarının bir sonucu olduğunu söyleyecektir.</p>
				<p class="normal">Ama belki iki açıklama da doğrudur. Belki rahat görünüş ve güne şükretme eğilimleri Yunan DNA’sında doğal yoldan evrimleşmiştir <span class="ideitalik">ve</span> Epikuros bu doğal eğilimi irdeleyip ayrık ve tutarlı fikirlere dönüştürmüştür. Sonuçta bu fikirleri, Yunanlıların doğal yoldan evrimleşmiş karakterleriyle birlikte asırlarca devam eden canlı, bilinçli bir yaşam felsefesine dönüşmüştür. Bilinçli felsefenin önemli bir yanı, kişiye seçeneklerini <span class="ideitalik">bilerek</span> tartma fırsatı tanımasıdır: “Beni akşam yemeğine geciktirecek bu programsız mola yüzünden makinisti şikayet edebilirim herhalde ama bu minik sürprizin her şeyiyle tadını çıkarmam, gerçek değerlerimi daha doğru yansıtmaz mı?”</p>
				<p class="normal">Sonuçta felsefenin asli amacı şudur: Bize, dünyaya ve dünyanın içinde nasıl yaşayacağımıza dair yollar sunmak. Elimde Epikuros kitabım, burada otururken yaptığım da bu zaten: İyi bir ihtiyarlık için seçeneklerimi tartıp düşünüyorum. DNA’m konusunda yapabileceğim hiçbir şey yok ama belki Epikuros ve diğer düşünürler yapmam gereken seçimler konusunda bana yol gösterebilirler.</p>
	<p class="ortayazi"><span class="idebold">İHTİYARLIKTA EPIKUROSÇU YAŞAMI SEÇMEK</span></p>
				<p class="normal">İhtiyarlıkta Epikurosçu özgürlüğü seçmek bana fazlasıyla makul görünüyor. Zamanlama mükemmel, çünkü bu tarz özgürlük altmış beşini aşmışların çoğunun ormanda bir kulübe almadan yahut bir komüne katılmadan erişebileceği bir şey. (Hoş, şimdi düşünüyorum da, bir komünde yaşamak yaşlı bir adam için harika bir çözüm olabilir.) İhtiyarlıkta Epikurosçu özgürlük, “ebediyen genç” seçeneğini düşünenler için dahi harika bir seçim olabilir. Bizler genel anlamda emeklilik maaş ve kaynaklarına, işbu kaynaklar müthiş yemeklere hatta hayatımızın baharında oturduğumuz evlere yetmese bile sahip kişileriz. Epikuros’un yaklaşımı bizi tevazuya götürüp bu özgürlüğün tadını çıkarmamızı sağlayacaktır.</p>
				<p class="normal">“Gündelik işler ve politika” hapishanesinden kurtulmuş bir ihtiyarın sadece kendine hesap vermesi gerekir. Katı bir programa bağlı kalmak veya yaşam standardını koruyabilmek için arzularından ödün vermek zorunda değildir. Mesela arkadaşlarıyla saatlerce oturup sohbet edebilir ve arada kulağının arkasına sıkıştırdığı çiçeği alıp koklayabilir.</p>
	<p class="ortayazi"><span class="idebold">İHTİYARLIKTA BİRLİKTELİĞİN HAZLARI</span></p>
				<p class="normal">Belki tamamen farkında değildi ama Tasso’nun masadan aldığı zevkin büyük kısmı arkadaşlarıyla, onlardan <span class="ideitalik">herhangi bir şey istemeden</span> birlikte olmasından kaynaklanıyordu. Masadaki arkadaşlarından biri balıkçı, biri öğretmen, bir diğeriyse emekli bir garsondu. Hepsi doğma büyüme adalıydı; Tasso ise gençliğinde Selanik ve Londra’da hukuk okumuş, emekli bir Atinalı yargıçtı. Ama bu durumunun üç arkadaşıyla kurduğu ilişkide etkisi varsa bile çok azdı.</p>
				<p class="normal">Kişinin arkadaşlarından hiçbir şey istememesi, halen profesyonel hayatı ve getirdiği ilişkileri yaşayan insanın yönelimlerinden temelde farklıdır. Ticari hayatta yer alan kişi, uğraştığı alan ne olursa olsun, gerçek arkadaşlıkla tümden alakasız bir amaca hizmet eder. Bir patron emir verir, çünkü sonuç ister ve çalışan aynı mantıkla patronunun emirlerini uygular, çünkü arzulanan sonuçlardan biri maaştır. İdarecilik kitapları ve kılavuzları çalışanlara gerçek birer birey muamelesi yapılmasını ne kadar öğütlerlerse öğütlesinler, sonuçta ticari hesaplar doğaları icabı her zaman politiktirler. İşte meslektaşlarımız da, biz de öncelikle sonuçları amaçlarız. Bu durum en baştan itibaren hep böyle olmuştur. Epikuros bizleri ticaret ve siyasete karşı uyarırken işte bu hali çok iyi kavramıştır.</p>
				<p class="normal">Kant ahlakında bir insana araç değil, kendi içinde amaç muamelesi yapılmasının önemi özellikle vurgulanır. Kant, dev eseri <span class="ideitalik">Ahlak Metafiziğinin Temellendirilmesi</span>’nde her bir ahlaki seçim için mihenk taşı rolü oynayacak bir soyut ve mutlak ahlaki davranışlar ilkesinin gerektiği sonucuna ulaşmıştır. Çıkardığı ilke, Altın Kural benzeri bir üst-buyruktu: “Elinden geldiği her yerde yalnızca aynı zamanda evrensel yasaya dönüşmesini isteyeceğin düstura göre davran.” Kant, bu buyruğa uyan hiç kimsenin bir diğer insana araç muamelesi yapamayacağına, çünkü böyle bir davranışın evrensel yasaya dönüşmesiyle, aynı yasaya kendi de tabi olacağından, aynı muamelenin kendine yapılmasını makul saymak durumunda kalacağından mantıken bunu isteyemeyeceğine inanıyordu.</p>
				<p class="normal">Bir insana araç muamelesi yapmak, muameleyi yaptığımız insan kadar bizim için de tehdittir. Tasso, balıkçı arkadaşından dostluğu dışında hiçbir şey, mesela kürsüde bir yargıçken avukatların yapmasını sıkça arzuladığı gibi lafını kısa kesip bağlamasını istememektedir. Balıkçı arkadaşını herhangi bir şey yapması için yönlendirmeye, ikna etmeye gerek duymamaktadır. Hayır, Tasso’nun tek arzusu arkadaşının yanında <span class="ideitalik">olmasıdır</span>. Arkadaşından muhabbet, birkaç el iskambil oyunu, kahkahalar ve daha önemlisi, birlikte denizi seyrederken sessizlik istemektedir. Epikurosçulara göre ortaklaşa, birlikte yaşanan sessizlik, gerçek dostluğun nişanesidir.</p>
	<p class="resim"><img class="calibre3" src="01.jpg"/></p>
				<p class="normal">Arkadaşlık, Epikuros’un hayat zevkleri listesinin en tepesindeydi. “Dostluk, bilgeliğin insana hayatını mutlu yaşamak için sundukları arasında açık arayla en önemlisidir,” diye yazmıştı.</p>
				<p class="normal">New England Epikuros Cemiyeti’nin kalantor üyelerini afallatabilir belki ama Epikuros’a göre sofraya kimle oturulduğu, hangi menünün seçildiğinden çok ama çok daha önemliydi. Şöyle demişti Epikuros: “Yiyip içmeden önce, ne yiyip içeceğinizden ziyade kimle birlikte yiyip içeceğinizi dikkatle düşünün, çünkü arkadaşsız sofraya oturmak kurt veya aslan hayatı yaşamaktır.”</p>
				<p class="normal">Epikuros dostluğun hazlarından bahsederken en yakın dostlarıyla –Bahçe’deki uzun sofrasında birlikte oturmayı sevdikleriyle– mahrem ve genellikle felsefi sohbetlerden, sokaklarda tanıdık-tanımadık insanlarla irticalen sohbetlere kadar uzanan bir insani ilişkiler yelpazesini kastediyordu. Sohbet ettiklerinin eğitim seviyeleri veya toplumsal sınıfları hiç önem taşımıyordu; gerçek dostluğun doruğu, kişinin hayatında eriştiği mertebeyle değil, kendi haliyle kabul edilip sevilmesiydi. Sevmek ve sevilmek kişinin benlik hissini olumlar ve yalnızlıkla yabancılaşma gibi hisleri alt eder, kişinin akıl sağlığını korurdu.</p>
				<p class="normal">Yukarıdaki reçete pop şarkılarının saçmalıkları gibi geliyorsa size (Gençliğimde Nat King Cole’un ünlü şarkısı “Nature Boy” şu sözlerle sona bağlanıyordu: “Hayatında öğreneceğin en mühim şey, sadece sevmek ve karşılığında sevilmektir”), varsın öyle gelsin. Gayet doğru olabilir çünkü. Samoslu düşünürümüz öyle olduğuna inanmıştı. Ayrıca ticaret ve politika yılları ardımızda kaldığında dostluğun eşsiz erişilebilirliği kuşku götürmezdir.</p>
				<p class="normal">Birlikte birçok kitap yazdığım çok yakın arkadaşım Thomas Catchart’la birlikte uçaklarda, trenlerde, kitapçılarda, park banklarında rastladığımız insanlarla sohbete dalmaktan muazzam zevk duyarız. Tom, insanlara hikayelerini anlattırmada pek mahirdir ve ikimiz de bu hikayeleri dinlemeye bayılırız. Ama bizim için hikayelerden çok daha değerlisi bir insan ile kurduğumuz bağlantıdır. İnsani ilişkiden daha teskin edicisi, rahatlatıcısı yoktur. İnsani ilişkinin getirdiği rahatlama, bir bütüne katılmanın, bir bütünün parçası olmanın hazzıdır.</p>
				<p class="normal">Tom ve ben, artık ikimiz de yaşlıyız; yaşımızı gösteriyoruz (ikimizde de saç kalmadı, ikimiz de aksakallıyız) ve bu tür irticalen sohbetlere daha kolay girebildiğimizi görüyoruz. Nedenini kavramamız epey vakit aldı ve anladığımızda kahkahalarla güldük: yaşlılar tehditkar değildi. Kötü amaç güder görünmüyorduk, çünkü ciddi sıkıcılık dışında herhangi bir kötülük <span class="ideitalik">yapabilecek</span> gibi görünmüyorduk. Sohbet ettiğimiz hanımların hiçbirinin kendilerine asıldığımızdan kuşkulanmadıklarını anladığımız an, hem acı hem tatlıydı. Kabul etmesi fena ama haklıydılar.</p>
	<p class="ortayazi"><span class="idebold">İHTİYARLIKTA DERTLEŞMENİN <br class="chapter"/>RAHATLATICILIĞI</span></p>
				<p class="normal">Tasso’nun masasındaki emekli öğretmen, eli pas geçmek istediğini söyledi. Son bir saat içinde üçüncü kez tuvalete kalkıyordu. Prostatına sövüyordu. Arkadaşları dalga geçtiler. Balıkçı, sendeki prostat öyle büyük ki köpekbalığı yakalamada yem niyetine kullanabiliriz, dedi. Öğretmen söylenerek tuvalete giderken aklıma Montaigne’in hastalıklar konusundaki o güzelim tavsiyesi geldi: Coşkuyla sızlanma.</p>
				<p class="normal">Onaltıncı yüzyıl Fransız denemecisi Michel de Montaigne, Epikuros’un fikirlerini gayet iyi biliyordu. Yunan düşünürün mutluluk hesaplarını gözden geçirirken, “Epikuros’la birlikte ben de sonunda daha büyük ıstırapların yaşanacağı hazlardan kaçınılması ve sonunda mutluluğun geleceği ıstıraplara ise gıptayla bakılması fikrindeyim,” diye yazmıştı. Tıpkı Epikuros gibi, Montaigne de dostluk ve beraberinde muhabbetin, erişimimize açık en büyük hazlar olduğu kanısındaydı. Şöyle yazmıştı Fransız düşünür: “Dostun kollarının dünyayı boydan boya kucaklayacak uzunlukta olduğunu biliyorum ben.”</p>
				<p class="normal">Montaigne ihtiyarlık üzerine de epey kalem oynatmıştı. Bir çalışmasında, insanın arkadaşlarına yaşlılığın dermansızlıkları ve hastalıkları hakkında dert yanmasının en iyi ilaç olduğunu vurgulamıştı: “Eğer beden yakınmada rahatlık buluyorsa, durmayın, yakının. Eğer galeyana gelmek ferahlık veriyorsa varsın vücudunuz tepinip debelensin. Eğer bağırıp sızlanmak rahatsızlığı alıyorsa (ki bazı doktorlar doğum anında kadınlara bunların fayda ettiğinde ısrarcılar) ya da rahatsızlığı kafadan uzaklaştırabiliyorsa buyurun, yana yakıla sızlanın, haykırın.”</p>
	<p class="normal">Montaigne, dostlarımıza kendimizi tümden açmaz, içimizi dökmezsek, sırf saçma sapan bir uygun davranma emri yüzünden kendimizi ihtiyarlığın en iyi ilaçlarından birinden mahrum edeceğimizi öne sürmüştü. </p>
	<p class="ortayazi"><span class="idebold">ÖLÜMÜ MUTLU KARŞILAMAK</span></p>
<p class="normal">Güneş alçalıyor ve ufka yaklaştıkça hem genişliyormuş hem de gezegenimizin gölgesi üstüne düştükçe ışınlarının gücü azalıyormuş gibi görünüyor. Işınları denizde solgun, pembemsi yansımalar yaratıyor. Tasso ile arkadaşları günün sonunu seyretmek üzere iskambile ara veriyorlar.</p>
				<p class="normal">Epikuros ölümden korkmuyordu. Şu görüşleri çok ünlüdür: “Ölüm bizim için hiçtir çünkü biz varken ölüm gelmemiştir, ölüm geldiğinde ise biz artık olmayız. Yaşamın yokluğu kötü değildir; ölüm, doğumdan önceki hiçlikten daha ürkütücü değildir.”</p>
				<p class="normal">Danimarkalı düşünür ve teolog Søren Kierkegaard gibi kimi düşünürler, Epikuros’un söylemine meseleyi fazlaca basite indirgediğini söyleyerek karşı çıkmışlardır. “Biz varken,” der Kierkegaard, “gelecekte olmayacağımızın <span class="ideitalik">bilincindeyizdir</span>,” ve bu da ciddi bir farktır. Kierkegaard’a göre bu durum, ister genç ister yaşlı herkesi “korkudan titretmeye” yeterlidir.</p>
	<p class="normal">Tasso ve arkadaşlarının hepsinin, en azından kağıt üstünde Ortodoks Hıristiyan olmakla birlikte (Ortodoks Hıristiyanlık inananlara mutlu bir ölümden sonra yaşam vaat eder) bu korkuyu yaşadıklarını tahmin edebiliyorum. Ama eminim hepsi Epikuros’un ölüm döşeğinde arkadaşı İdomeneus’a hitaben sarf ettiği şu sözleri kabul edecektir: “Bu mutlu günde, ki aynı zamanda hayatımın sonudur, sana bunları yazıyorum. Biteviye mesane ağrılarım ve dizanterim öyle arttı ki artık hiçbir şey fayda etmiyor. Ama senle sohbetlerimizden edindiğim onca zihinsel mutluluğu her şeyden üstte görüyorum.”</p>
    <div class="calibre1" id="calibre_pb_8"/></body>
</html>