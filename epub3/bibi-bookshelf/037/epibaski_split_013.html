<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>epibaski.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_5">Dördüncü Bölüm</h1>
	<p class="ortayazi"><span class="ideitalik">Gençliğin Güzelliğinin Sıcak Esintisi</span></p>
	<p class="h3baslik">VAROLUŞSAL SAHİCİLİK</p>
				<p class="normal">Bugün Afrika tarafından, Girit üzerinden gelen sıcak bir rüzgar esiyor. Siroko<sup class="calibre4"><a href="epibaski_split_030.html#footnote-6598-1" id="footnote-6598-1-backlink">[8]</a></sup> sayılacak denli sıcak ve şiddetli değil ama adalılar sinirlilik ve fırtınalı ihtiras anlamına gelen “<span class="ideitalik">Sirókos Etkisi</span>” altında kalacaklarını söylemekten geri durmuyorlar. Bu durumun, insanın serinlemek için beklediği rüzgarın sıcak çıkmasından duyduğu hüsrandan kaynaklandığı söyleniyor. Dimitri’nin tavernasında oturduğum yerden duyduğum kapı çarpmalarının tümünün nedeni rüzgar değil kısacası.</p>
				<p class="normal">Tasso gibi kimi adalı, insanların siroko meselesini kalayı basmak ya da teklifsiz seks yapmak için bahane ettikleri görüşünde. Ama bilhassa Tasso bu analizini ortaya atma niyetinde değil. Tasso bir defasında insanların bu sözde “<span class="ideitalik">Sirókos Etkisi</span>”ni, Brezilyalıların Paskalya öncesindeki kırk günlük perhize hazırlanmak adına Mardi Gras’da yaptıkları aşırılıklar gibi kullandığını söylemişti. Tasso’nun, yargıçlığı döneminde açık fikirli, aydın biri olduğuna eminim.</p>
				<p class="normal">Tasso ile arkadaşları yine masalarındalar; muhabbet ediyorlar; şu ana kadar sohbet konuları hava ve havanın neye işaret ettiği. Derken birden susuveriyorlar. Hepsi birden sahil yoluna inip tavernanın taraçasının önünden geçen basamaklara bakıyor. Basamaklarda gençten bir kadın beliriyor ve rüzgar eteğiyle bluzunu bol kıvrımlı vücuduna sımsıkı yapıştırıyor. Kadın bir anlığına oracıkta, belki ılık rüzgarın tadını çıkarmak için ama daha kuvvetle muhtemeldir ki, bakan erkekler üzerindeki etkisinin –kişisel “<span class="ideitalik">Sirókos Etkisi</span>”nin– keyfini sürmek için duraklıyor. Birkaç saniye sonra bir başka kadın, saygın dulların geleneksel siyahlarına bürünmüş yaşlı bir kadın beliriyor. Durumu derhal kavrıyor ve kızı kolundan tuttuğu gibi götürüyor. Kızın adı Elena. On dokuz yaşında, simsiyah saçları, açık, zeytuni teni ve kocaman, kapkara gözleriyle klasik bir Yunan güzeli. Kadınsa, babaannesi.</p>
				<p class="normal">İhtiyarlar, oturdukları yere doğru yaklaşan Elena ile babaannesinden gözlerini ayırmıyorlar. Kız ile yaşlı kadın tam karşılarına geldiklerindeyse hep birden ayağa kalkıp selam veriyorlar. Tasso, “İyi günler,” derken göbeğinin izin verdiği ölçüde kibarca öne eğiliyor. Elena’nın güzelliğine hayranlığını ve müteşekkirliğini ifade ettiği açık.</p>
				<p class="normal">Kız ve babaanne uzaklaşınca sohbet tekrar başlıyor ama bu sefer konu hava değil. Yüzleri kıpkırmızı, neşeleri yerinde, hayatlarında tanıdıkları güzel kadınlardan bahsediyorlar şimdi. İdareyi bu sefer Tasso alıyor; arkadaşlarından çok daha fazla gezmiş ve çok sonra evlenmiş... Lafa dünyada genç bir kadından daha güzeli olmadığını çünkü bizzat gençliğin güzellikte kıyas kabul etmeyeceğini ilan ederek başlıyor. Tasso’nun konuya dair filozof-şairliği bariz. Aklıma, benzer bir durumda Yeats’ten dem vurarak, “Gençlik güzelliktir ve güzellik gençliktir,” diyen bir arkadaşım geliyor.</p>
	<p class="ortayazi"><span class="idebold">CİNSEL DÜRTÜLERE KARŞI CİNSEL NOSTALJİ</span></p>
				<p class="normal">Epikuros’un masasında fahişelerin hoş karşılandığı lafı duyulunca Atina’da, Bahçe’nin duvarları ardında Epikurosçu ölçekte seks partileri yapıldığı dedikodusu yayılmıştı. Oysa bu dedikodunun gerçekle uzaktan yakından ilgisi yoktu.</p>
				<p class="normal">Epikuros cinsellik konusunda bugün Epikurosçu dendiğinde akla gelenden çok daha gerideydi. Zira cinselliğin kontrolden çıkma, çok önemli kişisel rahatlık alanının dışına taşma eğilimi barındırdığına inanıyordu. Kendisi hiç evlenmemesine rağmen, Epikuros’a göre, evet, evlilik ve üreme kalıcı tatmin sağlarlardı, ama seks –ve saf cinsel aşk– önünde sonunda getirdiği uçucu hazlardan çok daha fazla mutsuzluğa yol açardı. Seks, zaaflar taşıyan gereksiz ve doymaz ihtiyaçları ortaya dökerdi ve kaygıyı körüklerdi. Epikuros seksin perişanlığa yol açışının haritasını bile çıkarmıştı: Süreç arzuyla başlıyor, şevkle devam ediyor, eylemin kendisinde doruğa ulaşıyor ve ardından doğrudan kıskançlığa veya can sıkıntısına ya da ikisine birden ilerliyordu. Bu noktalardaysa Epikuros’un rahatlık bulması mümkün değildi.</p>
				<p class="normal">Bu anlayışta, Tasso ve arkadaşları ve elbette bendeniz için pek uygun bir nokta var diyemem. Bizim gibileri için seks, bugün dönüp baktığımızda bile –hatta belki özellikle bugün dönüp baktığımızda– yaşattığı tüm baş ağrılarına değer. Aklı hâlâ cinsel fantezilerde ve gelecek fırsatlarda dolanan “pis ihtiyarlarız” demeye getirmiyorum. Böyle bir duruma en yakın hali, Tasso, Elena’yı seyrederken gülümseyerek, kasıklarındaki gıdıklanmayı “Uyuyan dev uyandı, esnedi ve tekrar yattı,” cümlesiyle tarif ettiğinde gördüm. Hayır, bu tür azgın teke fantezilerini, testosteron bantları takıp yetmiş iki saatlik Cialis kürleri yapan yetmiş üçlük arkadaşıma bırakıyorum şahsen.</p>
	<p class="ortayazi"><span class="idebold">VAROLUŞSAL SAHİCİLİK</span></p>
				<p class="normal">Testosteron bantlı ebedi gençlik meraklısı arkadaşımı düşünmek, yavaştan gelişen iyi ve sahici ihtiyarlık felsefemi çözümlememe yardım ediyor. Aktif bir libido ile gevşek bir penise sahip olmak bir şeydir ve Cialis bu konuda gayet uygun bir çözüm gibi görünmektedir. Ama insanın libidosunu <span class="ideitalik">hareketlendirmeye</span> çalıştığını göstermek için testosteron bantları takması bambaşka bir meseledir ve ucu, halen istenmeyen bir şeyi istemeye çıkar ki bu da çok tuhaf bir kafa hali demektir.</p>
				<p class="normal">Epikuros’la birlikte omzuma tünemiş görünen yirminci yüzyıl varoluşçusu Jean-Paul Sartre bu “Ebediyen Genç” meselesine bakış için çekici bir yol sunuyor. Sartre etiği bizlere sahici yaşamayı buyurur – buradaki “sahicilik”, Sartre’ın neredeyse evrensel kabul görmüş “kendine dürüst ol” şiarına dair yorumudur. Sartre’a göre insan, varoluşunun özünden önce geldiği ilkesine bağlı hareket ederse “sahici” yaşar. Yani insan, <span class="ideitalik">özünde</span> mesela bir demokrat, bir garson veya bir düşünür değildir; bunlar oynamayı seçebileceği rollerdir ama aşabileceği içsel nitelikler değildir. Gene mesela, sahici yaşayan bir insan kalkıp, “Öğle yemeklerinde iki kadeh viski yuvarlarım çünkü ben böyleyim,” diyemez. Böyle derse kendine kim olduğunu ve neler yapabileceğini seçebilen bir özne sıfatıyla var olan bir birey değil, değişmez özelliklere sahip bir nesne muamelesi yapmış olur.</p>
				<p class="normal">Benim için buradaki en önemli nokta, Sartre’ın kişinin kendisine nesne muamelesi yapmasına dair uyarısı. Sahiden <span class="ideitalik">hissedebildiğim</span> nadir ahlak felsefesi kırıntılarından biri bu: Kendi kendime nesne muamelesi yapmak bana daha az canlılık, daha az kendilik hissi verecektir. Mesela kendimi özümde düşüncesiz bir insan olduğuma ve bu konuda yapabileceğim hiçbir şey olmadığına inandırdığım bir noktadayım: Sadece mağlubiyet hissetmekle kalmam, isteyerek değişebilme kabiliyetimi reddetmekle sahiden yaşıyor olmam da son bulur. Ama aynı zamanda kontrolüm dışında kalanları kabullenmemek de aptallıktır: Ne genç ne de uzun boylu ve mavi gözlü olmak benim seçimime bağlıdır.</p>
				<p class="normal">Temelde çoğumuz hayatlarımızdan mümkün mertebe sorumlu olmak isteriz; hayatlarımızı kendimize ait kılmak elzemdir. Seçiyorum, öyleyse kimsem oyum. Peki, bir erkeğin ihtiyarlığında sürekli “iş üstünde” olduğu çağı geride bıraktığını gördüğünde kendini olmadığı biri (azgın bir delikanlı) gibi hissetmek adına kendine testosteron zerk etmesi sahicilik midir? Yaptığı şey kendini bir nesneye hatta bu bağlamda bir seks nesnesine dönüştürmek değil midir?</p>
				<p class="normal">Bir testosteron savunucusu herhalde hormon desteğinin kişiyi başka birine dönüştürmeyeceğini, sadece olduğu kişiye, enerji içeceklerin yaptığı türden dirilik ve canlılık katacağını öne sürecektir. Hatta yeniden azgın olmayı <span class="ideitalik">seçmenin</span> üst seviyede bir kendini-yaratma eylemi, sahiciliğin doruğu anlamına geldiğini bile söyleyecektir.</p>
				<p class="normal">Öyledir belki. Ama şahsen hayatın, her biri kendine has niteliklere sahip ayrı aşamaları bulunduğunu ve bu aşamaları kurcalamanın içlerinde taşıdıkları değeri bozmak anlamına gelebileceğini düşünmeden edemiyorum. İnsani arzu ve becerilerin hayatın bir döneminden diğerine değiştiğini kabul etmenin daha sahici ve bunu reddetmenin her hayat aşamasının en tatmin edici yanlarını ıskalamak anlamına geldiğine inanıyorum. Bu yaşta mahallenin genç çapkını rolüne soyunmak bence profesyonel ligde değil, küçükler liginde bile yıldızlığa kalkışmak kadar (stereoidin dibine vurulsa bile) anlamsızdır.</p>
	<p class="normal">Peki, neden Cialis’e evet ama testosterona hayır? Bu noktada biraz keyfi bir ayrım yaptığımı itiraf ederim –Sartre keyfi ayrımlara bolca yer bırakırdı–, ama Cialis almak bana, tabiri caizse kırık bir kemik için ilaç içmek gibi gelirken testosteron takviyesi bir erkeğin hayatının o noktasında olduğu kişiye müdahale gibi görünüyor. Gerçekte o kadar istemediği bir şeyi istemeyi, hem de seksenine merdiven dayamışken istemek sahte, kendine karşı yalancılık gibi görünüyor bana.</p>
	<p class="normal">Göğüs ameliyatı yaptıran arkadaşımaysa ne desem bilemiyorum. Doktorunun hakkını teslim etmek gerek; sahiden şahane bir iş çıkarmış. Bu arkadaşım, bana artık kendini daha genç ve çekici hissettiğini, bu iki halin de mutluluk verdiğini söylüyor ki, mutluluk denildiğinde tartışmaya kalkmak sahiden zor.	</p>
	<p class="ortayazi"><span class="idebold">VAROLŞSAL İNKAR</span></p>
				<p class="normal">Bu testosteron takviyesi/meme ameliyatı meseleleri tipik “ebediyen genç” kararlarından daha fazla bir şeyi gösterirler; ihtiyarlamayı inkarın simgesidirler.</p>
				<p class="normal">Pek çok çağdaş psikoterapist gibi varoluşçular için de hayatlarımızla ilgili gerçekleri inkardan daha kötüsü yoktur. İnkar içinde yaşayan bir insan, Platon’un mağarada yaşayan insanları gibidir: Bunlar mağaranın duvarındaki gölgeleri gerçek sanırlar, oysa –bazıları zor olsa da– hayatın gerçekleri hemen dışarıda apaydınlık durur. Bu insanların tam anlamıyla ve sahiden yaşadığı söylenebilir mi? </p>
				<p class="normal">Varoluşçuluğun babası sayılan Søren Kierkegaard’a göre, insanın nihai, en üstdüzey inkarı ölümlü olduğu gerçeğini inkar etmesidir. Bu gerçekten kaçınmak için ölümden sonra ebedi yaşama inanmaktan tut, bitirdiğimiz kitap sayesinde “yaşamaya devam edeceğimiz” görüşüne kadar uzanan bir dizi ölüm-inkarı stratejisi kurarız. Bunu gayet anlaşılır bir nedenle yaparız: Bir gün öleceğimiz ve bir daha yaşamayacağımız fikri bizi dehşete düşürür. “Ama bunun alternatifi,” der Kierkegaard, “bize bahşedilmiş tek hayatı bütünüyle ve gereğince yaşamamak ve onun yerine yanılsamalar mağarasında dolanmaktır.”</p>
				<p class="normal">Yirminci yüzyılın ortalarında antropolog Ernest Becker, Pulitzer ödüllü <span class="ideitalik">Ölümün İnkarı </span>adlı eserinde Kierkegaard’ın tezini geliştirdi. Becker, ölümün inkarını insanlığın temel hayatta kalma mekanizmasına bağlıyordu. Ölümün inkar edilmesinin psikolojik ve kültürel boyutları vardı; bu yanılsama olmazsa uygarlık umutsuzlukta eriyip yok olurdu. Becker, dinsel inançlarımıza tutunuşumuzun zayıfladığı bu akıl çağında gittikçe artan akıl hastalıklarının kökünde fanilikle giriştiğimiz başarısız pençeleşmenin yattığı kanaatindeydi.</p>
				<p class="normal">İhtiyarladığımızı inkar etmemiz önem açısından faniliğimizi inkar etmemizin yanına dahi yaklaşamaz ama her iki inkar da birbirleriyle yakından bağlantılıdır. Yakın dönemde yapılan bir araştırma, Amerikalıların kabaca yarısının ölümden sonra yaşam ya da herhangi bir diğer ölümsüzlük biçimine inanmadığını ve bu inanmayanlar arasında eğitimli ve varlıklıların yüzdesinin gittikçe arttığını göstermiştir. Bununla birlikte, ebediyen gençlikçilerin çoğu kişisel son kullanım tarihlerinin yakında geleceğini inkar eder görünmekteler. Bunun sonucunda kalan günlerini programlarlarken müphem hesaplara dalıyor, genç kalmak, hayatlarının “bitir işlerini” safhasında kalmak için daha bolca zamanları bulunduğu fikrine saplanıyorlar.</p>
				<p class="normal">Ama öyle olmuyor işte. Çünkü bu durumda hayatın “ebediyen genç” safhasından doğruca <span class="ideitalik">ihtiyar</span> ihtiyarlığa geçiliyor ve “limana yanaşmış, gerçek mutluluğunu emniyete almış” bir yaşlı olmanın doyumundan mahrum kalınıyor. Epikuros’un neden yaşamın doruğu dediğini yavaştan anlamaya başladığım şey yitiriliyor.</p>
	<p class="normal">Kierkegaard ve Becker herhalde yaşlılığın inkarında bir ölümü inkar stratejisi görürlerdi. Çünkü her şey bir yana, yaşlılık safhası yaşamın son safhasıdır (zor bela yaşıyor sayılacağımız <span class="ideitalik">ihtiyar</span> ihtiyarlığı saymazsak). Yaşlılığı atlamaksa bize gerçekten hayatımızın son safhasını yaşadığımızı unutturabilir.</p>
	<p class="normal">Kısacası, “ebediyen gençlik” yolunu seçmenin nihayetinde bir ölüm inkarı stratejisi olduğu anlaşılıyor: Savunma sistemimiz ihtiyarlıktan feragat edersek fanilik bilincimizden sıyrılabileceğimizi varsaymaktadır. Evet, Kierkegaard’ın faniliğimize yönelik uyarısı her yaştan insan içindir ama ebedi gençler, sahici gençler gibi bu konu üzerinde ileride düşünecek bol vakitleri bulunduğuna inanmaktadırlar.	</p>
	<p class="ortayazi"><span class="idebold">FRANK SINATRA VE EFKARLI İHTİYARLIK</span></p>
				<p class="normal">Ilık rüzgarın hızı kesilmiş görünüyor ya, Tasso ve arkadaşları hâlâ geçmiş aşklarından bahsediyorlar. Elena’nın basamaklarda görünmesinin başlattığı canlılık artık daha şiirsel bir konumda. Şimdi sohbete buruk bir hoşluk egemen.</p>
				<p class="normal">“Old Blue Eyes”<sup class="calibre4"><a href="epibaski_split_031.html#footnote-6598-2" id="footnote-6598-2-backlink">[9]</a></sup> lakabıyla maruf Francis Albert Sinatra, düşünceli ve efkarlı ihtiyarlığın gözünden geçmiş aşkların ıstırap ve hazlarına bakmayı hakkıyla ifade edebilme yeteneğine gençliğinde bile sahipti. En üstdüzeyde, hepimizin dikkatini hak eden bir nostaljiyi aktarırdı. Döneminin Avrupalı ozan-şarkıcıları (Brel, Piaf, Bécaud) gibi şarkılarının içinde yaşardı Sinatra. Ve yaşlanıp sesi kabalaştıkça şarkılarını kişisel deneyimleriyle söylediğinden kimsenin kuşkusu kalmadı; neden bahsettiğini biliyordu.</p>
				<p class="normal">Aklımda Sinatra’nın meşhur “geçmişe bakış” albümü <span class="ideitalik">September of My Years</span>’tan<sup class="calibre4"><a href="epibaski_split_032.html#footnote-6598-3" id="footnote-6598-3-backlink">[10]</a></sup> Lee Adams ve Charles Strouse’un yazdığı “Once upon a time” (Bir zamanlar) şarkısı var...</p>
				<p class="normal"><span class="ideitalik">Bir zamanlar</span></p>
				<p class="normal"><span class="ideitalik">Gözleri ay ışıklı bir kız</span></p>
				<p class="normal"><span class="ideitalik">Elimi tutmuş</span></p>
				<p class="normal"><span class="ideitalik">Ve beni çok sevdiğini söylemişti</span></p>
				<p class="normal"><span class="ideitalik">Ama bir zamanlardı bu</span></p>
				<p class="normal"><span class="ideitalik">Çok zaman önce</span></p>
				<p class="normal"><span class="ideitalik">(...)</span></p>
				<p class="normal"><span class="ideitalik">Bir zamanlar</span></p>
				<p class="normal"><span class="ideitalik">Dünya bildiğimizden daha tatlıydı</span></p>
				<p class="normal"><span class="ideitalik">Bizimdi her şey ve</span></p>
				<p class="normal"><span class="ideitalik">Ne mutluyduk</span></p>
				<p class="normal"><span class="ideitalik">Ama o bir zamanlar</span></p>
				<p class="normal"><span class="ideitalik">Gelmiyorlar bir daha geri</span></p>
				<p class="normal">Pek mi duygusal? Elbette. Ama şahsen hiçbir zaman duygularla –hatta duygusallıkla– felsefenin bir araya gelemeyeceğine inanmadım. Dahası, pek çok çağdaş düşünürün çoğumuz için önem taşımamasının altında sıradan insani duygulardan kopuşlarının yattığı fikrindeyim.</p>
				<p class="normal">Sinatra, burada bize aşk ve umutla mutlu bir genç olmayı hatırlamanın neler hissettirdiğini anlatıyor. O yıllardaki duygularını yeniden yaşıyor ve ne harikaydılar, diyor. Ama ihtiyar biri için o zamanların o zamanlar, bugününse bugün olduğunu fark etmek yararlı. Elde kalansa izleyen deneyimlerin filtresinden geçerek görülen gençlik aşkının kendine has hoşluğu. Sinatra bize, şiddetli, kimi yerde iyice fırtınalı duygularla yüklü dönemler yaşadığımızı ve bu sayede hayatlarımızın zenginleştiğini, onca müthiş aşk ve kalp kırıklığından sonra hâlâ yaşadığımızı söylüyor.</p>
	<p class="normal">Sinatra, “o bir zamanlar gelmiyorlar bir daha geri” derken, yaşamın o döneminin bir daha hiç tekrarlanamayacağının hem hüznünü yansıtmayı hem de iyi ki öyle, demeyi başarıyor. Sanki “O günler müthişti ama aynı fırtınaları bugün kaldıramam hatta artık <span class="ideitalik">istemiyorum</span> bile,” diyor ve bu söylemle faniliğini açıkça kabulleniyor: bir zamanlar bir daha <span class="ideitalik">asla</span> geri gelmeyecek çünkü.</p>
	<p class="normal">Kierkegaard bizi ölümle yüzleştirip korkuyla titretirken, Sinatra, ölümü hüzünle selamlarken bir yandan gençliğimizin tatlılığını hatırlamamızı salık veriyor. Şahsen Kierkegaard’ın faniliğini kabullenişinin Sinatra’nınkinden daha az sahici olduğunu düşünmüyorum.	</p>
	<p class="ortayazi"><span class="idebold">İHTİYARLIĞA AYRILMIŞ ROMANTİK HAZLAR</span></p>
				<p class="normal">Sinatra’nın Alec Wilder ile Bill Engvick’in klasiği “I See it Now”ı (Görüyorum Şimdi) söyleyişinde aynı acı-tatlı ihtiyarlık kabulünü görüyoruz:</p>
				<p class="normal"><span class="ideitalik">Bildiğim dünya yok artık</span></p>
				<p class="normal"><span class="ideitalik">Gelip gitti aşklar</span></p>
				<p class="normal"><span class="ideitalik">Akıp gidiyor yıllar</span></p>
				<p class="normal"><span class="ideitalik">Yaşıyorum elimden geldiğince</span></p>
				<p class="normal"><span class="ideitalik">Ve birden anlıyorum bir adam yaratmanın anlamını</span></p>
				<p class="normal"><span class="ideitalik">Görüyorum şimdi</span></p>
				<p class="normal"><span class="ideitalik">Görüyorum şimdi</span></p>
				<p class="normal">“Bir adam yaratmak” burada capcanlı deneyimlerin biriktirilmesi ve geri dönüp hepsine hayranlık ve şükranla bakabilmeyi kapsıyor.</p>
				<p class="normal">Ve Sinatra, Gordon Jenkins’in şarkısı “This is All I Ask”te (Tek İstediğim Bu) Platon’un, “İhtiyarlıkta muazzam bir sükunet ve özgürlük hissi vardır; ihtiraslar yakamızı bıraktıklarında sadece bir değil, pek çok deli efendinin elinden kurtulmuş oluruz,” söylemine, yaşlanan bir hayat adamının gözünden değinir:</p>
				<p class="normal"><span class="ideitalik">Güzel kızlar,</span></p>
				<p class="normal"><span class="ideitalik">Azıcık yavaş yürüyün</span></p>
				<p class="normal"><span class="ideitalik">Yanımdan geçerken.</span></p>
				<p class="normal"><span class="ideitalik">Günbatımları</span></p>
				<p class="normal"><span class="ideitalik">Biraz daha uzun kalın</span></p>
	<p class="normal"><span class="ideitalik">Yalnız denizin yanında.</span></p>
	<p class="normal">Sinatra, tıpkı Tasso ve arkadaşları gibi güzel bir kadının görüntüsüyle mest oluyor ama artık kadının güzelliğini genç halinden çok daha saf, çok daha estetik bir gözle görüyor. Bunun nedeni, kadının güzelliğinin Sinatra’dan hiçbir talepte bulunmaması. Kadını tavlama zorunluluğu yok. Bir kere böyle bir seçeneği yok ve evet, işin bu tarafında feci hüzünlü bir şeyler var. Ama güzelliğe sadece ve özgürce bakmak, ihtiyarlığa ayrılmış bir hazzı, rafine bir büyülenmeyi getiriyor. Ve tek istediği bu...	</p>
	<p class="ortayazi"><span class="idebold">İHTİYARLIKTA EVLİ OLMANIN HAZLARI</span></p>
				<p class="normal">Ne Platon ne de Epikuros’un evlilik üzerine kaydedilmiş fazla fikri vardır. Onlara göre evlilik üremek için gerekliydi. Üremek doğal ve iyiydi ama her iki düşünürün de konuya dair bundan öte söyleyecekleri yokmuş gibi görünmektedir. Platon’un öğrencisi Aristoteles, sadece <span class="ideitalik">birlikte çocuk yapmaları olası</span> kimselerin evlenmesi gerektiğini söyleyecek kadar ileri bile gitmiştir. (İnsan Aristoteles’in bahsettiği olasılığı nasıl saptadığını merak ediyor; sonuçta hepimiz doğurgan atalarımızın soyundan geliyoruz.) Tabii o zamanlar farklı zamanlardı, Platon’un kültüründeki diğer pek çok insan gibi heteroseksüel ilişkiler yerine homoseksüel ilişkiler kurduğunu ve gene o zamanlar eşcinsel evliliklerinin söz konusu olmadığını düşünürsek onun evliliğe bakışının anlamını kavrayabiliriz. </p>
				<p class="normal">Aristoteles, her ne kadar işlevi duygusallığın üstünde tutsa da, evliliğin getirdiği ve çiftler yaşlandıkça önemi iyice belirginleşen yoldaşlığı açıkça takdir etmekten geri durmamıştı. Şöyle yazmıştı: “Erkek ile kadın arasındaki arkadaşlık doğadan kaynaklanıyor gibi görünüyor, çünkü insanda çift olma eğilimi, kent inşa etmekten bile baskındır ki zaten ev, kentin öncesidir.” Ama hayatında hoşlanacağı hiçbir yaşlıyla tanışmamış görünen Aristoteles, daha sonra <span class="ideitalik">Retorik</span>’in ikinci cildinde, yaşlıların “sıcacık sevmek veya şiddetle nefret etmek yerine Bias’ın<sup class="calibre4"><a href="epibaski_split_033.html#footnote-6598-4" id="footnote-6598-4-backlink">[11]</a></sup> verdiği ipucunu takip ederek günün birinde nefret edeceklermiş gibi sevdiklerini ve günün birinde seveceklermiş gibi nefret ettiklerini” yazmıştır. İnsan, ikinci eşiyle (ilki ölmüştü) altmışlarına kadar, ki o dönemler için epey ihtiyarlık demekti, sıcak bir ilişki yaşadığı söylenen Aristoteles’in sevgi-nefret paradoksunun aile ortamında nasıl işlediğini merak ediyor doğrusu.</p>
				<p class="normal">Pek azı ihtiyarlığa dek devam edenleri üzerine yorum yapmakla birlikte, ilerleyen zamanlarda birçok düşünür evliliğin artı ve eksilerinden bahsetmiştir. Büyük Hıristiyan düşünürleri evlilik halini, şehvet duygularının halli için tek seçenek saymalarına rağmen, faydacı bir girişimden çok bir ayin olarak görmüşlerdir. Aziz Augustinus şöyle yazmıştır: “Her türlü cinsel birleşmeden el etek çekmek, üremek uğruna girişilen evlilik içi ilişkiden bile evladır.” Başka bir deyişle Aziz Augustinus, kendinizi kontrol edemiyorsanız evlenin ama Tanrı aşkına, zevk falan almayın, demektedir.</p>
				<p class="normal">Aziz Augustinus’dan bu yana birçok düşünür evlilik üzerine, özellikle iyi işleyen bir devletin pek çok toplumsal sözleşmesinden biri sıfatıyla yorumlar üretmişlerdir. Kant, <span class="ideitalik">Ahlak Metafiziğinin Temellendirilmesi’</span>nde, başkalarına nesne muamelesi yapmama emrini, iki insan evlilik bağı kurduğunda olanlarla uzlaştırmaya kalkışmıştı: “Bir insan diğeri tarafından <span class="ideitalik">bir şeymiş gibi</span> alındığında, alınan da alanı alır çünkü bu yolla herkes kendine sahip olur ve kimliğini yeniler.” Bu, bir tür “sen yaparsan ben de yaparım” argümanıdır. Ve tabii çağdaş feministler evliliğe erkeğin kadının özgürlüğünü sınırlamadaki temel eylemi gözüyle bakmışlardır. Hatta feminist Shulamith Firestone, kadınların çok-eşliliği ya da lezbiyen ayrılıkçılığı seçmelerinin çok daha iyi olacağını söylemiştir.</p>
				<p class="normal">Ömrün güzünde devam eden evliliğe dair en anlamlı yorumlar, şaşırtıcıdır, radikal Alman düşünür Friedrich Nietzsche’den geliyor. Alışılmadık bir şekilde şunları yazmış Nietzsche: “Evlenirken kendinize şu soruyu sorun: Bu insanla yaşlılığımda doğru dürüst muhabbet edebilecek miyim? Çünkü evlilikteki diğer her şey geçicidir.”</p>
				<p class="normal">Çatlak nihilistin esasında sıkı bir evlilik danışmanı olduğu kimin aklına gelirdi?</p>
	<p class="resim"><img class="calibre3" src="01.jpg"/></p>
				<p class="normal">Tasso’nun evli olmayı her daim sevdiğini, özellikle yaşlılığında evliliğin sunduğu yoldaşlığa büyük değer verdiğini yaptığımız sohbetlerden biliyorum. Ben de aynı görüşteyim. İkimiz de nispeten ileri yaşlarda evlendik ama gün itibariyle uzun süredir evliyiz. Uzun bir evliliğin, ihtiyarlığın en müthiş tesellilerinden biri olduğunda ve evlilik uzadıkça paylaşılan anı miktarının artmasının bunda önemli rol oynadığında hemfikiriz.</p>
				<p class="normal">Tasso şimdi kırk iki yıllık eşi ve üç çocuğunun annesi Sophia’yla tanıştığı ilk günü anlatıyor. Konstantinopolis Caddesi’ndeki ofisinden tam çıkarken görmüş; caddede yürürken günışığı spot misali takip ediyormuş Sophia’yı. Tasso, sabahları kahvaltıda eşine baktığında hâlâ Konstantinopolis Caddesi’nde yürüyen o güzel genç kadını gördüğünü söylüyor.</p>
	<p class="normal">Gir şarkıya Frankie!</p>
    <div class="calibre1" id="calibre_pb_14"/></body>
</html>