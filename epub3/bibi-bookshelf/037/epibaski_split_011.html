<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>epibaski.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_4">Üçüncü Bölüm</h1>
				<p class="ortayazi"><span class="ideitalik">Tasso’nun Yağmur Damlalı Fotoğrafları</span></p>
	<p class="h3baslik"><span class="idebold">YAPAYALNIZ DÜŞÜNMEK</span></p>
				<p class="normal">Dimitri’nin tavernasından dönerken bir kez daha Tasso’yu taraçasında görüyorum. Birkaç dakika sonraysa yukarıdan, odamın penceresinden yine ona bakıyorum. Önünde ufak bir masa, masada eski defterler, fotoğraflar ve kartpostallarla dolu görünen bir kutu var. Tasso’nun derin çatlaklarla bezeli yüzünde hem düşünceli, hem memnun bir ifade var. Yapayalnız düşünmeye ayırmış bugününü...</p>
				<p class="normal">Kiremit çatıda yağmurun hafif pıtırtıları başlıyor. Ürperiyorum. Yalnızım ve eh, yaşlıyım. Birkaç coşkun dans adımı atmak böyle bir ana yetecek gibi görünmüyor. Can sıkıntısı ve oyun oynama konularını biraz daha okumak için dar yatağıma uzanıyorum. Yaşlının yağmurda hüznü için stratejim bu. Fikirlerle oynamak için iyi bir <span class="ideitalik">Kairós</span> gibi görünüyor.</p>
	<p class="ortayazi"><span class="idebold">BAŞIBOŞ DÜŞÜNCELER</span></p>
				<p class="aaeaeae">Svendsen, eski düşünürlerin pek çoğunun, hiçbir şey yapmadan geçen zamanı müthiş fikirlerin ve hayata yönelik derin kavrayışların üretimiyle ilintilendirdiklerine işaret ediyor. Romalı şair Lucan’ın, “Boş vakit her daim düşünce çeşitliliği yaratır,” deyişini alıntılıyor ve Montaigne’in “Boş Kalmak Üzerine” başlıklı denemesinde bu görüşe, başıboş düşüncenin disiplinli düşünceden, “binicisinden kurtulmuş at misali” çok daha maceracı olduğunu ilave ettiğini belirtiyor. Svendsen ayrıca boş gezenin boş kalfalarının, kısmen önemsiz ayrıntılara daha az kapılma olasılıkları yüzünden felsefi fikirler üzerinde akademisyenlerden çok daha iyi bakış açılarına sahip olduklarına inanan Alman düşünürü Johann Hamann’dan da bahsediyor. Bu açıdan itirazım yok doğrusu. Yalnız, göründüğü kadarıyla Hamann boş kalma meselesine azıcık savunmacı bakıyormuş; bir arkadaşı boşa vakit öldürdüğü için eleştirince kızarak çalışmanın kolay olduğunu, esas gerçek aylaklığın cesaret ve dirayet istediğini söylemiş.</p>
				<p class="normal">Gerçek anlamda boş kalmak aynı zamanda sabır da ister ki bir bakıma sabır, can sıkıntısının panzehiridir. Sahici bir ihtiyar sırf zamanın geçmesi için hiçbir acelesi olmadığından, bir sabır ustası olabilir. Yıllar önce bir gece, Philadelphia’ya giden aşırı kalabalık bir trende, gençten bir kadının, “Tanrım, şimdi orada olabilmek için neler vermezdim!” diye sızlandığını hatırlıyorum. Yanında annesi vardı ve kızına, “Tatlım,” demişti, “hayatından bir saniye dahi yitirmeyi dileme sakın.”</p>
				<p class="normal">İhtiyarlığın yeni deneyim eksikliği dahi bir lütuf olabilir. “Yeni” olanı zaten yapmış ve genellikle eksik olduğunu görmüşüzdür. Şöyle diyor Svendsen: “Varoluşsal Can Sıkıntısı esasen, bir biriktirilmiş deneyimler kıtlığı kavramı temelinde anlaşılmalıdır. Sorun, bu can sıkıntısını aşabilmek için kendimize deneyim biriktirme izni vermek yerine yeni ve daha kuvvetli duyguları üst üste ve sürekli artırarak yığmamızdır.”</p>
				<p class="normal">Evet, <span class="ideitalik">biriktirilmiş deneyimler</span>... İhtiyarda bolca bulunan tamı tamına budur. Püf noktasıysa, bu biriktirilmiş deneyimlerin düşünülebileceği hatta tadına varılabileceği kadar yavaşlayabilmektir.</p>
	<p class="ortayazi"><span class="idebold">ZİHİNSEL HAZLARIN ÜSTÜNLÜĞÜ</span></p>
				<p class="normal">Epikuros, zihinsel hazların, büyük ölçüde zihin geçmişin hazlarını düşünebildiği ve gelecektekileri sezebildiği için bedensel hazları aştığı kanaatindeydi. Hayatının sonlarına doğru Epikurosçuluğa dönmüş Romalı hatip-düşünür Cicero’ya göre bu durum, “devamlı ve ilintili haz dizilerine” yol açıyordu.</p>
				<p class="normal">Modern psikoloji açısından zihnin bu Epikurosçu hazları anımsamak suretiyle zevk alabilme becerisi abartılı ve aşırı iyimser görünmektedir. Ama gene de Epikuros’un düşüncenin hazzına dair kanaati –özellikle yapayalnız düşünmek ve aydınlatıcı sohbetlerde– üstünde düşünmeye değerliğini korumaktadır.</p>
				<p class="normal">Epikuros ve Platon, ihtiyarlığın, zincirlerinden boşanmış, geniş yelpazede düşünce için eşsiz bir fırsat tanıdığına inanıyorlardı. Platon, <span class="ideitalik">Devlet</span>’te bu fırsat aralığını esasen artık “azgın” olmayışımıza bağlamıştı: “İhtiyarlıkta muazzam bir sükunet ve özgürlük hissi vardır; ihtiraslar yakamızı bıraktıklarında sadece bir değil, pek çok deli efendinin elinden kurtulmuş oluruz.”</p>
				<p class="normal">Epikuros ihtiyarlıktaki bu fırsatı, ticaret ve politika dünyasını geride bırakmanın bir diğer faydası saymıştı; bu sayede beyin, gücümüzün başka alanlara, daha mahrem ve düşünsel alanlara odaklama serbestliği kazanıyordu. Ticari dünyaya gömülmek zihni gemler, basmakalıp, kabul edilir düşünceyle sınırlar: Tam pazarlıkların ortasında durup insanın evrenle ilişkisini düşünmeye kalktığınızda anlaşmayı bağlamak epey zorlaşır. Dahası, önümüzde bir iş programı yokken acele etmeden düşünecek, bir düşünceyi bizi nereye ve ne kadar sürede götürürse götürsün kovalayacak zamanımız vardır. Epikuros, Menoeseus’a yazdığı bir mektupta, ihtiyar bir insanın, “gelecek korkusu taşımamasının sonucunda” yeni fikirlere zihnini açmak için en uygun konumda olduğunu söylemişti. İhtiyar, bir sonraki hamlesi için tasalanmaz, çünkü satranç sona ermiştir. Canı ne isterse onu düşünmekte serbesttir.</p>
				<p class="aaeaeae">Çağdaş beyin araştırmaları, Platon’un “ihtiyarlıkta felsefeye kafa yormak için çok daha iyi durumda oluruz” görüşüne bilimsel bir açı ilave etmektedir. Montreal Üniversitesi’nde yapılan bir araştırmada yaşlı zihinlerin gençlerinkilerden daha verimli oldukları ortaya çıkmıştır. Araştırmanın başkanı Dr. Oury Monchi, şöyle yazmıştır: “Artık elimizde bilgeliğin yaşla birlikte geldiğinin ve beynin yaşlandıkça kaynaklarını daha iyi kullanmayı öğrendiğinin nörobiyolojik kanıtı var.” California Üniversitesi’nde yapılan bir başka araştırmadaysa beynin soyut, felsefi düşünceyle ilintilendirilen bölümlerinin ihtiyarlıkta sinirsel iletken dopaminin dikkat dağıtıcı etkilerinden kurtulması yüzünden, “yavaş bir beynin daha bilge olabileceği” sonucuna varıldı. Söz konusu araştırma şu sonuca bağlanmıştı: “Yaşlı beyin, insanı düşünmeden hareket etmeye zorlayan ve duygularının kontrolüne sokan dopamine daha az bağımlıdır.” Buyur! Platon’un “deli efendisi” dopaminmiş demek!</p>
				<p class="normal">“Bilge” derken neyi kastettiğimizin tanımlanmasını bilim insanlarına bırakmak çok hoşuma gitmiyor ama yaşlıların, gençlerden ciddi ölçüde <span class="ideitalik">farklı açılardan</span> düşünme kapasitesine sahip oldukları fikrine inanıyorum. Bunun nedeni belki yavaş düşünmeye uygun konuların yavaş düşünmeyle birlikte gelmesi ya da yaşlının düşünecek daha bol zamanı olması veya kim bilir, belki de dopamin bağımlılığından kurtulmuş olmasıdır. Yeni düşünce şeklinin kökünde her ne olursa olsun, yaşlı kişi artık müthiş şeyler düşünme fırsatına sahiptir.</p>
	<p class="ortayazi"><span class="idebold">ÖZYAŞAMÖYKÜSEL DÜRTÜ</span></p>
				<p class="normal">Biz ihtiyarlar sıklıkla hayatımızda biriktirdiğimiz deneyimleri düşünürüz. Epikuros, az evvel bahsettiğim, Menoeseus’a ölüm döşeğinde yazdığı mektupta, “İnsan yaşlandığında, geçmişin hoş hatıraları sayesinde birçok konuda genç kalabilir,” diye de yazmıştı. Bu cümle aklıma komşularımızdan birinin ben çocukken söylediği bir lafı getirdi: “Şu kadın öyle yaşlı ki hangi yaşta olmak isterse o yaşta olabilir.”</p>
				<p class="normal">Ama bazen ihtiyarlar geçmişe ait şeyleri gelişigüzel hatırlamaktan fazlasını yapmak, hayatlarını, her şeylerini bir arada tutan ipi aramak isterler.</p>
	<p class="ortayazi"><span class="idebold">ÖZYAŞAMÖYKÜLERİ VE İHTİYARLIK</span></p>
				<p class="normal">Özyaşamöyküsel dürtü iki şekilde gelir. Birincisi hayat öykümüzü başkalarına aktarma dürtüsüdür; yakın dönemde altmış beş yaş üstü nüfusun artışı, piyasada sürüsüne bereket anı kitabı görülmesine yol açmıştır. İkincisi ise yaşam öykülerimizi doğrudan <span class="ideitalik">kendimiz</span> için yazmaktır. Bu dürtüler sıklıkla birbirleriyle çelişirler. Kişinin anılarını başkalarının okuması için yazmasındaki doğal sorunlardan biri edebi rekabetçiliğin çekiciliğidir. Sonuçta kim, mesela <span class="ideitalik">Law &amp; Order</span><sup class="calibre4"><a href="epibaski_split_029.html#footnote-5649-1" id="footnote-5649-1-backlink">[7]</a></sup> seyretmeye aşırı ölçüde zaman harcamış bir kişi sıfatıyla anılmak ister? Yayınlanmaz bu! Ama saatlerce <span class="ideitalik">Law &amp; Order</span> izlemiş olmasının, kişinin yaşadığı hayata dair tematik bir anlam çıkarma çabası olması pekala mümkündür. Felsefi kafaya sahipler için kişinin kendi yaşam öyküsünü kendisi için kurmaya kalkışması otantik ihtiyarlıkta başroldedir.</p>
				<p class="normal">Ama bazı filozoflar buna itiraz ediyor. Aristoteles, <span class="ideitalik">Retorik</span>’in ikinci cildinde, yaşlılara ayırdığı bir bölümde şöyle yazmıştı: “Umuttan ziyade anılarla yaşarlar, çünkü hayattan ellerinde kalan, upuzun geçmişe kıyasla pek azdır ve umut geleceğe, anılarsa geçmişe aittir. Gevezelikleri de bu yüzdendir; sürekli geçmişten bahsederler, çünkü geçmişi hatırlamak hoşlarına gider.”</p>
				<p class="normal">Fazlasını söylemeyelim ama yukarıdaki sözler, özyaşamöyküsel dürtüyü takip için pek hoş bir tavsiye vermiyor doğrusu.</p>
				<p class="normal">Bertrand Russell, Aristoteles’in söylemini biraz daha açıyor. Doksan sekizine dek yaşamış (uzun ömrünü atalarını özenule seçmesine bağlıyordu) Russell, dünyaya vaktinden önce gelmiş bir ebedi gençlikçiydi. 1975 tarihli “Nasıl Yaşlanmalı” başlıklı denemesinde şunları yazmıştı: “Psikolojik açıdan ihtiyarlıkta dikkat edilmesi, sakınılması gereken iki tehlike vardır. Bunlardan biri geçmişe yersizce kapılmaktır. Anılarla yaşamak, güzelim eski günlerin gidişinden pişmanlık duymak ya da ölmüş dostlara üzülmek fayda getirmez. İnsan düşüncelerini geleceğe ve yapılması gereken şeylere yöneltmelidir.”</p>
				<p class="normal">William Butler Yeats ise “Neden Öfkelenmesin İhtiyarlar?” adlı şiirinde geçmişe gömülmenin kaçınılmaz sonucu gördüğü şeyi, doymamış beklentilerin bir belgesel-dramının ortaya çıkışını tasvir etmişti:</p>
				<p class="normal"><span class="ideitalik">Neden öfkelenmesin ihtiyarlar?</span></p>
				<p class="normal"><span class="ideitalik">Kimi tanımışsa sonunda sarhoş</span></p>
				<p class="normal"><span class="ideitalik">Bir muharrire dönmüş</span></p>
				<p class="normal"><span class="ideitalik">Kıvrak bilekli bir delikanlı</span></p>
				<p class="normal"><span class="ideitalik">Ya da bir zamanlar Dante’yi</span></p>
				<p class="normal"><span class="ideitalik">Ezbere okuyan tatlı bir kız</span></p>
				<p class="normal"><span class="ideitalik">Şimdi burnunda karnı</span></p>
				<p class="normal"><span class="ideitalik">(...)</span></p>
				<p class="normal"><span class="ideitalik">Bulamazlar bir tane dahi</span></p>
				<p class="normal"><span class="ideitalik">Başlangıcı kadar bitişi kıymetli</span></p>
				<p class="normal"><span class="ideitalik">Mutlu mesut bir hikayeyi</span></p>
				<p class="normal"><span class="ideitalik">Gençler bilmez böyle şeyleri</span></p>
				<p class="normal"><span class="ideitalik">Oysa bilir görüp geçirmiş ihtiyar</span></p>
				<p class="normal"><span class="ideitalik">Anladığında eski kitapların ne söylediğini</span></p>
				<p class="normal"><span class="ideitalik">Ve daha iyisinin gelmeyeceğini</span></p>
				<p class="normal"><span class="ideitalik">Kavrar neden ihtiyarların öfkelendiğini.</span></p>
				<p class="normal">Ama pişmanlık ve umutsuzlukla bezeli anıların tek seçeneğimiz olmadığını söyleyen psikolog ve varoluşçu Erik Erikson bana daha inandırıcı geliyor açıkçası. Tam aksine, diyor Erikson, bize yaşlılıkta esas lazım gelen, olgun ve bilgece hatırlamaktır.</p>
	<p class="ortayazi"><span class="idebold">ÖZYAŞAMÖYKÜSEL BUYRUK</span></p>
				<p class="normal">Erikson’un modern psikolojiye yaptığı en önemli katkılarından biri, çocukluk gelişiminin Freudcu aşamalarının ötesine yaşlılık dahil tüm yaşamı içererek geçen kişisel evrim basamaklarını formülleştirmesidir. Son aşamaya, ihtiyarlığa Erikson, cesaretle “olgunluk” diyebilmiştir.</p>
				<p class="normal">Erikson her aşamaya, başarıyla aşılması için çözümlenmesi gereken bir “kutupsal gerilim” yerleştirmiştir. Mesela genç-ergenlikteki başat gerilim, mahremiyet ile yalıtılmışlık arasındadır. Bu gerilimin başarılı çözümü başka insanlarla sevgiye dayanan ilişkiler kurmakken başarısızlığın sonucu yalnızlık ve yabancılaşmadır. Erikson, olgunluktaysa gerilimi “ego haysiyeti” adını verdiği şey ile umutsuzluk arasında görür. Bu aşamanın elzem görevi insanın <span class="ideitalik">geriye bakarak hayatı üzerine düşünmesidir</span>.</p>
				<p class="normal">Erikson’a göre ego haysiyetiyle umutsuzluk arasındaki gerilimin başarılı çözümlerinden biri, bilgece ve düşünülmüş bir doygunluk hissine ulaşmak, yani kişinin kendini tüm hata ve sevaplarıyla kabullenmesidir. Erikson, kişinin ihtiyarlığında hayatını felsefi kabullenişinin doğrudan olgunlaşmış bir sevme kapasitesinden kaynaklanacağına inanmıştı. Yaşlılığı başarıyla geçirmenin anahtarının aile ilişkisinde yattığı kanaatindeydi. Kişinin geçmişine bakarak hayatını düşünmesinin başarısız sonucunun dinmeyen pişmanlık ve huysuzluk, aksilik, umutsuzluk olacağını söylüyordu.</p>
				<p class="normal">Kısacası, Erikson’un felsefesine göre yaşlılıkta insanın hayat anlatısını arama dürtüsü kendine dalma veya başıboş gündüz düşleri kurmaktan ötedir ve önemlidir. Svendsen’in “biriktirilmiş deneyimin” yalıtılmış ve birbiriyle ilintisiz deneyimler yaşamanın getirdiği can sıkıntısının tam tersi ve kuvvetle muhtemelen en iyi ilacı olduğunu yazarken önerdiği de buydu: Deneyimlerimizi kişisel öykümüzde birbirlerine bağlamak, hayatımızın anlamını bulmanın yollarından biridir. </p>
	<p class="ortayazi"><span class="idebold">ANILARI SEÇMEK</span></p>
				<p class="normal">Charles Dickens, başyapıtı <span class="ideitalik">David Copperfield</span>’a şu cümlelerle başlar: “Kendi hayatımın kahramanı mı olacağım yoksa bu konumu başka biri mi dolduracak, bu sayfalar göstermeli.”</p>
				<p class="normal">Bu giriş beni her daim gülümsetmiştir. Kendi hayatımın kahramanı ben değilsem kim olabilir? Ama galiba Dickens burada bir proto-varoluşçu espriye işaret ediyor, “başka birinin” Copperfield’ın yaşamını belirleyen olay ve olguların, mesela kaderin kişileştirilmesi olabileceğini söylüyordu. Bir başka deyişle David Copperfield hayatını, yaşayacaklarını seçmiyor, sadece olanların başına gelmesine izin veriyordu. Varoluşçuların onaylayacağı bir şey değil elbette. Copperfield’ın kendi hayatının <span class="ideitalik">öznel</span> kahramanı olup olmayacağı, anlatıcının “bu sayfalarda” maceralarını anlatarak yanıtlamayı umar göründüğü temel sorudur. Arayış, çaba, hangi olayların anlamlı oldukları ve diğer olayları anlamlı bir şekilde takip edeceklerini sormakla başlar.</p>
				<p class="normal">Anılarımızı sadece kendimiz için yazarken bile seçim yapar, kişisel tarihlerimize net bir anlatı çizgisi, bir nedensellik duygusu, hatta kişisel büyüme ve gelişim sunacak görünenleri seçeriz. Tabii bir de diğer, Mark Twain’in zarafetle, “Gençken olmuş-olmamış her şeyi hatırlardım; artık yaşlanıyorum ve yakında sadece ikincisini hatırlayacağım,” sözleriyle işaret ettiği sorun var. Galiba önünde sonunda çiğnene kurcalana sünmüş malum felsefe sorusuna, “Neyin doğru ve gerçek olduğunu nasıl bilebiliriz?” sorusuna bakmak zorunda kalacağız. Tabii, “Bu halde ne fark edecek artık?” sorusunu kibarca ekleyerek...</p>
				<p class="normal">Kendi zevkimiz için anılara daldığımızda genellikle olgu ve olayları doğrulayacak bir şey aramayız. Bizi ilgilendiren, deneyimi, bize neler hissettirdiğini, bizim için o zaman ve bugün ne anlamlar taşıdığını anımsamaktır. Mesela Profesör Erikson’la üniversite öğrenciliğim sırasında mı konuşmuştum yoksa ilgili sohbeti arkadaşlarımdan biriyle yaptığımla mı karıştırıyorum ya da belki sohbet kafamda, Erikson’la ilgili bir okumadan sonra mı yer aldı sorularının yanıtları hayatımın anlamlı bir öyküsünü toparlamada kesin bir fark yaratacak gibi görünmüyor bana. Önem taşıyabilecek hatta büyük önem taşıyabilecek meseleyse, gerçekte yaşanmış olsun veya olmasın, ilgili sohbetin konusunun bende önemli, mesela ilgi alanımı veya dünya görüşümü değiştirecek bir etki yapıp yapmadığıdır. Hatta söz konusu anıya sahip olmam ve bu anıya önem atfetmem, mutlak ve nesnel gerçekliğinden daha önemlidir.</p>
				<p class="normal">Hayır, hayır, bir anının sırf ben <span class="ideitalik">öyle düşündüğüm için</span> gerçek olacağı terelelli diyarlarına gitmedim. Astronot giysimle aydaki ilk adımlarımı tüm canlılığıyla hatırlıyorsam ve astronot olmadığıma, aya en fazla dağda kamp yaparken yaklaştığıma dair reddedilemez somutlukta kanıtlar mevcutsa, hayat öykümü düşünmeyi fazlasıyla geciktirmişim ve sağlıklı düşünemeyeceğim türden yaşlılık sınırını aşmışım demektir. Profesör Erikson’la yaptığım ve muhtemelen yanlış hatırladığım sohbet ile ayda yürüme fantezi-anım arasına bir yerlere çekmem lazım çizgiyi. Kolay değil ama.</p>
				<p class="normal">Hatırat yazma sanatı üzerine New York Halk Kütüphanesi’nde düzenlenen bir konferans dizisine “Gerçeğin İcadı” adı verilmişti. Şirindi ama başlıkta aslında önemli bir noktaya parmak basılıyordu: Yaşam öykümüzü toparlamaya çalıştığımızda örüntü ve temalar ararız ve bu arayış hangi anıların seçileceklerini belirler. Tabii öteki türlüsü de söz konusudur: örüntü ve temaları anılarımız arasında arar ve ardından bulduklarımızı onaylayacak anıları aramaya koyuluruz.</p>
				<p class="normal">Yani kendi çapımızda, Dickens’ın çektiği sanatsal numarayı çekmeye çabalarız: Hayatlarımızdan sahneler seçerek öykümüze tutarlılık hatta gökler yardım etsin, <span class="ideitalik">anlam</span> katmaya uğraşırız. Ama seçimlerimiz ne denli keyfi olurlarsa olsunlar görevi tamamlamak için elimizdedirler. Sartre, birkaç kiloluk başyapıtı <span class="ideitalik">Varlık ve Hiçlik</span>’te şöyle yazmıştı: “Hatırlamakta bir sihir vardır (...) Hatırlarken o imkansız senteze ulaşırız sanki (...) Hayatın özlemini çektiği senteze...”</p>
				<p class="normal">Felsefi ihtiyarlığımda o imkansız sentezden daha fazla hiçbir şeyi özlemiyorum ben.</p>
	<p class="ortayazi"><span class="idebold">YABAN ÇİLEKLERİNİN BİLGELİĞİ</span></p>
				<p class="normal">Erikson, 1960’larda Harvard’da verdiği meşhur “İnsan Yaşam Döngüsü” dersinin sonlarına doğru amfinin gölgelerine çekilir ve sahnede Ingmar Bergman’ın klasik başyapıtı <span class="ideitalik">Yaban Çilekleri</span> oynamaya başlardı. Erikson “Koca bir hayatın toplam ahengini”, “gestaltını” bu film kadar yakalayabilmiş hiçbir şey yoktur, derdi. Filmi, yaşlı bir adamın hayatını gözden geçirişinin ve hayatından anlam çıkartma ve hayatıyla barışma çabasının olağandışı duyarlı ve esin verici modern bir portresi sayıyordu.</p>
				<p class="normal">Erikson’un <span class="ideitalik">Yaban Çilekleri</span>’nde bunca zenginliği nasıl gördüğünü anlamak benim için gayet kolay. Film, İsveçli emekli doktor ve bakteriyolog Dr. Isak Borg’un yolculuk, anılar, düşler, önseziler ve aile üyeleri ve yabancılarla karşılaşmalarıyla dolu upuzun bir gününü işliyor. Borg, oğlunu terk eden geliniyle birlikte mesleğine verdiği elli yıllık hizmete karşılık madalya alacağı Lund Üniversitesi’ne gitmektedir. Borg, yolculuğunun başlangıcında yapayalnız kalmış, hayata küskün bir ihtiyardır; dinin tesellisine ve hayatının, herhangi bir hayatın, herhangi bir aşkın anlam taşıyabileceği ihtimaline karşı son derece alaycıdır.</p>
				<p class="normal">Daha yolculuğuna başlayamadan Borg düşünde, akrep ve yelkovansız bir saat ile cesedini taşıdığı ortaya çıkan bir cenaze arabası görmek suretiyle yaklaşan ölümüyle yüzleşir. Faniliğinin gölgesi günboyu peşinden gelir, hayatından anlam çıkarmak için son bir çabaya zorlar. Borg için aşırı ıstıraplı bir süreçtir bu.</p>
				<p class="normal">Aklına gelen anıların çoğu, özellikle çocukluk anıları neredeyse düşlerinden ayırt edilemez haldedir ve anıları, aynı düşlerdeki gibi, duygularla, özellikle baskın pişmanlık hissiyle çarpıtılmışlardır. Bu çarpıtılmalar anılarını daha mı az gerçek kılar peki? Yoksa söz konusu anıların Borg için önemini mi vurgulamaktadırlar? Erikson’a göre her iki soru da Bergman’ın, anılarımızın “gerçekliğini” üzerlerine bindirdiğimiz bilgelikle “icat edebileceğimiz” yönündeki muazzam görüşünü ıskalamaktadır. Pişmanlık, Borg’un hayatına bakmada kullanabileceği tek açı değildir çünkü.</p>
				<p class="normal">Ama pişmanlık bir kenara da atılamaz. <span class="ideitalik">Yaban Çiçekleri</span>, Borg’un hayatını gayet iyi geçirdiği sonucuna varmasıyla biten, “iyi hissettiren” filmlerden değildir. Hem de hiç. Ama buna rağmen günün sonunda Borg bir tür kefarete ulaşır. Hayatını, pişmanlıkları ve diğer her şeyiyle kabullenir: Hayatı, “benim türüm”e derinlemesine bağlı bir insan hayatıdır sonuçta.</p>
				<p class="normal">İtalyan yönetmen Federico Fellini’nin, hayat muhasebesi üzerine kurulu klasik filmi <span class="ideitalik">8½,</span> pişmanlıklar meselesini <span class="ideitalik">Yaban Çilekleri</span>’nden daha doğrudan bir şekilde ve belki de daha az incelikle ele alır, ayrıca bu film daha açık yürekli ve hatta daha komiktir. Akdeniz’e yakın yaşamanın etkileri herhalde. <span class="ideitalik">8½</span>’ta başkarakter, ilhamını yitirmiş sinemacı Guido, kendini hayatındaki insanları ve olayları düşünürken bulur ve bu anılar, aradığı filme dönüşür. Bu arada süreç boyunca Yunan korosunun görevini üstlenen baş-eleştirmeni Daumier’yle uğraşmak zorunda kalır. Şöyle der Daumier: “Başka insanların senin sefil hatalar kataloğundan faydalanabileceğini düşünmek ne büyük küstahlık! Ayrıca hayatının parçalarını, silik anılarını bir araya getirmek ne yarar sağlayacak sana?”</p>
				<p class="normal">Ama yolculuğunun sonlarına doğru Guido çıldırmanın eşiğine varır: “Her şey önceki gibi! Her şey gene karmakarışık ama bu karmaşa <span class="ideitalik">benim</span>! (...) Aradığımı ve hâlâ bulamadığımı itiraf etmekten korkmuyorum artık. Ancak böyle yaşadığımı hissedebiliyor, ancak bu yolla gözlerine utanmadan bakabiliyorum. (...) Kabul edebilirsen beni, ben olarak kabul et. Kendimizi sahiden bulabilmemizin tek yolu bu.”</p>
	<p class="resim"><img class="calibre3" src="01.jpg"/></p>
				<p class="normal">Profesör Erikson’la yaptığıma inandığım konuşma, <span class="ideitalik">Yaban Çilekleri</span>’nin sonu hakkındaydı. O sırada yirmi yaşındaydım ve 1960’ların başlarındaki pek çok insan gibi, dünyaya karşı genel bir kızgınlığım vardı. Geriye bakıp hayatını gözden geçirecek bir ihtiyarın nasıl olabileceğini hayal bile edemezdim ama bu durumum beni, öğretmenime, “Borg diğer insanlarla ilişki kurmak için geç kalmamış mıydı? Hayatının sonlarındaydı yani,” demekten alıkoyamamıştı. Profesör Erikson ise basit bir yanıt vermişti: “Hâlâ vakti vardı işte.”</p>
	<p class="resim"><img class="calibre3" src="01.jpg"/></p>
	<p class="normal">Yataktan kalkıp yavaş adımlarla pencereye gidiyorum. Tasso taraçada değildi ama evinde, neredeyse tam karşımda, masasına oturduğunu görebiliyordum. Gömleğinin yeniyle fotoğraflardaki yağmur damlalarını siliyordu.</p>
    <div class="calibre1" id="calibre_pb_12"/></body>
</html>