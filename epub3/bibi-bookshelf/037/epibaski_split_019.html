<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>epibaski.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_8">Yedinci Bölüm</h1>
				<p class="ortayazi"><span class="ideitalik">Kamini Koyu’nda Yanan Kayık</span>	</p>
	<p class="h3baslik">MANEVİYATIN ZAMANI</p>
				<p class="normal">Kamini Koyu’nun hemen dışında, denizden alevler yükseliyor. Kıyıya toplanan kalabalıktan yükselen alkışlar taraçama ulaşıyor. Yunan Paskalyası akşamındayız. Yükselen alevler geleneksel Yahuda’yı salda yakma ayinine ait.</p>
				<p class="normal">Kapkaranlık denizde yansıyan alevlerin ışığı pek dramatik bir etki yaratıyor. Heyecan verici, şenlikli... Ama kalabalığın çığlıklarında bunaltıcı, “Yan ulan yan!” tarzı intikamcı bir linç tonu var. Hiç kutsal gelmiyor bana.</p>
				<p class="normal">Müteveffa toplumsal yorumcu Christopher Hitchens, upuzun ve bezdirici çalışması <span class="ideitalik">God is not Great: How Religion Poisons Everything</span>’de<sup class="calibre4"><a href="epibaski_split_040.html#footnote-8465-1" id="footnote-8465-1-backlink">[18]</a></sup> örgütlü dinin bizleri yozlaştırarak dünyayı bir linç çeteleri yığınına çevirmesinin yollarını sıralamıştı. “Beyrut’ta, Belfast’ta, Bombay’da, Belgrat’ta, Beytüllahim’de veya Bağdat’ta, akşam alacasında bana doğru yaklaşan bir grubun dinsel bir inançtan olduklarını düşündüğüm anda ürperirim,” diye yazmıştı.</p>
				<p class="normal">Kamini Koyu’ndaki insanlardan bana yönelik bir tehdit algılamıyorum kesinlikle ama karşımda gördüğüm, katılmamayı tercih edeceğim Yunan eğlencelerinden biri. Tıpkı Hitchens gibi ben de örgütlü dinlerin “vicdanlarında epey yük taşıyor olmaları gerektiği” kanısındayım.</p>
				<p class="normal">Ama bu kanaatim, hayatımda manevi bir boyut özlememi engellemiyor. Hoş, bunun ne anlama gelebileceğinden pek emin değilim gerçi.</p>
	<p class="ortayazi"><span class="idebold">İHTİYARLAR VE TANRI HEZEYANI</span></p>
				<p class="normal">İhtiyarlar sıklıkla dine dönerler. Baştan beri hep böyle olmuştur. Psikolojik düşünüşlü çağımızda bu durum için kabul görmüş açıklama, ölümün kapıyı çalışını duyan yaşlıların bir savunma mekanizması dahilinde çarçabuk bir Tanrı ve bir ölümden sonra hayat uydurmaya başladıklarıdır.</p>
				<p class="normal">Sigmund Freud, mühim denemesi <span class="ideitalik">Bir Yanılsamanın</span> <span class="ideitalik">Geleceği</span>’nde dini, sadece isteklerimizin bir ürünüdür diyerek kenara itmişti. İlginçtir hatta belki cesurcadır, hayatının son dönemlerinde yazdığı bu denemesinde dinin ana amacının toplumları kontrol etmek ve kişinin dünyadaki ahlaki tutumunun <span class="ideitalik">hayat bittikten sonra</span> ödüllendirileceği vaadiyle uygun davranışları garantiye alarak bir takım ahlaki kodların uygulanmasını zorlamak olduğunu öne sürmüştü. Gayet açık bir tezdir bu. Bugünlerde evrim kuramcıları “din geni” muhabbetleriyle bu teze müthiş bir ilginçlik daha katmaktadırlar. Söylediklerine göre bu gen kendini bir dizi hayatta kalma karakteristiği içinde göstermektedir. Bu genden yoksun kabileler, zorlayıcı bir ahlak kodu bulunmadığından birbirlerini öldürdükleri için tarih sahnesinden silinmişlerdir. Hitchens yaşasaydı dinin bir hayatta kalma özelliği olduğu görüşüne sarılırdı.</p>
				<p class="normal">Freud’un varsayımıysa, eğer aşkın, yüce bir Tanrı ve harika bir ölümden sonra hayat fikirleri aklımıza sadece <span class="ideitalik">duygularımızın</span> birer sonucu olarak düşüyorlarsa saçma olmalıdırlar, yönündeydi. Tamamen mantıklı ve deneysel açıdan, tıpkı <span class="ideitalik">Porgy &amp; Bess</span> müzikalinde İncil’in buyruklarının uygunluğu hakkında söylendiği gibi, bu varsayım için “illa öyledir diyemeyiz.” Mesela duygularımız, trende karşımıza oturan fötr şapkalı adamın seri katil olduğuna yönelik fikrimizin tek kaynağı olabilir ama sonunda adamın <span class="ideitalik">sahiden</span> bir seri katil olduğu da ortaya çıkabilir. Fikrimize rasyonel olmayan bir yoldan varmamız, fikrin kendi başına doğru ya da yanlış olması üzerinde hiçbir etki taşımaz.</p>
				<p class="normal">Bugünün yeni ateistleri, Sam Harris ve Richard Dawkins gibi düşünürler neden Tanrı’yı uydurduğumuza dair psikolojik yorumlara yüklenmektedirler. Bu düşünürler, çoğumuzun hayatlarımızın yüzde doksan dokuzunda bilimsel, mantıksal-deney dayalı düşünce tarzını kullanırken iş Tanrı ve dine geldiğinde mantıkdışı, deneysel olmayan düşünceye battığımıza işaret etmekte, her iki düşünüş tarzını da ihtiyaçlarımız doğrultusunda seçtiğimizi söylemektedirler. Mesela bilimsel, mantıklı-deneysel düşünce araba kullanmada işimize yararken, ruhumuzun kurtuluşu için yakarmaya geldiğinde deneysel olmayan düşünce çok daha uygun düşmektedir.</p>
				<p class="normal">Sam Harris şöyle yazıyor: “Size evimin arka bahçesinde buzdolabı büyüklüğünde bir elmasın gömülü olduğunu düşündüğümü söylesem ve siz de bana neden böyle düşünüyorsun diye sorsanız. ‘Böyle düşünmek, buna inanmak hayatıma anlam katıyor,’ ya da ‘Ailem bu inançtan büyük bir haz duyuyor ve her pazar gidip elması bulmak için kazıyoruz; arka bahçemizde kocaman bir çukur var,’ desem bana deli gözüyle bakmaya başlarsınız. Sırf hayatınıza anlam katıyor diye arka bahçenize kocaman bir elmasın gömülü olduğuna inanamazsınız. Böyle bir inanış mümkünse bile kimsenin istemeyeceği türden bir kendini aldatmaya girer.”</p>
				<p class="normal">Özünde bu da bir başka “kendine dürüst ol” argümanıdır: Neyin gerçek olduğunu belirlemede bilimsel yönteme ya inanırız ya da inanmayız. Duruma veya keyfe göre ikisi arasında gidip gelmek kendimizle alay etmek, kandırmak, kendimize karşı dürüst olmamak demektir.</p>
				<p class="normal">Peki, dikkatini manevi meselelere çeviren biz ihtiyarlar kendimizi mi kandırıyoruz? Sırf “zamanın kanatlı atının yaklaştığını” duyduğumuz için mi bilerek kendimize karşı dürüstlüğümüzü kaybediyoruz?</p>
	<p class="ortayazi"><span class="idebold">YAŞLILIKTA MANEVİYATIN ZAMANLILIĞI</span></p>
				<p class="normal">Hinduların kendimize karşı dürüst olmadığımızı düşünmedikleri kesin. Biz ihtiyarların ciddi ruhani işlere dalmaya nihayet hazır olduğumuz kanaatindeler.</p>
				<p class="normal">“Modern” gelişimi M. Ö. ikinci yüzyılda başlayan bu eski Güney Asya din ve felsefesinin kökleri Demir Çağı’na dek uzanır. Nasıl yaşanmalı, sorusuna yer veren diğer birçok kalıcı felsefe gibi, Hinduizm de hayatın farklı safhaları için farklı roller biçmiştir. Hinduizm’de bu roller dört tanedir: <span class="ideitalik">brahmacari</span> (öğrenci), <span class="ideitalik">grihastha</span> (ev sahibi), <span class="ideitalik">vanaprastha</span> (yarı emekli orman sakini veya münzevi) ve <span class="ideitalik">sannyasi</span> (terk eden). Bu aşamalar hazırlanma, üretme, hizmet etme ve manevi düşünmeye karşılık gelirler. Bazı Hindu metinlerine göre son safha hayatın yetmiş ikinci yılında başlamaktadır. Tanıdık geliyor bana.</p>
				<p class="normal">İşbu son safhada bana hem irkiltici hem çekici gelense ihtiyar kişinin yapacakları listesinin en üstlerinde dini terk edişin olmasıdır. <span class="ideitalik">Sannyasi</span>nin, hayatının önceki safhalarında edindiği tüm dinsel inanç ve uygulamaları reddedişini simgeleyen kutsal metinlerin yakılışı, <span class="ideitalik">sannyasa</span> safhasını başlatan ayinlerin bir parçasıdır. Hepsine elveda... Yaşlı <span class="ideitalik">sannyasi</span> artık kendi kendinedir. Bulabileceği ruhani aydınlanma her ne ise yapayalnız düşünerek bulacaktır. Hatta bulacağı din olacaksa bile onu sıfırdan icat etmesi gerekecektir.</p>
				<p class="normal">Epikuros’un Bahçesi’nde yaşamak, “Terk Eden”in yaşamının yanında emekliye ayrılıp Miami’ye yerleşmeye benziyor. <span class="ideitalik">Sannyasiler</span> barınaksız ve eşyasız yaşayan gezgin münzevilerdir. Yemeği sadece kendilerine verildiğinde yerler. Gene de Epikuros’un tamamen özgür yaşam fikriyle Hindu dördüncü aşaması arasında bir ortak tını mevcuttur. “Asrama Dharma” <span class="ideitalik">sannyasi</span> yaşantısını tarif ederken şöyle der: “<span class="ideitalik">Sannyasi</span>nin ruhani gözü insanın vermeyeceklerindedir ve insanın alabilecekleri pek umurunda değildir. Haliyle ne tehdit ne de tahrik edilebilir.” Bir başka bölümdeyse şöyle anlatır: “İş, aile, dünyevi yaşam, gençliğin güzelliği ve umutları, olgunluğun başarıları, hepsi artık geridedir ve elde kalan sadece ebediyettir. Ve böylece akıl, bir rüya gibi gelip geçmiş hayatın yaptırım ve kaygılarına değil, ebediyete bakar.”</p>
				<p class="normal">“Rüya gibi gelip geçmiş hayat” hissine kesinlikle aşinayım tabii. Hepsinin göz açıp kapayana kadar geçtiği hissine sıklıkla kapılıyorum. Ayrıca “Asrama Dharma”nın “Elde kalan sadece ebediyettir,” derken neyi kastettiğini de hissedebiliyorum. Hayatımın son bilinçli safhasındayım ve aklım gittikçe daha fazla, Hinduların “kozmosun gerçek bilgeliği” dediği şeye çekiliyor.</p>
				<p class="normal">Hindular bana, yaşlılıkta neden ruhani konulara yöneldiğimizin yegane açıklamasının fiziksel sebepler olmadığını hatırlatıyor. Yaşlı “terk eden” aydınlanmayı, ahiretin vaat ettiği ödül veya cezalarla örülü bir sisteme kısılıp kaldığından ya da ölmekten korktuğundan aramamaktadır. Tüm kaygılarına veda etmiştir; hayatla işi bitmiş, tüm bağlantılarını kesmiştir ve nihayet en üst manevi sorulara odaklanmasının zamanı gelmiştir.</p>
	<p class="ortayazi"><span class="idebold">BİR İHTİYARIN MANEVİYAT ARAYIŞI</span></p>
				<p class="normal">Din, bugüne dek hayatımda önemli bir rol oynamadı. Ayrıca <span class="ideitalik">sannyasi</span>nin beyaz sayfayla işe başlamasında da pek teselli bulduğumu söyleyemem; gençliğindeki dinsel eğitimini reddetmiş olsa bile aydınlanmanın ne olduğu ve ne olabileceğine dair benden daha net hisler taşıdığına eminim.</p>
				<p class="normal">Bununla birlikte, henüz başlamış bir tür aydınlanma arayışım ortada. Ve hep öyle olduğuna inanıyorum. Hatta ötesi, çoğumuz için ortada –veya <span class="ideitalik">bir yerlerde</span>– olduğunu zannediyorum. Belki gene kafaca yumuşuyorumdur ama ta içimde bir yerlerde en sıkı ateistlerin dahi aşkın bir boyut özlediklerini, sadece inanılır bir dayanak bulamadıklarını tahmin ediyorum. Bana gelince: manevi özlemlerimi, can sıkıcı birer tikmişler gibi görmezden gelmeyi alışkanlık edindim. Baba Ram Dass’ın<sup class="calibre4"><a href="epibaski_split_041.html#footnote-8465-2" id="footnote-8465-2-backlink">[19]</a></sup> “Şimdide yaşa!” buyruğuna, “Böyle iyiyim ben; her günümde şimdide yaşamayı planlıyorum zaten,” diyen adam gibiyim.</p>
				<p class="normal">Ama ihtiyarlığın kendine has, eşsiz acelesi beni dürtmeden, şimdi değilse ne zaman, demeden durmuyor.</p>
				<p class="normal">Manevi özlemlerin kökündeki temel soruları tanımlamak zor değil. Ama içlerinden bir anlam çıkarmak zor: Sahiden her şeyle bağlantılı mıyım? Evrenle? Bu işte –evren ve ben– birlikte miyiz? Ve eğer öyleyse, bunun hayatımın geri kalanını nasıl yaşamam konusunda nasıl bir anlamı olabilir?</p>
				<p class="normal">Sorular bunlardan daha muğlaklaşmıyor ama daha elzemlerini düşünmek daha da zor. Heidegger’in “anlaşılamaz sorusuyla” geçen günkü karşılaşmamdan bu yana kendimi, yeni ateistlerin manevi boyut fikrini düşünmemin dahi kendime karşı dürüstlükten ayrılmaya gireceği görüşüyle kapışmak için daha donanımlı görüyorum. Arka bahçemde Sam Harris’in dev elması türünden bir <span class="ideitalik">şey</span> aradığım kanısında değilim. Tanrı’nın yüzünü ya da cennet manzarasını görmeyi beklemiyorum. Bir tür yüce anlayış, evrene dair varoluşsal bir onay arıyorum. Özlemime umudu yine düşünür William James veriyor: Hayır, bir <span class="ideitalik">şey</span> aramıyorum; ruhani bir <span class="ideitalik">deneyim</span> arıyorum.</p>
				<p class="normal">Böylece yine yolculuğumda yanıma aldığım gözde kitaplarımdan birine, William James’in <span class="ideitalik">Dinsel Deneyimin Çeşitleri</span> adlı eserine dönüyorum. Masamda duran kitap, öğrenci işi, en saf satır-altı çiziklerim ve kenar notlarımla dolu, elli küsur sene önce Harvard Meydanı kitapçısından aldığım kitap. Altını çizdiğim pasajlardan biri doğrudan bugün aradığıma hitap ediyor: “Sıradan bilinç halinden mistik hallere, daha azdan daha fazlaya, ufaklıktan enginliğe ve aynı zamanda tedirginlikten sükunete geçer gibi geçeriz. Bu halleri uzlaştırıcı, birleştirici hissederiz. Hayır-işlevinden çok evet-işlevinin çekiciliği içimizdedir. Bu hallerde sınırsız, sınırları yutar ve hesabı huzurla kapar.”</p>
				<p class="normal">Evet, aradığım bu “evet-işlevi”min bir salınışı... Ve böyle bir deneyim yaşarsam işe oradan dalacağım. Harris deneyimin sadece bir dileğin yerine gelişinden ibaret olduğunu söylerse onu da dikkate alacağım. Ama Harris’i reddetme ve kendi “evet”imi kucaklama ayrıcalığımı saklı tutacağım.</p>
	<p class="resim"><img class="calibre3" src="01.jpg"/></p>
				<p class="normal">Benim gibileri için ebediyet arayışının, <span class="ideitalik">sannyasi</span>nin yaptığı gibi eldeki her şeyi evrenin gizemlerine odaklamaktan geçeceğini sanmıyorum. Kendime dürüst olacağım; “ev sahibi” rolümden, özellikle evimden vazgeçmek açısından vazgeçmeye hiç niyetim yok. Maddi dünyayı aşmamı bu tür burjuva bağlantıların engelleyeceğini biliyorum; dolayısıyla evime ve yuvama bağlılığım aydınlanmayı yeterince istemediğim anlamına gelecekse kabul edeceğim. Her halükarda, aydınlanmayı <span class="ideitalik">sannyasi</span>nin gittiğini düşündüğüm yoldan bulacağımı zannetmiyorum. Öylesine nasıl başlayabileceğimi bile bilmiyorum zaten.</p>
				<p class="normal">Dahası, kilise veya sinagoga gitmemin de işe yarayacağını zannetmiyorum. Daha önce hiç yaramadı. Ve William James ile Aldous Huxley’nin aksine, uyuşturucu deneyimlerim bana algının kapılarını açmadı ve ancak nirvananın bekleme odasına kadar götürebildi.</p>
				<p class="normal">Peki, son aydınlanma şansında ne yapmalı bu ihtiyar?</p>
	<p class="resim"><img class="calibre3" src="01.jpg"/></p>
                
				<p class="normal">Platon’un saf oyunda gökselliğin ipuçlarının bulunduğu söylemini düşünüyorum. Ayrıca beş yaşlı Yunanlının dans edişini seyrettiğim gece hâlâ anılarımda capcanlı. O gece gördüklerim benim için bir anlığına aşkınlığı, aşkınlıktan bir parçayı görmekti. O yaşam coşkusu inanabileceğim bir dindi. Ama bu tür “görünmelere” çok nadir rastlanıyor.</p>
				<p class="normal">Geçen yıl dul kalan doksan yaşındaki profesör arkadaşım Henry, geçenlerde telefonda bana bir sorunundan bahsetti. Aklının işlekliği devam ediyordu ve bedensel işlevleri sorunsuzdu ama yalnız kalmamak için bir huzurevine yerleşmeyi düşünmeye başlamıştı. Günde en az dört saat, yüksek sesle klasik müzik dinlemeyi seviyordu ve komşularının sesi kısmasını söylemelerini istemiyordu; dahası, kulaklıkla dinlemek hoşuna gitmiyordu çünkü kulaklıklar sesi bozuyordu.</p>
				<p class="normal">Güldüm. Müziğin Henry için özellikle hayatının bu döneminde taşıdığı önemi ve bir dakikasını, iyi bir sohbet uğruna bile feda etmek istemeyeceğini biliyordum.</p>
				<p class="normal">Henry ısrarla maneviyatçı değilim, diyordu. Dinin hokus pokus olduğu fikrindeydi. Ama birlikte gittiğimiz konserlerde –programda illa Mahler olur– dönüp baktığımda kırışık yüzünde hep aynı vecd ifadesini görürdüm. Yüce âlemlere uçtuğu, en azından ruhunun uçtuğu açıktı ve bir bakıma, manidar bir şekilde, artık aramızda olmadığını düşünürdüm.</p>
				<p class="normal">Ben de gittikçe daha fazla müzik dinliyorum artık. Müzik, hayatım boyunca beni diğer bütün sanat biçimlerinden daha fazla etkiledi. Şimdi, yaşlılığımda hemen her gece, genellikle tek başıma ve saatlerce müzik dinliyorum. Karanlıkta uzanmış dinlerken bazen ben de bilincim ve evrendeki diğer her şeyle ayrılığımın ortadan kalktığı âlemlere uzandığımı hissediyorum. Yıldızlarda yitiyorum. Henry gibi ben de bunu manevi deneyim saymakta tereddütlüyüm ama yaşadığım bana, bu tür bir deneyime fazlasıyla yakınmış gibi geliyor. Gözlerim kapalı, soluklarım sakin, Cavardozzi’nin idamını beklerken yıldızların altında Tosca’ya, “Hayatı hiç bu kadar sevmemiştim!” diye haykırışını dinlerken bazen –<span class="ideitalik">bazen</span>– özlemlerimin karşılık bulduğu hissine kapılıyorum.</p>
				<p class="normal">Ya gökyüzünü bir anlık görüş veya savrulan kuru bir yaprağın beni gündelik hayattan alıp aşkın, ötelerde bir âleme uçurduğu son derece nadir anlara ne demeli? Bunlar bir ihtiyarın manevi özlemlerini gidermeye yeterli midir? Bunların gündelik hayatımda sayısını artırmamın bir yolu var mıdır?</p>
				<p class="normal">Galiba yapabileceğim tek şey kalp ve kafaca aydınlanmaya <span class="ideitalik">açık</span> olmak. Zen Budizm aydınlanma yolu olarak farkındalığı öğretir. Farkındalığın, kimisi tarif edilemez sayılan pek çok anlamı vardır; ama kavram, temelde görüldüğü kadarıyla, tam bilinç, şimdinin sürekli ve açık bilgisi anlamına gelir. Farkındalığı olan kişi, ister yürüsün ister düşünsün yahut sadece soluk alıp versin, şimdide ne yaptığına tamamen kendini verir. Ve gündelik olana kaymaya, yani tam bilinci yitirmeye ya da gündelik yaşam içinde uyuşmaya karşı daima dikkatlidir. Yaşlılığımda, “kronik deli” efendilerimden birinden –yansımalı kuşkuculuk– kurtulunca nihayet yapabilirim bunları. Gözde William Blake şiirlerimden biri, “Masumiyet” şöyle başlar:</p>
				<p class="normal"><span class="ideitalik">Görmek Bir Kum Tanesi’nde bir Dünya,</span></p>
				<p class="normal"><span class="ideitalik">Ve bir Cennet bir Yaban Çiçeği’nde,</span></p>
				<p class="normal"><span class="ideitalik">Tutmak Sonsuzluğu avucunda,</span></p>
				<p class="normal"><span class="ideitalik">Ve Ebediyeti bir saatin içinde.</span></p>
				<p class="normal">Belki de özlemlerimin yanıtlarını bu yolla, şimdi ve burada, <span class="ideitalik">tam anlamıyla</span> şimdi ve burada olmakla bulmam en büyük olasılıktır.</p>
	<p class="ortayazi"><span class="idebold">SIRADANIN KUTSALLIĞI</span></p>
				<p class="normal">Taraçama kızaran kuzu etinin kokusu doluyor. Yunanların Paskalya’ya verdikleri ad, Paşa, Yahudilerin Mısır’dan kurtuluşunun kutlandığı ilk Fısıh bayramında kurban edilen kuzunun İbranice adında geliyor. Yunan Paskalyası ile Fısıh ayrıca her yıl hangi tarihe düşeceklerinin ayın evreleri üzerinden hesaplanması açısından da bağlantılılar. Kuzu, Yunanistan’da Paskalya sofralarının daima ana yemeği...</p>
				<p class="normal">Bu akşam yemeğinde Tasso ve Sophia’nın konuğuyum. Birkaç gün önce Tasso, arkadaşlarıyla tavernadan ayrılırken masama uğrayarak Paskalya akşamına herhangi bir plan yapıp yapmadığımı sormuştu. Yapmadığımı söyleyince yemeğe davet etmişti.</p>
				<p class="normal">Tasso’nun kapısını çalmadan önce selam cümlem “Kalo Paşa”yı prova ediyorum. Dinimin gereklerini yerine getirmememe rağmen, Yahudi sıfatım yüzünden diğer Yunan selamı Christos anesti’yi (İsa dirildi!) sarf etmekten daha rahat geliyor Kalo Paşa. Sabah yürüyüşümde topladığım glayöllerden yaptığım buketi düzeltiyorum. Kapıyı tıklatıyorum, Tasso açıyor.</p>
				<p class="normal">“Kalo Paşa!”</p>
				<p class="normal">“Kalo Fısıh!” diyor Tasso beni kucaklayarak.</p>
				<p class="normal">Doğru mu duydum? Tasso, “İyi Fısıhlar” mı dedi bana?</p>
				<p class="normal">Dedi sahiden. Dediğini gözündeki pırıltıdan anlıyorum. Ak saçlı, hoş eşi Sophia geldiğinde buketi uzatıyorum; o da “Kalo Fısıh!” diyor. Prova ettiği açık.</p>
				<p class="normal">Yemek davetimdeki sevgiyi o an hissediyorum. Tasso’nun, koydaki tantanalı Yahuda yakma töreninden duyduğum huzursuzluğu tahmin ettiğinden eminim. Dahası hassasiyetimi benden daha iyi anladığından da eminim; hassasiyetimin örgütlü dine yönelik Christopher Hitchens tarzı soğukluğumdan değil, hain Yahuda’ya duyulan nefretin sıklıkla Yahudi düşmanlığı imaları taşıdığını bilmemden –Tasso’nun da bilmesinden– kaynaklandığının farkında. Ne anlayışlı, ne şefkatli adam bu Tasso!</p>
				<p class="normal">Oğulları Kosmas, gelinleri ve ergen torunları da evdeler; tatil için Atina’dan gelmişler. Onlar da Tasso ve Sophia gibi sıcakkanlı, samimi insanlar.</p>
				<p class="normal">Kuzu budu bahçedeki açık fırında kızarıyor hâlâ. Saat daha dokuz ve sıcak bahar gecesinde henüz ana yemeğe geçmek için çok erken. Uzo ve mezelerle başlıyoruz. Ahtapot tava, kızarmış peynir, portakal aromalı sosisler, zeytin, yaprak sarma, cacık, vesaire... </p>
				<p class="normal">Kadeh kaldırılıyor: Torun Niko’nun üniversiteyi kazanmasına, gelin Despina’nın Atina’daki bir dergide ilk şiirinin yayınlanmasına, ailenin bir kışı daha atlatan yaşlı köpeği Kibele’ye... Köpeğe kadim doğa tanrıçasının adı verilmiş ve teolojiyle uzaktan yakından ilgili başka hiçbir atıf geçmiyor. Ne İsa’dan ne de Diriliş’ten bahsediliyor sofrada. Tabii Musa’dan ve Kızıldeniz’in ikiye ayrılışından da...</p>
				<p class="normal">Dindar Hıristiyanlar için Tasso’nun bahçesinde yaşananlar dine hakarete giriyor. Paskalya anlamını yitirmiş burada. Diriliş’i kutsal gününden ayırıyor ve yerine dinle alakasız bir bayram yemeği koyuyorlar. Beni davet etmemiş olsalar bile yemekte dinden bahsedilmeyecekti, eminim.</p>
				<p class="normal">Ama burada, limon ağacının altında, bu güzel, sevgi dolu insanlarla otururken Tasso’nun bahçesinde özünde kesinlikle kutsal bir şeyin varlığından eminim. Sıcacık bakışlarda görüyorum. Kosmas’ın, babasının zeytin çekirdeklerini gömlek cebine yerleştirme alışkanlığıyla sevecen alay edişinde duyuyorum. Her yanımda hissediyorum.</p>
				<p class="normal">Tasso’nun bahçesinde yaşananı kavrayıp beğenişimi yaşıma borçluyum. İhtiyarım ve bu sükunetle barışığım. Bu insanlardan dostlukları dışında hiçbir isteğim yok. Özlediğim, hasret çektiğim hiçbir yeni heyecan veya başarı bulunmuyor. Hatta evrenden şu an yaşadığımdan öte hiçbir isteğim yok. Yüzlerinde “bir Dünya” görüyorum çünkü.</p>
				<p class="normal">Bahçe’deki sofrasında arkadaşlarıyla oturduğunda Epiku-ros’un hissettikleri bunlar olmalı. İyi insanlarla birlikteliğin mutluluğu. Bir aydan beri ilk defa karımla kızımı bu kadar özlediğimi fark ediyorum. Keşke bu şahane anları onlarla paylaşabilseydim...</p>
				<p class="normal">Ve kendime William Blake’in harika deneyimlere bağlanmaya çalışmak yerine bu tür deneyimlerin gelip geçmelerine izin vermeye yönelik uyarısını hatırlatıyorum. Bir başka metafizik şiiri, dört dizelik mücevheri “Ebediyet”te şöyle yazmış Blake:</p>
				<p class="normal"><span class="ideitalik">Tek bir neşeye kendini bağlayan</span></p>
				<p class="normal"><span class="ideitalik">Kötülük eder kanatlı hayata</span></p>
				<p class="normal"><span class="ideitalik">Ama neşe uçup giderken öpücük yollayan</span></p>
				<p class="normal"><span class="ideitalik">Yaşar ebediyetin günışığında</span></p>
	<p class="normal">Doğrulup kadehimi kaldırıyorum. “Burada olmak büyük ayrıcalık,” diyorum. Gülümsüyor, ekliyorum: “Hatta sadece olmak büyük ayrıcalık.”</p>
    <div class="calibre1" id="calibre_pb_20"/></body>
</html>