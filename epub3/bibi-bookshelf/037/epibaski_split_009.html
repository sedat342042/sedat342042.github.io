<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>epibaski.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_3">İkinci Bölüm</h1>
				<p class="ortayazi"><span class="ideitalik">Issız Taraça</span>	</p>
	<p class="h3baslik">ZAMAN VE KAYGI BONCUKLARI</p>
				<p class="normal">Denizden bakıldığında Hydra, bir serap gibi görünür. Adanın etrafı sisle kaplıdır, manzarayı iyice yumuşatan yaklaşan gemilerin çıkardığı köpüklerle ada yüzüyormuş gibi görünür. Ama adadayken, bugünkü gibi hava bulutlu olsa bile her şey en ince ayrıntısına kadar görülür. Mora kıyılarının birkaç kilometre açığındaki bir kayalığın gölgesi dahi penceremin hemen önündeki limon ağacı kadar belirgindir. Hydra limanından itibaren at nalı şeklinde, evlerle bezeli bir tepe dimdik yükselir; bu yüzden herkes uzaklardaki avlularda ve taraçalarda yaşanan mahrem sahnelerin masum izleyicisine dönüşür.</p>
				<p class="normal">Mesela şu anda çiçekli basma giymiş, çamaşır asan orta yaşlı bir kadın hemen yanında dikilen alacalı bir kediyle konuşuyor. Onun hemen iki taraça yukarısında iki çocuk, bahçe kapılarının gölgesine oturmuşlar; biri çantasından çıkardığı boyama kitabıyla oyalanırken, diğeri bir dilim ballı ekmeği dişliyor. Daha tepede ise uzun boylu, bacamsı şapkalı bir Ortodoks papazıyla yanında dikilmiş pek somurtarak bir şeyler söyleyen –muhtemelen limandan dönerken almayı unuttukları yüzünden kızmış– karısını rahatça görebiliyorum.</p>
				<p class="normal">Hydra’nın meşhur ışığının numarası bu: Gündelik hayatın her sahnesini mahrem bir tiyatro sahnesine dönüştürüveriyor.</p>
				<p class="normal">Kaldığım baştan aşağı bembeyaz on dokuzuncu yüzyıl evinin tüm pencereleri artı şeklinde yerleştirilmiş ikişer adet demirle korunuyor. Adalılardan bazıları, “Türkler giremesin diye,” derken bazıları da, “Arnavut korsanlar giremesin diye,” diyor. Demirlerin işe yaradığı açık, çünkü şu ana dek odama ne bir Türk ne de bir Arnavut girdi. Ama demirler penceremden görünen manzarayı karartmak yerine dört ayrı manzarayı çerçeveliyorlar: Çerçevenin birinde evlerle bezeli bir tepe, ötekilerde ise badem ağaçları, liman ve deniz var.</p>
				<p class="normal">Ev tepede. Liman çerçevemden Dimitri’nin tavernasının taraçasını görüyorum. Bomboş. Hava bulutlu, yağmur yağacak gibi; Tasso ve arkadaşları ya içerideler ya da bugün sohbet için toplanmamışlar.</p>
				<p class="normal">Ama yağmur yağsın yağmasın, karnım aç. Odamdaki meyve sepetinde yatan incirler kurumakla tazelik arasındalar; Dimitri’nin tavernasına gitmeye karar veriyor, yolda Tasso’nun evinin önünden geçiyorum. Bir anlığına görüyorum Tasso’yu; üçüncü kattaki taraçada oturmuş, düşüncelere dalmış...</p>
	<p class="resim"><img class="calibre3" src="01.jpg"/></p>
				<p class="normal">Dimitri’nin tavernasında, mutfağında oturmuş BBC Dünya Haberleri’ni dinleyen Dimitri’yle lokantanın diğer ucunda, pencere kenarında, dünkü Atina gazetelerinden birini okuyup bir yandan İngilizlerin “Kaygı Boncukları” adıyla bildiği <span class="ideitalik">kombolói</span> tespihini çeken Ianos’tan başka kimse yok.</p>
				<p class="normal">Adalıların pek çoğu gibi Dimitri de gençliğinde denizciymiş. Çalıştığı gemide telsizciliğe kadar yükselmiş; bu sayede akıcı İngilizcesiyle yarım yamalak bildiği, doğulusundan batılısına bir sürü dil öğrenmiş. Otuzlarının ortasında Hydra’ya kesin dönüş yaparak tavernasını açmış ve yanına aldığı aşçı hanımla evlenmiş. Hayatın birbirinden ayrı, doğal safhaları olduğu fikri Dimitri’ye içgüdüsel yoldan gelmiş.</p>
				<p class="normal">1960’larda ilk gelişimden bu yana çok daha az insanın tespih çektiğini fark edince Dimitri’ye bu gelenek sönüp gidiyor mu, diye soruyorum. Yanıt vermeden önce gelmemi, yemeğimi seçmemi işaret ediyor. Seçeneklerim her zamanki gibi musakka, salatalık dolması, kıymalı-peynirli makarna ve Dimitri’nin başyemeği, patatesli kuzu rostosu. Yağında dolanan sinek grubuna aldırmadan kuzu yemeğini işaret ediyorum. Dimitri bol kepçe bir porsiyon hazırlıyor, radyoyu kapatıyor ve iki kadeh şarapla birlikte gelip yanıma oturuyor.</p>
				<p class="normal">“Öncelikle,” diyor, “Kaygı Boncukları, yanlış tercümedir. Yunanlılardan ziyade İngilizlerin düşünme tarzını yansıtıyor. <span class="ideitalik">Kombolói</span>nin kaygıyla ilgisi yoktur.”</p>
				<p class="normal">Dimitri, her sohbete oturuşumuzda pek sabır gösteren bir öğretmen havasına bürünüyordu ya, kültürel yorumcum rolünden haz aldığını gayet iyi biliyordum. Pek cin fikirli, alışılmadık ölçüde kentli bir adamdır Dimitri.</p>
				<p class="normal">“<span class="ideitalik">Kombolói</span> zamanla, zamanı düzenlemekle, kalıcı kılmakla ilgilidir,” diyor.</p>
				<p class="normal">Zamanı düzenlemek mi? Kalıcı kılmak mı? Tanıdığım diğer pek çok Yunanlı gibi Dimitri de, kabul etmese bile metafizik açıklamalara kayıyor. Dimitri aslında kendi dünya görüşünü vurguluyor. Bu dünya görüşü, zamanı şekillendirilebilir, çok boyutlu, sadece gezegenin ve saatlerin hareketlerini temel alan bir şey olarak değil, yaşarken şahsen kavradığımız bir şey olarak da görüyor. Yani Dimitri’ye göre zaman, kişinin zamanı nasıl tattığına hatta nasıl tatmayı seçtiğine göre değişiyor.</p>
				<p class="normal">Modern felsefede, yirminci yüzyıl varoluşçuları ve fenomenologları zamanın <span class="ideitalik">öznel</span> algılanışını zirveye taşıdıklarında hakim görüş zamanın esas olarak çizgisel, ölçülebilir ve nesnel bir şey olduğunu öne sürüyordu. Bu düşünürler bilimsel dünya görüşünün hakimiyetine karşı çıktılar. Onlara göre insan felsefesiyle daha ilgili olan zaman anlayışı, zamanı tecrübe ediş tarzımızı öne çıkarmalıydı. Aslında yaptıkları Dimitri gibi insanların zamanın doğasına yönelik algılarını felsefi bir değerler dizisi seviyesine yükseltmekti..</p>
				<p class="normal">Edmund Husserl gibi fenomenologlar “saat zamanı”, yani, nesnel, bilimsel zaman ile çelişen “yaşanmış zaman” fikrini öne sürdüler. Bu düşünürlere göre “yaşanmış zaman” temeldir çünkü bizler “zamana bağlı”, zamanımızın sınırlı olduğunu bilen varlıklarız. Zamanı kişisel, bize özel yollarla ölçeriz. “Şimdi”, “henüz değil” ve “birazdan” gibi kavramlar kişiden kişiye ve haliyle zamandan zamana değişkenlik gösterirler. Mesela, “Yaşlandıkça yıllar daha hızlı geçmeye başladı,” dediğimde birinin kalkıp, “Ama elbette sen de biliyorsun ki <span class="ideitalik">aslında</span> yıllar daima aynı hızla geçer,” yanıtını vermesinin bana hiçbir faydası dokunmayacaktır. O yılların <span class="ideitalik">aslında</span> ne hızla geçtiklerini ben gayet iyi biliyorumdur çünkü.</p>
				<p class="normal">Dimitri’nin saatle ölçülen zamanla yaşanmış zamanı birbirinden kolayca ayırabilmesinde aslında şaşılacak bir şey yok. Kadim Yunancada bu iki kavram iki ayrı kelimeyle ifade ediliyordu: <span class="ideitalik">Chrónos</span> ve <span class="ideitalik">Kairós.</span> <span class="ideitalik">Chrónos</span> zamanın boyutunu, hep aynı hızla geçmişten geleceğe akan zamanın süresini, insanın mesela, “Şu saatte, şurada buluşalım,” derken kastedilen zamanı ifade ediyor. <span class="ideitalik">Kairós</span> ise nicelikten çok zamanın niteliğini, özellikle, mesela, “Hayatımı gözden geçirmenin tam zamanı,” derkenki gibi uygunluğunu vurguluyor. <span class="ideitalik">Kairós, </span>zamanın birey için taşıdığı özel önemi betimler; bu evrensel boyuta kıyasla kişisel anlam taşıyan zamandır</p>
				<p class="normal">Yanıma aldığım kitaplardan biri de Eva Hoffmann’ın değişik kültürlerin zamanı nasıl tecrübe ettiklerini anlatan <span class="ideitalik">Zaman</span> başlıklı denemesi. Hoffmann eserinin bir yerinde, Romanyalı bir şairin yirminci yüzyılın sonlarında zamanı nasıl hissettiğine dair sözlerini aktarıyor: “Otuz yılı aşkın bir süre boyunca hayatımı zamanın değer taşımadığı komünizmin saydamsız dünyasında geçirdim. Elimizde kalan tek şey konuşmaktı. Bazen büyük zevk aldığımız sohbetlerimiz, sabahlara kadar süren, dolu kül tablalı ve boş şişeli, sabahı baş ağrılı biteviye konuşmalardı. Zaman donardı bizim için. Hiçbir yere gitmek için acelemiz yoktu.”</p>
				<p class="normal">Atina’daki siyasi durum ne olursa olsun Hydra’da hayat ağır tempoda ilerliyor. Burada ne yol ne araba var, dolayısıyla adanın asli ulaşım araçları –yürümek ve eşeğe binmek– yaşanan zaman temposunu belirliyor; zamanın hızını ve yavaşlığını tanımlıyorlar. Burada araç penceresinden akıp gidecek manzara bulunmadığından hiçbir yüz ve nesne ebediyen yarım kalmıyor.</p>
				<p class="normal">Ada dimdik ve kayalık bir dizi tepeden oluştuğundan yollar hep yokuş yukarı veya aşağı. Bu yüzden yürüyüş hem düşmemek hem de enerjiyi koruyabilmek adına nispeten yavaşlıyor. Ve bu dar yollar kayalarla evlerin etrafında keskin dönüşler yaptığından yürünürken izlenen manzaralar tam ve anlaşılır sahnelere bölünüyor. İçsel saatimin bu tempoya alışması birkaç takvim günü sürdü ve beraberinde hemen her şeyi, etrafımdakileri görme ve duymayı, bedensel hareketlerimi yavaşlatılmış bir hızda beğenmeyi getirdi.</p>
				<p class="normal">İhtiyarlar yavaş hareket eder. Bizim kayalık arazilerimiz içseldir; kırılgan kemiklerden, kuvvetini yitiren kaslardan ve zayıflayan kalplerden oluşur. Tüm arızaların sonucu yavaşlığımız da sıklıkla bir arıza olarak görülür; zayıflığımız ağır çekimde oynamaktadır...</p>
				<p class="normal">Peki, biz ihtiyarların mecburen yavaş hareket etmesi –tamamen farklı nedenlerle Hydralıların hareket ettiği gibi– illa kötü bir şey mi demektir? Çevremdeki herkes ve her şeyin ihtiyar yürüyüşümle uyumlu olduğu bu adada şunu fark ettim: Bir zamanlar yavaşlığa bilinçsizce direnmiştim. Yavaşlığa teslim olmamak için her şeyi göze almıştım. Şimdi anlıyorum ki bu çabam aslında “ebedi gençlik” amentüsüne bilmeden bir başka katılışımdı. Oysa şimdi yavaşlığın olağanüstü erdemleri olduğunu görüyorum.</p>
				<p class="normal">Yavaş hareket etmenin kolayca uyum gösterebildiğim bir zarafeti var. Ağır harekette kendimi çok akıcı hissediyorum. Dahası, tai-chi’yi andıran ama söz konusu disiplinin katı kurallarından uzak bir estetiği bile var. Kimi zaman sandalyemden, önce dengemi kontrol ederek ve acele etmeden inmek, dikkatle doğrulmak ve ölçülü adımlarla pencereye yürümek bana ihtiyar bir insanın doğal, zarif dansını yapmak gibi geliyor. Evet, elbette yaşlılığın sınırlamalarına teslim oluyorum ama yaptığım şey bana hiç de yenilgi gibi gelmiyor. Hatta bazen gayet haysiyetli geliyor.</p>
				<p class="normal">Epikuros hayatımızın her anının azami tadını çıkarmamızı ve zaman gerektiren deneyimlerimizin tüm hazzını almamızı söylüyor. Tamam, Dimitri’nin kuzu yemeğini yavaş çiğnememin sebeplerinden biri uyduruk takma dişlerim elbette. Ama yavaş çiğnemek aynı zamanda ağzımdaki lokmaya tat ekliyor ve zevk alışıma yavaşlık ekliyor.</p>
	<p class="normal">Zamanla ilgili denemesinde Hoffmann yavaş “yaşanmış zamanı”, ABD’ye göç ettiği sıralarda Amerikan zamanını ilk yaşayışıyla karşılaştırıyor: “Amerika’da zaman sadece daha hızlı değil, çok daha stresli şekillerde ilerliyordu.” Ardından Amerikan zamanının Amerikan kaygılılığıyla ilişkisine göz atıyor: “Herkes yeterince yapamamanın veya daha fazlasını yapabilme olasılığının stresini yaşıyor ya da en azından bu konularda mutluluk veya suçluluk duyuyor.”</p>
	<p class="normal">Ebedi gençlikçiler yaşamlarının son döneminde “yaşanan zaman” diye sıklıkla bu hızla ve stresle ilerleyen tempoyu seçiyorlar. Bu bakış açısından yaşanan zaman, zamanımızın tükendiği bilgisi nedeniyle sahiden daha hızlanıyor ve insanlar panik yüklü bir <span class="ideitalik">Kairós </span>yaşıyor.	</p>
	<p class="ortayazi"><span class="idebold">İHTİYARLIKTA CAN SIKINTISI</span></p>
				<p class="normal">Ebediyen gençlik yanlılarının “aceleci zamanı” seçmek için zorlayıcı bir nedenleri var. Onların stratejilerinde ilk yeri zamanın kronik işkencecisiyle, yani sıkıntıyla savaşmak işgal ediyor....Ne de olsa biz ihtiyarların hastalık ve ölümden sonra en korktuğu şey, can sıkıntısıdır.</p>
				<p class="normal">Yeni hedefleri veya eşikte heyecan verici deneyimleri bulunmayan, aç bir libidonun titreşimlerinden mahrum, enerjisi ormanda kamp yapma fikrinin tazelenmekten ziyade işkence gibi geleceği ölçüde inişte bir ihtiyar olmak... Hiçbir şey bundan daha can sıkıcı olamaz. Bir de buna, yaşlıların kendilerini hayatlarının önceki dönemlerine oranla çok daha sık yalnız buldukları –Dimitri’nin tavernasındaki ekibe rağmen– gerçeğini ekleyin: Elde çok fazla zaman olmasına rağmen hiçbir şey yoktur. Bu da can sıkıntısının boşluğuyla karşı karşıya bırakır insanı. </p>
				<p class="normal">Yolculuğum için yanıma aldığım bir diğer kitap, Norveçli filozof Lars Svendsen’in <span class="ideitalik">Bir Can Sıkıntısı Felsefesi</span>’ydi. Doğrusu valizimde kapladığı yere değdi. Bu eser, keskin akademisyenliğin biz sıradan insanların dertlerine sahiden özen gösterdiği nadir çağdaş felsefe kitaplarından biriydi.</p>
				<p class="normal">Svendsen kitabında, can sıkıntısının on sekizinci yüzyıl sonu romantizminden ve bu akımın bireyin önceliğine yaptığı vurgudan doğmuş nispeten yeni bir fikir olduğunu söylüyor. İnsanlar o dönemde toplum içindeki rollerini ve toplumun geleneklerini memnuniyetle kabullenmek yerine romantik ideal tarafından bireysel özgürlüklerini ve beraberinde kendi hayat anlamlarını yaratmaya zorlanıyorlardı. Sorunsa, diyor Svendsen, “iyi işleyen bir toplum kişinin hayatta anlam bulmasını teşvik ederken, kötü işleyenin etmemesidir. Modernlik öncesi toplumlarda genellikle toplu, herkesin kabullendiği genel bir anlam yeterliydi. Ama biz ‘romantikler’ için işler biraz daha karışıktır.” Anlam, çoğumuza, özellikle geleneksel bir Tanrı ve dine güvenceli bağlantıyı yitirmişlere kolayına gelmez – hatta hiç gelmez.</p>
				<p class="normal">“Durumsal can sıkıntısı”na (mesela üroloğumun bekleme odasında iki saat oturunca kapıldığım his) kıyasla “varoluşsal can sıkıntısı”nda kişi, hiçbir şeyde anlam bulamayan, hatta herhangi bir şeyde anlam aramayı dahi bırakmış bir benliğe hapistir.</p>
				<p class="normal">Hayatta hiçbir şey anlam taşımayınca, hiçbir şey insanın ilgisini çekmemeye başlar. Can sıkıntısı devreye girer. Sıkılan bir insan özlemeyi bile özler. Dolduracak vakti vardır ama elinde buna zorlayacak hiçbir şey yoktur. Ölümüne sıkılır. Melankolik karakterlilerimiz varoluşsal sıkıntıya aşinadırlar.</p>
				<p class="normal">Kısacası, Svendsen’e göre modern insan zamanını doldurmak adına kişisel hedefler uydurmaya, ilginç etkinlikler kovalamaya ve en önemlisi, <span class="ideitalik">yenilik</span> aramaya başlamıştır. Yeni şeyler ve deneyimler can sıkıcı olamazlar, değil mi? Eh, göründüğü kadarıyla sıklıkla öyleler. Nihayet yönetim kurulu üyeliğine ulaşıldığında hemen bir diğer hedef belirir. Yönetim kurulu başkan yardımcılığı, başkanlığı, şirket başkanlığı, ardından daha büyük bir şirketin başkanlığı, vesaire... Bu tür düzenler sonsuz ve tamamen tatmin etmekten uzak ve bir süre sonra amaçsız gelmeye başlayabilirler. Yeniliğin kendisi eskir.</p>
				<p class="normal">Ölmeden önce görülmesi gereken egzotik yerlerden on ikincisinde egzotik manzara eskiyebilir, çünkü daha öncesinde on bir “egzotik yer görmüşsünüzdür.” İhtiyarlar genellikle yeniliğin kısa ömrünün farkındadırlar. “Her şey ne kadar çok değişirse o kadar aynı kalıyor,” ve “Bu yaştan sonra beni hiçbir şey şaşırtmıyor,” gibi cümleler kolayca dökülür dudaklarımızdan.</p>
				<p class="normal">Çoğumuz kabullenmez ama insan hayatına yahut hayatının bir kısmına anlamı sokamazsa elinde sadece dikkatini anlamsızlıktan başka yerlere çekenler kalır. Ama bunların da anlamsızlığını içten içe hissederiz. Şöyle diyor Svendsen: “En hiperaktiflerimiz aslında sıkıntı eşiği en düşük olanlarımızdır. Böyleleri mola vermezler çünkü ‘boş’ zamana tahammülleri yoktur. İşin paradoksal yanı ise doldurulmuş bu zamanların geriye dönüp bakıldığında ürkütücü boşlukta görünmeleridir.”</p>
				<p class="normal">Bunları, özellikle bu yaşımda anlayabiliyorum. Geriye dönüp baktığımda, pek cazibeli, çılgın ve fazlasıyla değişken karakterli bir kadının kalbini umutsuzca elde etmeye harcadığım yıl boyunca aslında onu kazanmamın hayatıma umutsuzca aradığım anlamı katacağına inandığımı kavrıyorum. O sıralarda bir yıllık ara verme döneminden daha yeni dönmüştüm. Televizyona komedi senaryoları yazma hevesimi yeniden ateşlemeye çabalıyordum. Yitik hissediyordum kendimi. Tabii o kadının peşinden koşmak sonunda bana aradığım anlamı vermedi; dahası, hedefime soluk soluğa ulaştıktan sonra sıkıldım. Beni kadının peşinden koşmaya iten boşluğa çaresizce geri döndüm.</p>
				<p class="normal">Umutsuzca yenilik özlemenin doğasına yazılı hayal kırıklığı, bedevinin, “Ne arzuladığına dikkat et, çünkü önünde sonunda elde edersin,” deyişindeki gibi pek çok ironik aforizmada ifadesini bulur. Benim gözdemse Oscar Wilde’ınkidir: “Hayatta sadece iki trajedi vardır: İstediğini elde edememek ve istediğini elde etmek. İkincisi çok daha beterdir.”</p>
				<p class="normal">Svendsen’e göre modern insan, sakince oturup (belki en iyisi budur) anlamlı bir hayatın nasıl olacağını düşüneceğine, can sıkıntısıyla, hastalığın kendisiyle savaşmak yerine, “anlam vekilleri”ni (benim peşinde koştuğum hanım gibi) kovalayarak semptomlarıyla savaşmayı seçmiştir.</p>
				<p class="normal">“Ebedi gençlikçilerin” ihtiyarlıktaki can sıkıntısına karşı süper-meşguliyetle mücadele etme stratejisi özünde “hep aynı teranedir” ve sonuna kadar bir “anlam vekilleri” sonsözüdür.</p>
	<p class="normal">İyi de, meşguliyet bulmazsa ne yapmalıdır ihtiyar? Ot gibi mi yaşamalıdır? Bütün gün uyumalı mıdır? Annemin sıkça yaptığı üzere, <span class="ideitalik">onca insan varken</span> yaşlanmanın kendine düşmesinden mi yakınmalıdır?</p>
	<p class="ortayazi"><span class="idebold">İHTİYARLIKTA OYUN OYNAMAK</span></p>
<p class="normal">Çoğu düşünüre göre boş kalmak –gerek mecburen, gerek kendi seçimimizle– aslında ihtiyarlığın en değerli hazinelerinden biridir. Boş kalmak bize insani eylemlerin en güzeline dalma fırsatını tanır: <span class="ideitalik">Oyun oynama.</span> Yirminci yüzyıl İngiliz düşünürü Bertrand Russell, “Aylaklığa Övgü” adlı denemesinde boş zamanlarımızı her şeyden çok <span class="ideitalik">eğlenceli</span> şeylere ayırmadığımız için azarlar bizleri: “Birazcık boş zaman iyidir ama insan, yirmi dört saatinin dördünü çalışarak geçirseydi kalanında ne yapacağını bilemezdi, deniyor. Eski zamanlarda para etmeyecek bu deyiş modern dünyamızda olmakla birlikte, aynı zamanda uygarlığımız üzerine çöken bir lanettir. Eskiden, verimlilik kültünce kısmen engellenen bir kaygısızlık ve oyunculuk kapasitesi vardı. Oysa modern insan herhangi bir şeyin kendi hayrına değil, illa başka şeyler hayrına yapılması gerektiğini düşünüyor.”</p>
				<p class="normal">Çağdaşı nüktedan Steven Wright, benzer bir noktaya daha özlü bir şekilde değinmiştir: “Sıkı çalışmanın ödülü gelecekte alınır. Tembelliğinkiyse hemen.”</p>
				<p class="normal">Oyun oynamak biz ihtiyarları can sıkıntısından kurtaracak şey olabilir. Tabii <span class="ideitalik">nasıl</span> oynanacağını hatırlarsak... Russell haklıydı: Sırf kendi uğruna oynamanın değeri düşürülüp vakit kaybına çevrildi ve bunun sonucunda galiba hayatın tam da biz ihtiyarlara özgü olan en büyük hazlarından birini tatma kapasitemizi yitirdik.</p>
				<p class="normal">Yanımda getirdiğim bir başka kitapsa Hollandalı tarihçi ve düşünür Johan Huizinga’nın boş vakit değerlendirme konusunda klasik sayılan eseri, <span class="ideitalik">Oynayan İnsan: Kültürde Oyun Öğesi Üzerine Bir Çalışma</span>’ydı. Ancak Huizinga bu eserinde, can sıkıntısını hayata dahil eden Svendsen’in aksine oyunu ölümüne irdelemiştir. Kitapta “ciddiyet” ve “eğlence” kelimeleri üzerine yapılan onlarca çözümlemenin sonunda her iki kavramın pek az ortak noktası bulunduğu iyice kavranır. Buna rağmen Huizinga’nın bazı fikirleri bana konuya son derece uygun görünüyor.</p>
				<p class="normal">Oyun sadece insanların bir kültürel evrenseli değildir; birçok hayvan da sıkı oyuncudur. İster nehirde birbirlerine su sıçratan iki ayı yavrusu (annelerinin sabırsız tepkisinden anlaşılacağı üzere nehirde <span class="ideitalik">aslında</span> balık yakalamayı öğrenmek için bulunmaktadırlar), ister bahçede, bağlı durduğu direk etrafında koşturup duran köpeğim, fark etmez: hayvan doğasında amaçsız eğlencenin bulunduğu açıktır. Aynısı biz kanatsız iki-ayaklılar için de, özellikle bir şeyler başarma ve birileri olma kavramlarının henüz aylaklık edip eğlenme zevkimizin tepesine çıkmadığı yaşlarda geçerlidir.</p>
				<p class="normal">Saf oyunun rekabetçi oyuna dönüşmesi –Yunanlılar bu konuda Olimpiyat şampiyonuydular– bu bahsettiğim tepesine çıkmalardan ilkiydi. Amaçsız oyundan tek göz skor tabelası oyununa geçtik. Şimdilerde ise spor bizim için bir kendini geliştirme aracı... Kişisel çalıştırıcılar ve tuhaf kıyafetlerimiz, oyunda kalan tüm tasasızlığı neredeyse silip süpürdü. İnsanlar bugün yürüyüşe çıkarken bile mesafe ve zaman ölçüyor, kaydediyor ve çıkan sonuçları öncekilerle karşılaştırarak kendini aşmaya uğraşıyor. Oyun oynamak artık boş vaktimizde yaptığımız bir şey değil; oyun oynamak artık programlarımıza sokulmuş bir diğer hırslı aktivite...</p>
	<p class="normal">Kişinin kendini yitirmesi, “oyun” kelimesinin çoğu kullanımında elzemdir. Bir insan rol oynadığında kendini oynadığı rolde yitirir, ki zaten yapılan şey bir “oyun sahnelemektir.” Oyunda hayal âlemine zıplarız. Platon, oyun konusunda kullanılan birçok kelimenin kökünde “zıplamak” eyleminin bulunduğuna dikkat çekmişti; sevinçten zıplamadaki gibi, zıplama arzusunun insanlar dahil, bacak sahibi tüm hayvanlarda temel olduğuna inanıyordu. Hayal dünyamızda, zihnimizde bir fanteziyi oynarız. Mesela Yuvarlak Masa şövalyelerinden biriyizdir ya da dünyanın kaderi bir takım engelleri bertaraf etmemize bağlıdır. Ve parametreleri açıkça belli bir oyun, mesela bir top oyunu oynarken bile oyunun kuralları nihayetinde önem taşımaz; kazanalım veya kaybedelim hatta kurallara harfiyen uyalım ya da uymayalım, oyunun oyun olmayan dünyada hiçbir ciddi sonucu, yol açtığı hiçbir ciddi durum yoktur. Çünkü önünde sonunda oyundur.</p>
	<p class="normal">Tabii kendimizi iş gibi ciddi konularda da yitirebiliriz ama burada önemli bir fark vardır: Oyun-olmayan aktivitelerde amaç hissimizi, hedefimizi hiç yitirmeyiz. Bir rapor yazarken dalıp gidebilir, kendimizi kaptırabiliriz. Ama raporu vaktinde, gereğince bitirmemiz zorunluluğu her zaman tepemizdedir. Oysa saf oyunun tek hedefi kendisidir. Hatta eğlenmek <span class="ideitalik">için bile</span> oynamayız; oynarken eğleniriz. Gidip bir çocuğa veya bulursanız konuşan bir ayı yavrusuna sorun: Oyunu eğlence <span class="ideitalik">amacıyla </span>başlatmamakta ama oynarken feci eğlenmektedir.	</p>
	<p class="ortayazi"><span class="idebold">OYNAYAN İHTİYARLAR</span></p>
				<p class="normal">Mutluluk içinde oyun oynayan ihtiyarlara dair en eski anım altmışların başında, Paris’te gördüklerimdi. Sorbonne’da felsefe okuyordum. Aldığım dersler, Fransızcayı bırak, İngilizcede bile kafamı çorbaya çeviriyordu. Yalnızlık ve Paris tarzı, geç-ergen, azıcık romantik bir perişanlık içindeydim. Elimde Jean-Paul Sartre’ın yedi yüz sayfalık <span class="ideitalik">Varlık ve Hiçlik</span>’i, dalgın yürüyüşlere çıkıyordum. Bir gün, bu yürüyüşlerden birinde taş bir kemerin altından geçip Arènes de Lutèce adlı bir parka girdim. Gözlerden uzak, neredeyse saklı denebilecek bu parkta birinci yüzyıldan kalma, kocaman amfiteatrlı bir Roma yerleşiminin kalıntıları vardı.</p>
				<p class="normal">Amfiye tırmanıp oturdum. Aşağıda, bir zamanlar gladyatörlerin ölümcül oyunlarını sergiledikleri yerde altı yaşlı Fransız, <span class="ideitalik">pétanque</span><sup class="calibre4"><a href="epibaski_split_027.html#footnote-4347-1" id="footnote-4347-1-backlink">[5]</a></sup> oynuyordu. Derhal dikkatimi çekense ihtiyarların giyim ve zarafetleriydi. Hepsi ceketli ve kravatlıydı; birkaçı bere takmıştı ve birbirlerine karşı davranışları hem gayet kibar –başarılı atışlar nazik selamlarla kutlanıyordu– hem son derece sıcakkanlıydı. Sürekli gülümsüyor ve gülüyorlardı; birbirlerinin omuzlarına dokunuyor, sırtlarını sıvazlıyorlardı. Ama hepsinden öte, yaşlı altılı son derece haysiyetli bir hazla oynuyordu oyunu.</p>
				<p class="normal">Manzara beni heyecanlandırmıştı. O zamanlar pek anlayamadığım nedenlerle içime, epeydir bulunmadığından hemen tanıyamadığım bir umut hissi doldu. Oynayanların mutluluğu beni sarmaladı. Bugün düşündüğümde bana ferahlık veren şeyin büyük ölçüde oynayanların <span class="ideitalik">ihtiyar</span> olmaları, bulunduğum hayat yelpazesinin en uçlarında yaşamalarına rağmen hayatta olmaktan hâlâ müthiş zevk alabilmeleri olduğunu anlıyorum. Erişkin yaşantısına ürkekçe adım atan bir genç için daha esin verici bir şey düşünemiyorum.</p>
				<p class="normal">Peki, o ihtiyar Fransızları dolduran sevinç, kendilerini oyuna kaptırmalarının sonucu muydu yoksa oyun, zaten içlerinde bulunan yaşama sevincinin bir ifadesi miydi? Düşünürlerin, psikologların (ve Huizinga’nın) bu soruyu sorması normal ama ben saf oyunla hazzın yakından bağlantılı olduklarını bilmekten yeterince memnunum.</p>
				<p class="normal">O günden kısa bir süre sonra okulu bırakıp, geçinebilmek için sonunda ABD’ye dönmeden önce, param bitene kadar kendimi eğlenceye vermemin tesadüf olmadığına eminim. Belki de nedeni içimdeki Epikurosçuydu: Oynama isteğim uyanmıştı. Sorbonne’daki sınıf arkadaşlarımdan birinin öğrettiği bir etimoloji meselesinden de dayanak almışımdır belki: Arkadaşım, kadim Yunancada okul anlamında kullanılan kelimenin orijinal anlamının “boş vakit” olduğunu, Platon’un Euthydemos diyaloğunda Sokrates’in ağzından Sofistleri hor görüşünü, insanın bir sınıfta pineklemektense boş vaktinde fikirlerle “oynayarak” çok daha fazlasını öğreneceğini öne sürdüğünü söylemişti. Platon’un halefi, dünya haz şampiyonu Epikuros da öğrenmekle mutluluk arasındaki basit ama zarif bağlantıya inanıyor, eğitimin tüm amacının zihin ve duyuları hayatın hazlarını almaya ayarlamak olduğunu söylüyordu.</p>
				<p class="normal">Bu kadarı yetmiş, ipimi koparmıştım!</p>
				<p class="normal"><span class="ideitalik">Pétanque</span> oyununu seyredişimden sadece birkaç hafta sonra İspanya taşrasında dolanıyordum. Yaşlı ve çocuklardan oluşan, badem toplayan bir gruba rastladım. Bir badem ağacının altına örtüler seriyorlardı. Ardından çocuklar sopalarla dallara vurmaya başladılar. İhtiyarlar örtülerin kenarlarında bekliyor, düşüp seken bademleri örtülerin içine tekmeliyorlardı. Şahane bir iş bölümüydü: çocuklar enerjiyle vuruyor, ihtiyarlar gevşekçe tekmeliyordu. </p>
				<p class="normal">Grubu bir süre izledikten sonra hareketlerinde düzenli, halis caz davulcularının sololarına yakışır bir ritim hissettim. Gerçekten çok geçmeden bir türkü tutturdular: Asırlardan beri İspanyol çocuk ve yaşlılarının birlikte badem toplarken söylediklerine emin olduğum ahenkli bir türkü. </p>
				<p class="normal">Türküyü iyi bildikleri kesindi, ama ezgi ağızlarından sahiden zıplamanın anında hazzıyla dökülüyordu. İşi oyuna dönüştürüyorlardı, her saf oyunda olduğu üzere, içinde kendilerini yitiriyorlardı. Toplu bir aşkınlık eylemiydi yaptıkları ve herhangi bir kilise veya sinagogda dinlediğim ilahilerden çok daha coşturucuydu. Badem toplayanların şarkısını dinlerken ruhum coşkuyla dolmuştu.</p>
				<p class="normal">Çocuklar, ihtiyarların doğal oyun arkadaşlarıdır. Çocuklarla biz ihtiyarların, arada kalan yapışkan dönemde insanlardan kopup giden birçok ortak noktası vardır. Bir kere hem çocuklarda hem ihtiyarlarda doğal bir sabır vardır. Bir çocuk aynı işi, mesela bloklardan bir kule oluşturmayı bıkmadan, blokların her sallanışında, her devrilişinde gülüp defalarca baştan başlayarak saatlerce yapabilir. Ben de bu ihtiyarlığımda aynı işi defalarca yapabilirim, bu süreç içinde de kendimi oyunun içinde yitirebilirim. Kulenin bitmesi için, bittiğinde bekleyen sorumlulukların baskısını hissettiğim gençliğimin aksine hiçbir acelem olmayacaktır. O yaşlarımda kulenin her daim dikili kalma olasılığının bulunmaması beni bunaltırdı; aşırı Sisyphos’luğa ve varoluşsal öfkeye kapılırdım. Oysa bugün öyle değil. Amaç, yani tamamlanmış bir kule, oyun için sadece talidir. Hatta kule yıkıldığında kahkahayı bile basabilirim. Çocuk da, ben de katıksız eğlenmiş oluruz.</p>
				<p class="normal">Çocuklarla ihtiyarların paylaştığı bu doğal yavaşlık, paylaşılan entelektüel, evet, <span class="ideitalik">entelektüel</span> oyunlara sıçrar. Dedesine, “Kuşlar neden uçar?” yahut “Bebekler nereden gelir?” diye soran çocuk doğru kimseye müracaat etmiş demektir. İhtiyarlar bu tür sorulara havada atlarlar; kesin yanıtlar vermek için aceleleri yoktur. Hem çocuk hem ihtiyar, kanatlar ve döllenmiş yumurtalarla ilgili gerçekler halledildikten sonra karşılarında hâlâ bir takım temel felsefi soruların, mesela yaşamın amacı (uçmak mı?) ya da her şeyin başlangıcı (ama <span class="ideitalik">ilk</span> yumurta nereden geldi?) gibi soruların durduğunu hissedeceklerdir. Çünkü felsefi araştırmanın temelini, saf ve oyuncu merakı paylaşmaktadırlar. Çocuk, dedesinin her yanıtından sonra “Ama neden?” diye sormaya ve dede memnuniyetle yanıt vermeye çabalamaya bu yüzden devam eder.</p>
				<p class="normal">En sevdiğim felsefe fıkralarından aşağıdakini anlattığımda her zaman en büyük kahkahayı atan bir çocuk olmuştur:</p>
				<p class="normal"><span class="ideitalik">Anderas</span>: Dünyayı kim taşıyor?</p>
				<p class="normal"><span class="ideitalik">Orestes</span>: Atlas elbette.</p>
				<p class="normal"><span class="ideitalik">Andreas</span>: Peki, Atlas’ı kim taşıyor?</p>
				<p class="normal"><span class="ideitalik">Orestes</span>: Bir kaplumbağa.</p>
				<p class="normal"><span class="ideitalik">Andreas</span>: İyi, peki, o kaplumbağayı kim taşıyor?</p>
				<p class="normal"><span class="ideitalik">Orestes</span>: Başka bir kaplumbağa.</p>
				<p class="normal"><span class="ideitalik">Andreas</span>: Tamam da, peki o kaplumbağayı kim taşıyor?</p>
				<p class="normal"><span class="ideitalik">Orestes</span>: Ee, ta aşağı kadar kaplumbağa işte!</p>
				<p class="normal">Bir çocuk, sonsuz gerileme üzerine kurulu bu delice saçma diyaloğu, ihtiyarlıkla çocukluk arasındaki yaşlarda olan herkesten daha iyi kavrar.</p>
				<p class="normal">Kendi deneyimlerime dayanarak şunu da söyleyebilirim: İş saf oyuna geldiğinde dost canlısı hayvanlarla ihtiyarların da belirgin bir ortaklıkları vardır. Mesela köpeğimle oynadığım oyunlardan birini yaşlandıkça daha sık oynar oldum: Yerde yuvarlanmak. Bana muazzam haz veriyor. Şimdiye dek köpeğimle beni tatmin etmeyen bir yuvarlanma oyunu oynamadım hiç.</p>
				<p class="normal">Ee, peki, bu ihtiyar için köpeğiyle çayırda yuvarlanmak nasıl bir his? Ya da Husserl’in ağzıyla soralım, çayırda-köpeğiyle-yuvarlanan-ihtiyarın fenomenolojisi nedir? (Denemecilerin asırlardır yaptığını, deneyimlerinin uyandırdığı hisleri kaydederek soyut akademisyenliğe çevirmek tam Orta-Avrupalı düşünürlerin işidir zaten.)</p>
				<p class="normal">Baştan söyleyeyim, pek şapşalca geliyor. Hatta öyle şapşalca geliyor ki ister istemez kıkırdıyorum her seferinde. Ben kıkırdadıkça köpeğim üstüme atlayıp yüzümü yalıyor. Şakacıktan, yani aslında kovma amacıyla değil, itiyorum üzerimden. Köpeğimse bunu bildiğinden zıplayıp yalamaya devam ediyor. Daha fazla yuvarlanıyoruz. Oyunun tümü bundan ibaret.</p>
				<p class="normal">Oyunun bana hissettirdiklerinde fizyolojik öğenin varlığı kuşkusuz –muhtemelen yuvarlanma ve kıkırdamalar beynime kan akışına etki ediyordur– ama öyle olsun olmasın, hissettiğim şey, var olmanın çakırkeyif hafifliğidir. Olağandışı mutluluk hissediyorum; ikinci çocukluk dedikleri buysa ben buna sonuna dek varım.</p>
				<p class="normal">Arada komşularımdan biri bizi yuvarlanırken görüyor. Bu tür durumlarda herhalde yaşıma verip hoş görüyorlar. Ama her halükarda memnuniyetle söylemeliyim ki köpeğim de ben de hiç bozuntuya vermiyoruz.</p>
				<p class="normal">Tabii güneşli bir günde, ihtiyarın en iyi oyun arkadaşlarını görmek için Dimitri’nin tavernasında, Tasso’nun masasına bakmam yetiyor. Eski dostlar... Ne mutlu bana: Evimde Tasso’nun masasının bir benzerini yaşayabiliyorum.</p>
				<p class="normal">Otuz sene önce, henüz kırklarımızdayken komedi yazarı arkadaşım Lee, komikler için bir öğlen yemeği kulübü kurmuştu. Gayet iyimserlikle –hepimiz uzun yaşayacaktık– kulübe “Bunaklar”adını vermişti. Lee’nin aklında Algonquin Yuvarlak Masası’na<sup class="calibre4"><a href="epibaski_split_028.html#footnote-4347-2" id="footnote-4347-2-backlink">[6]</a></sup> yakın bir şey vardı ama kulübün azgın şakacılar kulübüne dönmesi kaçınılmazdı.</p>
				<p class="normal">Her ay ucuz bir lokantada toplanıyor ve saatlerce gevezelik ediyorduk. Ciddi bir konu –mesela son politik skandal– açılabiliyordu ama açılması sadece espri yağmurunu tetikliyor, konudan konuya atlanıyor, pek çoğu eski, babalarımızın acelecilikten uzak tarzında anlatılan, bolca tuhaf karakterli ve ince ayrımlı ayrıntılarla bezeli fıkra üstüne fıkra anlatılıyordu. Şakalar rekabetçilikten uzaktı ya, kötüleri garsonları yanımıza koşturtacak ölçüde yuhalanıyordu.</p>
	<p class="normal">Biz ihtiyarlar kendi gülünçlüklerimize güleriz.</p>
	<p class="normal">Bizler, Profesör Huizinga’nın sıralamasına göre, insani hoşça vakit geçirmenin en üst biçemlerinden biriyiz: kelimeler ve fikirlerle oynuyoruz. Nükteyle, komikliklerle dünyayı hayal âlemlerimize alıyor, dünyayla oynuyor ve ardından saçmayı hiç utanmadan gerçekmiş gibi yutturuveriyoruz.	</p>
	<p class="ortayazi"><span class="idebold">OYNAYAN İHTİYARLARA HAYRANLIĞIMIN DORUĞU</span></p>
				<p class="normal">İhtiyar Yunan erkeklerinin dansını ilk defa, İspanyol bademcilerinin şarkısını dinledikten beş sene sonra izledim. Hayatımda görmediğim ölçüde coşkuluydu. O günden bugüne, o kadar hazla, sevinçle oynananını görmedim. Hydra’ya daha yeni gelmiş sayılırdım; henüz, sonraları hayatımı zenginleştirecek Yunanlı ve orada yaşayan Amerikalı yeni dostları edinmemiştim.</p>
				<p class="normal">Yamaçtaki evimin penceresinden baktığımda, dolunayın bembeyaz ev ve sokakları adanın adeta gündüz manzarasının negatifine çevirdiğini görmüştüm. Güneş altında sert ve sarp görünen her şey ay ışığı altında hayaletsiydi. Penceremden giren olağanüstü ışık beni çekip düşsel bir yürüyüşe sürüklemişti. Arada sırada anıran eşeklerle öten horozlar dışında her taraf öyle sessizdi ki, adanın gündüz seslerinin yokluğu iyice dikkatimi çekmişti. Motorlu taşıtların bulunmadığı bir yer, sessizlik tanımını da değiştiriyordu.</p>
				<p class="normal">Derken liman tarafından gelen müziği, yumuşak bas notalarını ve buzukiden yükselen Türk tınılarını duydum. Sesi izleyerek Lulu’nun tavernası adlı bir yere geldim. Neden sonra müziği tanıyabildim; anti-faşist eylemleri yüzünden dikta tarafından müziği yasaklanan Mikis Theodorakis’in şarkılarından biriydi. Kapıları kapalı olan tavernanın pencerelerinden biri ardına kadar açıktı.</p>
				<p class="normal">İçeride beş yaşlı adam, iki yana açtıkları ellerindeki mendillerle birbirlerine tutunmuş dans ediyordu. Havaya kaldırdıkları yüzlerindeki ifadelerde gurur, meydan okuma, hepsinden öte de sevinç okunuyordu. Hiçbiri tam beceremese de hepsi dik durmaya çabalıyor, dansın yana adımlarını kusursuz, zarif bir uyumla atıyorlardı. Parçanın sonlarına doğru müzik hızlanınca adımları da hızlandı. Müziğin coşku doruğundan sonra uzunca bir süre kollar havada hiç konuşmadan durdular. Hiçbiri, daha sonradan geleneksel olduğunu öğrendiğim “Hoppa!” narasını atmamıştı. Tanıklık ettiğim şey, tam anlamıyla hayatın Atina’daki totaliter baskılara ve elbette yaşlılığın tüm engellerine rağmen devam edişi şerefine yapılan bir danstı. İzlediğim şey en saf, en coşkun haliyle oyundu.</p>
				<p class="normal">Platon’un, saf oyun, ilahiden parçalar taşır derken neyi kastettiğini anlamıştım. <span class="ideitalik">Yasalar</span>’da, sıkça alıntılanan oyun üzerine fikirlerini şöyle yazmıştı: “İnsan, Tanrı’nın oyuncağıdır ve bu, insanın en harika tarafıdır (...) Dolayısıyla her erkek ve her kadın buna uygun yaşamalı ve en asil oyunları oynamalıdır (...) O halde nedir doğru yaşamanın yolu? Yaşam, oyun gibi yaşanmalıdır.”</p>
				<p class="normal">Platon’dan bu yana ünlü-ünsüz pek çok düşünür oyunun metafizik anlamı üzerine çalıştı ve fikirler öne sürdü. Yirminci yüzyılın büyük Alman düşünürü varlıkbilimci Martin Heidegger de bunlardan biridir ve <span class="ideitalik">Neden İlkesi</span>’nde şu kafa karıştırıcı soruyu sormuştur: “Var olmak hakkında düşünmeye acaba oynamanın özünden mi başlamalıyız?”</p>
				<p class="normal">Heidegger’in sorusu beni fazlasıyla aşıyor ama yaşamın tümüyle oyun olması fikrinde derinlemesine anlamlı bir şeyler seziyorum. Burada, hayata büyük değer verirken nihayetinde tümünü birden hiç ciddiye almayan bir hayat görüşü söz konusu. Bu hayat görüşüyse “Bunların hepsi şaka, dolayısıyla hiçbir şeyin önemi yok” yollu bir bakış değil, hayatlarımıza oyunu katarak kendimizi aşabileceğimiz hissini veren bir tavır aslında. Kısacası evet, bizler tümünü asla anlayamayacağız bir oyunun oyuncularıyız. Ama oyun da ne harika bir oyun!</p>
	<p class="ortayazi"><span class="idebold">ZAMANLA OYNAMAK</span></p>
				<p class="normal">Dimitri, pencereden manzarayı dalgınca seyrederek tespihini çeken babası Ianos’u gösteriyor: “Her boncuğu kendi içindeki bir ritme göre çekiyor,” diyor. “Kendi hayatının temposunu ayarlayan bir orkestra şefi gibi.”</p>
				<p class="normal">Dimitri’nin yorumu doğruysa <span class="ideitalik">Kombolói</span>’yi çekmenin (<span class="ideitalik">Kombolói</span>’yle<span class="ideitalik"> </span>oynamanın) varoluşçu bir yanı var demektir. <span class="ideitalik">Kombolói </span>tespihini çekmek, zamana bakmanın, “zamanı düzenlemenin” ve “kalıcı kılmanın” bir yolu. Ianos’un bu eski Yunan geleneğini uygulayışı belki de gergince vakit öldürmeye değil, tam aksine işaret ediyor. Belki de yaptığı, zamanı yakalamanın, zamanı kendinin kılmanın bir yoludur.</p>
				<p class="normal">Ianos, zamanla <span class="ideitalik">oynuyor</span>.</p>
				<p class="normal">Dimitri’ye, sence neden <span class="ideitalik">Kombolói </span>geleneği gittikçe ölüyor, diye soruyorum. Omuz silkiyor.</p>
				<p class="normal">“Kim bilir?” diyor. “Daha fazla Avrupalı ve daha az kendimiz oluyoruz. Hepten kötü değil tabii. Mesela ben nazar korkusuyla büyüdüm. Sürekli nazar boncuklu bilezik takmak zorundaydım. Denizciliğimde bile taktım ve epey alay konusu oldum. Ama bugün artık sadece ihtiyarlar nazara inanıyor. Şahsen tüm o batıllıkları özlediğimi söyleyemem.”</p>
				<p class="normal">“<span class="ideitalik">Kombolói</span>’yi özleyecek misin ama?” diyorum.</p>
				<p class="normal">“Bendeki hâlâ duruyor,” diyor. “Bazen çekiyorum. Ama sadece yalnızken. Belki herkesin ortasında çıkarmaktan azıcık utandığımdandır. Ama evet, babamın nesli son bulup <span class="ideitalik">Kombolói </span>unutulduğunda özleyeceğim.” Gülüyor. “Unutulmaz belki. Atinalı bir takım züppeler sayesinde bu aralar geleneksel öğeler yine moda; <span class="ideitalik">Kombolói</span>’yi sigara bırakmak için kullanıyorlar. Gemilerden bir elde <span class="ideitalik">Kombolói</span>, diğerinde iPhone’larla iniyorlar.”</p>
	<p class="normal">Bahsettiği şeyi gözümde canlandırınca gülüyorum. “Yaşanmış zamanın” iki ayrı kutbunu tamı tamına ifade ediyor çünkü.</p>
    <div class="calibre1" id="calibre_pb_10"/></body>
</html>