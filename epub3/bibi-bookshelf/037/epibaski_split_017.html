<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>epibaski.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_7">Altıncı Bölüm</h1>
				<p class="ortayazi"><span class="ideitalik">Iphigenia’nın Konuğu</span></p>
	<p class="h3baslik"><span class="idebold">STOACILIK VE İHTİYAR İHTİYARLIK</span></p>
				<p class="normal">Hydra Koyu’na bakan dağın tepesindeki manastıra malzeme taşıyan bir eşek kervanına takıldım. En öndeki eşekteki Pavlos gibi eyere yan oturup tahta sapına tutundum. Bu işler için herhalde fazla yaşlıyım ama verdiği zevk müthiş. Taş yolda yürüdüğümden sadece doksan santim yukardayım ama eşeğin sırtından manzara tümüyle yepyeni bir şey. Gözlerim artık yanlarından geçtiğimiz evlerin ilk katlarıyla bir hizada ve pencerelerden içeri utanmadan bakıyorum.</p>
				<p class="normal">Önümdeki dört eşek, düzenli aralıklarla ve durma zahmetine girmeden otu bol kakalarını bırakıyorlar. Duyarlı turistler için çıkarılmış yeni bir yasaya göre eşekler durdurulmak ve eşek sahibi yerdekileri toplamak zorunda ama Pavlos’un yasaya uymaya pek niyeti yok. Tezek gözüyle bakıyor dökülenlere. Buradaki eşeklere günlük mesailerinin sonunda ödül olarak gelincik yapraklarından yapılan bir tür çay içiriliyor. Geleneksel inanışa göre her eşek kakasından bir gelincik doğuyor. Sahiden de geçtiğimiz hemen her yerden gelincikler fışkırıyor. Pavlos’un yaşam döngüsüne saygı gösterdiğini düşünmek hoşuma gidiyor.</p>
				<p class="normal">Pavlos dağ yolunun yarısında indiriyor beni. Buradan dar bir patikayı takip ederek adanın huzurevine dönüştürülmüş bir on dokuzuncu yüzyıl kaptanının villasına tırmanacağım. Ev sahibem Iphigenia burada çalışıyor. Bu sabah limandaki postaneye uğradım ve Iphigenia’nın Avustralya’daki kızından uzun süredir beklediği mektubun geldiğini görünce, okumak için akşamı beklemesin diye bizzat götürüp teslim etmeye karar verdim. Ayrıca burayı da merak ediyordum.</p>
				<p class="normal">Villanın avlu kapısının yanında seksen-doksan yaşlarında bir adam oturuyor. Çenesini, iki eliyle tuttuğu bastonuna dayamış. Yunanca, “Tünaydın,” diyorum ama yanıt vermiyor. Başımla selamlıyorum ama ona da karşılık vermiyor.</p>
				<p class="normal">Kapı açık. Giriyor, Iphigenia’ya sesleniyorum. Birkaç saniye sonra yüzü kıpkırmızı ve şaşkın geliyor. Mektubu verince çok seviniyor ama Spiros’un kahvesini verdikten sonra boş kaldığında okuyacağını söyleyerek önlüğünün cebine atıyor. Başıyla Spiros’un kapının yanında oturan adam olduğunu işaret ediyor.</p>
				<p class="normal">“Ötekiler kahve istemiyor mu?” diyorum.</p>
				<p class="normal">Gülümsüyor Iphigenia: “Spiros adadaki kimsesiz tek yaşlı,” diyor. Anlaşılan Yunan hükümeti bu huzurevini açarken adalıların yaşlı ana-babalarından kendi evlerinde bir yatak ve bakımı esirgemeyeceklerini hesaba katmamış. Spiros huzurevinin tek sakini.</p>
				<p class="normal">Spiros’un bakımının epey zahmetli olduğunu öğreniyorum. Bunamış ve altını tutamıyormuş. Ayrıca sıklıkla öfke ve keder patlamaları yaşıyormuş. Iphigenia elinden geleni yapıyor, Spiros’un karnını doyurup yıkadıktan sonra uyutana kadar villadan ayrılmıyormuş.</p>
				<p class="normal">Spiros gibi olmama ne kadar kaldığını düşünmeden edemiyorum. Bunama ve alt tutamama <span class="ideitalik">ihtiyar</span> ihtiyarlıkta beklenen şeyler. Feci... Shakespeare “insanın yedi çağı”nda şöyle tarif etmişti bu durumu:</p>
				<p class="normal"><span class="ideitalik">Sahnelerin sonuncusu</span></p>
				<p class="normal"><span class="ideitalik">Bitiren bu tuhaf hikayeyi</span></p>
				<p class="normal"><span class="ideitalik">İkinci çocukluk ve hepten unutmadır</span></p>
				<p class="normal"><span class="ideitalik">Dişten, gözden, tattan, her şeyden yoksun...</span></p>
				<p class="normal">Bildiğimizi kabul etsek de etmesek de hayatın bu safhası biz ihtiyarlar için yoldadır.</p>
	<p class="ortayazi"><span class="idebold">İHTİYAR İHTİYARLIKTA <br class="chapter"/>DEPRESYONUN ANA NEDENİ</span></p>
				<p class="normal">Susan Jacoby’nin günümüzde artan uzun ömürlülükle ilgili heyecanlı araştırması <span class="ideitalik">Never Say Die</span>’dan<sup class="calibre4"><a href="epibaski_split_037.html#footnote-8010-1" id="footnote-8010-1-backlink">[15]</a></sup> modern tıbbın binbir zahmetle bize neyi verdiğini öğreniyoruz: Uzatılmış dermansızlık yılları... Eskiden yaşlılıktaki bir kalp krizi veya inme işimizi bitirirken bugün, sonunda hepsi bizi tekrar ölümün kapısına götürecek stentlerle, baypaslarla ve avuç dolusu ilaçla dolduruluyoruz. İlk bakışta bu durum gayet kıyak görünüyor. Yalnız bu son “ikramiye” yıllarımızda ömür uzatma sonucunda Alzheimer ve Parkinson türü hastalıkların gittikçe artan saldırılarına uğruyoruz. Mesanelerimiz çöküyor, uzuvlarımız titriyor ve enerjimiz bitkisel hayatın azıcık üstünde kalana dek azalıyor. Çürüyen beden ve beyinlerimizde hapis, tanıdığımız herkes ve her şeyden uzaklaşıyoruz. Yaşamak ölmenin yeni adına dönüşüyor.</p>
	<p class="normal">İhtiyarlıkta depresyon, gerontolojinin<sup class="calibre4"><a href="epibaski_split_038.html#footnote-8010-2" id="footnote-8010-2-backlink">[16]</a></sup> yakın dönemde gelişen dallarından biri. Artık bakımevlerinde bu sorunla uğraşmak üzere psikologlar, psikiyatristler ve uzman görevliler çalıştırılıyor. <span class="ideitalik">Journal of American Geriatrics Society</span> gibi profesyonel yayınlarda Geriyatrik Depresyon Skalası’nın nasıl gereğince kullanılması gerektiği yahut “hayatın sonundaki insanlarda” hangi ilaçların en iyi etkiyi gösterdiği yollu makaleler çıkıyor. Tabii psikiyatristler sürekli bu depresyon meselesinin kökenine, ana nedenlerine dair tahminlerini yayınlıyorlar.</p>
				<p class="normal">Ana nedenler mi? Eh, bu psikiyatristlere el verebilirim galiba: Ana neden, <span class="ideitalik">ihtiyar</span> ihtiyarlığın boktan olmasıdır! Berbattır. Yaşam kalitesi sıfıra yakındır. Ve eğer azıcık rasyonelliğimiz kalmışsa hayatın gittikçe beterleşeceğini biliriz. Tüm bunlar ihtiyarlık depresyonunun akli bir bozukluk sayılmasını zorlaştırıyor. Daha ziyade uygun ve sahici bir tepki, bir yanıt gibi görünüyor. Dylan Thomas’ın babası oğlunun “Öfke, öfke ışığın ölüşüne!”<sup class="calibre4"><a href="epibaski_split_039.html#footnote-8010-17" id="footnote-8010-17-backlink">[17]</a></sup> dizesindeki tavsiyesini dinleseydi, bu psikiyatristler, onu antidepresana boğarlardı. </p>
	<p class="ortayazi"><span class="idebold">ÖFKE VE STOACILIK</span></p>
				<p class="normal">Tanrı biliyor, ışığın ölüşüne karşı öfkeye çok kolay kapılıyorum. Tek kurtuluşun ölüm olduğu peyderpey ve kaçınılmaz çöküş fikri beni sadece feci korkutmakla kalmıyor, ayrıca içimi öfkeyle dolduruyor. Hiç adil değil! Hiç! Uzun ve verimli bir hayat yaşamanın nihai bedeli bu mu yani? Kim yazdı bu kuralı? Nefret ediyorum hepsinden!</p>
				<p class="normal">Ama ne çıkabilir öfkemden? Nihai kozmik şakanın yüzüne kin kusmak, evet, sahici, yapaylıktan uzak görünse bile, <span class="ideitalik">ihtiyar</span> ihtiyarlığın pençesine düşmeden önceki dönemimi böyle haykırarak mı geçirmeliyim? Romalı ve Yunan Stoacıları kesinlikle öfke yolunu seçmezlerdi...</p>
				<p class="normal">Epikuros gelip yerleşmeden kısa bir süre önce Atina’da Zenon tarafından kurulan Stoacılık, izleyen üç asrı aşkın sürede gelişip Yunanistan’ın ve Seneca ile Marcus Aurelius gibi düşünürlerin temel öğretilerini iyice işleyip keskinleştirdiği Roma’nın tüm bölgelerine yayılmıştır. Bu felsefenin en ebedi fikri, insanların tüm ihtiraslarından sıyrılması ve kaçınılmaza yakınmadan teslim olması gerektiğini, çünkü kontrol dışındakilere dalmanın sadece ıstırap getireceğini söyler.</p>
				<p class="normal">Zenon, sakin ve rahat bir mutluluk reçetesinde Epikuros’u geride bırakmıştı; Epikuros’un önerdiği gibi tatmine giden çeşitli yolların haritasını çıkarıp dengeyi tutturmak yerine arzularımızdan tamamen kopmamız gerektiğini savunuyordu. Birinci yüzyıldan Epiktetos, Stoacı felsefeyi uygulamanın sonuçlarını şu sözlerle özetlemişti: “Bana hasta ama mutlu, tehlikede ama mutlu, ölen ama mutlu, sürgünde ama mutlu, şerefi lekelenmiş ama mutlu birini gösterin. Ona beni gösterin. Tanrılar aşkına, ne kadar isterim bir Stoacı görmeyi!”</p>
				<p class="normal">Haliyle Stoacılar bize <span class="ideitalik">ihtiyar</span> ihtiyarlığa öfkemizden, <span class="ideitalik">ihtiyar</span> ihtiyarlığın pençesine düşüşümüze <span class="ideitalik">aldırmayarak</span> sıyrılmamızı önereceklerdir. Sonuçta kontrolümüzde değildir zaten. Herhangi bir beklenti ve arzu olmazsa ihtiyarlık depresyonu da olmayacaktır.</p>
				<p class="normal">Böyle bir şeyi becerebileceğimi sanmıyorum. Stoacılık bana bazen ıstırabı aşmaktansa inkar etmekmiş gibi geliyor ve her türlü inkarın sahici yaşamaya ters düştüğü fikrindeyim. (Bazen de Stoacılık, kendi kendine “Don’t Worry Be Happy” şarkısını mırıldanmak türünden bir akıl oyunu gibi görünüyor bana.) Yalnız Stoacılıktan edindiğim çekici bir fikir var: Kontrolümüz dışındaki şeyleri oluruna bırakmak. <span class="ideitalik">İhtiyar</span> ihtiyarlığın dehşetine, <span class="ideitalik">ihtiyar</span> ihtiyarlığa girmeden odaklanmak bana hiçbir şey kazandırmayacak, hepsi bir yana çok kıymetli vakti boşa harcamış olacağım.</p>
	<p class="ortayazi"><span class="idebold">DEĞERSİZ HALE GELMEDEN <br class="chapter"/>YAŞAMI SONLANDIRMAK</span></p>
				<p class="normal">Yaklaşan ihtiyar ihtiyarlıkla ilgili, ertelenemeyecek bir soru var ama: Yaşıyor olmak ne zaman anlamını yitirir?</p>
				<p class="normal">Konfüçyüsçü filozof Mencius durumu sade ve zarif bir şekilde özetlemişti: “Hayat, istediğim şeydir; <span class="ideitalik">yi</span> [genellikle ‘anlamlılık’ şeklinde tercüme edilir] de öyle. İkisini birden elde edemiyorsam <span class="ideitalik">yi</span>yi hayata yeğlerim. Hayat istediğim şeydir ama hayattan daha fazla istediğim bir şey var. Bu yüzden hayata ne pahasına olursa olsun tutunmuyorum (...) Bir başka deyişle, insanın hayattan daha fazla istediği ve ölümden daha fazla istemediği şeyler vardır.”</p>
				<p class="normal">Romalı Stoacı Seneca, Sicilya valisi Lucilius’a yazdığı mektuplardan birinde çok daha doğrudan vurgulamıştı: “Hayat kimilerini, yolda oyalansalar bile sonunda varacakları limana hızla sokarken kalanları taciz eder ve bezdirir. Senin de bildiğin üzere insan böyle bir hayata tutunmaya çalışmamalıdır. Çünkü sadece yaşamak iyi değildir. İyi yaşamak iyidir. Bilge insan yaşayabileceği kadar değil, yaşaması gerektiği kadar uzun yaşar: Niceliği değil, daima niteliği düşünür. Hayatında bela çıkaran ve akıl huzurunu bozan olaylar çoğalır çoğalmaz kendini azat eder. Çünkü geriye birkaç damla kaldığında kaybedecek pek bir şey yok demektir. Sorun, erken veya geç ölmek değil, iyi ya da kötü ölmektir. İyi ölmek, kötü yaşama tehlikesinden kurtulmak demektir.”</p>
				<p class="normal">Kişinin hayatını, katlanılamaz hale gelmeden önce sonlandırması tavsiyesine giriş babında malum Neşe Saçma Üstadı Arthur Schopenhauer, <span class="ideitalik">Karamsarlık Araştırmaları</span>’nda şöyle yazmıştı: “Herkes ileri yaşlara, başka bir deyişle, ‘Bugün kötü, yarın daha kötü olacak ve sonra en kötüsüne kadar gidecek,’ diyeceği yaşa ulaşmayı hak eder.”</p>
				<p class="normal">Şahsen hayatı uygun zamanda sonlandırma konusunda Mencius ve Seneca’yı daha sempatik buluyorum.</p>
				<p class="normal">Jacoby’nin <span class="ideitalik">ihtiyar</span> ihtiyarlık kitabında <span class="ideitalik">yi</span> yok. Sahiden hayata ne pahasına olursa olsun tutunmak istiyor muyuz? İstiyor muyum?</p>
	<p class="ortayazi"><span class="idebolditalik">İHTİYAR</span> <span class="idebold">İHTİYARLIKTA HAYATI <br class="chapter"/>SONLANDIRMANIN YAPILABİLİRLİĞİ</span></p>
				<p class="normal">Mencius ve Seneca, ölmenin yaşamaya evla olduğu noktaya dair bunaltıcı ama derin görüşler öne sürmekle birlikte önemli bir soruda herhangi bir tavsiyede bulunmamışlardı: Söz konusu noktaya ulaştığımızı nasıl anlayacağız? Zamanlama kolay değildir. Tam bunamaya geçmeden hemen önce fişi çekmek durumundayız; aksi durumda rasyonel karar verme noktasını geçmiş oluruz, ama öte yandan, noktayı tam geçmeden önce elimizde hâlâ yaşamaya değecek birkaç “damla” daha bulunuyor olabilir.</p>
				<p class="normal">Bu durum, yaşam destek birimlerine terfi etmiş ve aklımız başımızdayken tayin ettiğimiz bir yetkilinin gerektiğinde fişi çekmesine izin veren yasal belgeleri imzalamışsak o kadar karmaşık değildir. Doktorumuz makineden ayrılmamız gerektiğine karar verdiği anda zamanlama meselesi çözülmüş olacaktır. Ama bu da, hiçbir ilacın iyi edemeyeceği denli ıstırap çekmek türünden özel bir durumdur. Katlanılmaz acıları çekmektense mümkün tek yolla sonlandırma kararını almak o kadar zor değildir. Eşimin ülkesi Hollanda’da, katlanılmaz ve tedavi edilemez acı çekmek doktor yardımıyla intihar talep etmek için yeterli sayılmaktadır.</p>
				<p class="normal">Peki, ya yeterince soluk alıp verebiliyor ve giderilemez acılar çekmiyorsak ama hayat kalitemiz sıfıra inmişse? Böyle bir durumda muhtemelen elimizde “hasta yaşamayı” sonlandırma kararını alacak rasyonellik veya güç bulunmayacaktır. Ve birinden bu kararı bizim yerimize almasını önceden istemek –“azat edilmek” istediğimiz noktaya dair şart ve durumların tam listesini versek bile– sıklıkla sonuçsuz kalır. Sonunda akraba veya sevdiklerimiz söz konusu kararı verme konusunda gayet anlaşılır güçlükler çekeceklerdir. Hesap ve öngörülerimizle baş başa kalacağız...</p>
	<p class="resim"><img class="calibre3" src="01.jpg"/></p>
				<p class="normal">Patrick adında, yaşlı ve huysuz mu huysuz bir arkadaşım var; hayatlarımızın bu dönemine “tanıyı beklemek” diyor. Hangi gün veya doktor vizitesi bize ilk ve muhtemelen ölümcül ihtiyarlık hastalığımızın baş gösterdiğini söyleyecektir? Patrick’in Stoacı felsefeye yakın durmadığını söylemeye gerek yok tabii.</p>
	<p class="normal">Ancak ölümcül bir hastalığın önünde sonunda <span class="ideitalik">ortaya çıkacağı</span> değerlendirmesi doğru. Geriye sadece hesaplanamayan <span class="ideitalik">ne zaman</span> meselesi kalıyor. Eh, tümden hesaplanamaz demek doğru değil. California Üniversitesi araştırmacıları istatistiklerimize bağlayabileceğimiz bir dizi ihtiyarlık tahmin indisi hazırladı (yaş, cinsiyet, beden-kütle endeksi, tıbbi geçmiş, vs.) ve hop, karşınızda muhtemel ömür süreniz! Elbette çıkan tahmini bir sayı ama sonuçta istatistiksel açıdan önemli. Tıbbi bakım açısından bu tahminler, mesela bir kolonoskopi veya mamogram daha yaptırmanın işe yarayıp yaramayacağını hesaplamaya temel oluşturmaktadır. Yani eğer kolon veya meme kanserine yakalanmadan önce başka bir nedenle ölecek görünüyorsak işbu testleri atlamak, bizi zaman kaybetmek, sıkıntıyı çekmek ve masrafa girmekten kurtarması açısından daha doğru olacaktır.</p>
	<p class="normal">Bu ömür tahmini endeksi Mencius/Seneca bilmecesinde (çıkış anımızı ne zaman planlamalı ve nasıl uygulamalı?) kılavuz rolü de üstlenebilir. Ama şahsen söz konusu hesapları yapmak henüz içimden gelmiyor.	</p>
	<p class="ortayazi"><span class="idebold">İHTİYARLIKTA BEKLENTİ DEPRESYONU</span></p>
				<p class="normal">Iphigenia’nın avluda Spiros’a kaşıkla kahve içirmesini seyrederken yine aklıma arkadaşım Patrick geliyor. Patrick henüz <span class="ideitalik">ihtiyar</span> ihtiyarlığa girmedi; yaşlılık depresyonundan değil, <span class="ideitalik">beklenti</span> depresyonundan mustarip. Dönemecin ardında neyin beklediğini biliyor ve bildikleri yüzünden iyice huysuzlaşıp aksileşiyor. Bana ebedi gençlikçiler kadar sahte olduğumu, sahici yaşlılık arayışımın özünde ebedi gençlikçilerin soluk soluğa çabalarından hiç farklı olmadığını söylüyor. Onlar da, sen de gelecek şeyi aynı ölçüde inkar etme derdindesiniz, diyor.</p>
				<p class="normal">Patrick, gözden kaçırdığım bir noktayı vurguluyor olabilir mi sahiden? Aristotelesçi aksi ihtiyarlık en dürüst gidiş yolu olabilir mi? Tiyatro oyunları ve filmlerdeki komedi unsuru karakterler dahil, huysuz ihtiyar kavramı çok eskiye dayanan bir gelenekselliğe sahiptir. Sürekli bir şeylerin eskisi gibi <span class="ideitalik">yapılmadığına,</span> ki elbette eski hali <span class="ideitalik">doğru</span> halidir, homurdanır huysuz ihtiyar. Gençlerin çoğu, huysuz ihtiyarın işe yararlık halini çok gerilerde bırakacak ölçüde miadını doldurmasına homurdandığı kanaatindedir. Hoş, düşününce böyle bir durumun ciddi homurdanmayı hak ettiğini söyleyebilirim.</p>
				<p class="normal">Huysuz bir ihtiyara dönüşmenin faydaları olabilir. Patrick, ben yolculuğuma başlamadan önce, “Yaşlanmak üzerine dırdır edip söylenmek en sevdiğim uğraşım, hatta yeni varoluş sebebim oldu,” demişti. Ee, madem ona faydası var...</p>
				<p class="normal">Bana göre değil ama. Ben, Platon’un <span class="ideitalik">Devlet</span>’te, “Fakat Sokrates, bana bu şikayetçiler gerçekte kendi kabahatleri olmayan bir şeyi suçluyorlarmış gibi geliyor. Çünkü neden sahiden ihtiyarlık olsaydı ben ve diğer tüm ihtiyarlar aynı şeyi hissederdik. Ama şahsen öyle bir his taşımıyorum,” diyen kardeşi Glaukon’la aynı noktadayım.</p>
				<p class="normal">Varoluşçu kafam, Patrick’in çektiği beklenti depresyonunun neden tüm hayatına yönelik “sahici” tavrı olmadığını merak etmeden duramıyor. Sonuçta hepimiz hayatımızın sonunun, özellikle uzun yaşarsak pek eğlenceli olmayacağını çok genç yaşlarımızdan beri biliyoruz. Peki, bu, yirmi birimizde hat safhada umutsuzluğa kapılmadıysak hepten inkarda olduğumuz anlamına mı gelir? Sınırlı yaşam bağlamında kaçınılmaz ve hazin sonun elli veya beş yıl sonra olması arasında ne kadar fark olabilir?</p>
				<p class="normal">Varoluşçu Albert Camus’nün, umutsuzluğun, bizi <span class="ideitalik">ihtiyar</span> ihtiyarlıkta bekleyen dehşet ve hastalıklar bir yana, bizzat yaşamın görünür anlamsızlığına karşı sahici bir tepki olduğunu düşündüğü kesindir. Ama Camus aynı zamanda hayatın doğasındaki saçmalığı aşabileceğimize, kendi karar ve yorumlarımız vasıtasıyla anlam yaratabileceğimize, bunun da sahici bir tepki olduğuna da inanıyordu. Tüm bunlarsa sahici bir ihtiyarlığın ebedi gençlikçinin soluksuz ihtirasından veya arkadaşım Patrick’in sarsılmaz umutsuzluğundan değil, kendi içindeki anlamlı bir şeylerden oluşabileceğine işaret etmektedir.</p>
	<p class="normal">Gene de Patrick’in tavrını gerektiğince düşünmemiş olabilirim. Spiros’un bomboş bakışlarını ve titreyen dudaklarını görünce kendi beklenti depresyonumu kenarda tutmak zorlaşıyor. Aristoteles’in hiç acımadan vurguladığı üzere, <span class="ideitalik">ihtiyar</span> ihtiyarlığın sabırsızlıkla beklenecek hiçbir yanı yok.</p>
	<p class="normal">Bana gelince: Galiba kafamı sürekli eşikte bekleyen <span class="ideitalik">ihtiyar</span> ihtiyarlığın umutsuzluğuyla meşgul etmemenin en iyi yolu, Stoacılardan aldığım derse, <span class="ideitalik">ihtiyar</span> ihtiyarlığı, <span class="ideitalik">ihtiyar</span> ihtiyarlığa varmadan düşünmenin, kalan azıcık zamanımın israfı olacağı görüşüne kulak vermek. Son aşamanın bu tarafında bunca az zaman kalmışken, kontrolümün açıkça dışında kalana kafayı takmak istemiyorum. Kalan zamanımı en iyi nasıl kullanabileceğimi kestirmeye çalışmak daha iyi.	</p>
	<p class="ortayazi"><span class="idebold">ROMANTİZM GİZLİ TEHLİKELERİ</span></p>
				<p class="normal">Dimdik ve kayalık patikadan gerisingeri limana dönerken, en azından bu tip yürüyüşler için bir baston edinme zamanımın geldiğini kavrıyorum. Gülümsüyorum. Alışveriş meraklısı değilim ama kendime bir baston seçmeyi hevesle bekliyorum. Tasso’nunki gibi sapı işlemeli mi almalıyım? Yoksa daha basit, sapı kıvrık, daha kullanışlılardan mı?</p>
				<p class="normal">Az ilerimde Hydra’nın tepelerine yayılmış pek çok “cep” mezarlığından biri beliriyor. Kestirme amacıyla içinden geçmenin dinsel bir saygısızlık sayılıp sayılmayacağını düşünerek duraklıyorum. Yunan mezarlıkları oldum olası bana teselli edici gelmiştir. Galiba mütevazılıkları yüzünden. Sade, işlemesiz mermer yataklar, gene sade, çoğunda cam çerçeveli soluk fotoğraflar bulunan mezar taşları... Mezarlığın diğer ucunda toplanmış, gelincikleri yiyen eşekler görüyorum. Hayvanların hemen ardında arkası bana dönük, bir mezara oturmuş, heyecanla bir şeyler anlatan bir ihtiyar var. Eşekçi Pavlos galiba. Kaybettiği bir sevdiğiyle konuşuyor herhalde. Müteveffa eşiyle mi? Her gün gelip hayattayken yaptığı gibi, eşine gününün nasıl geçirdiğini mi anlatıyor acaba?</p>
				<p class="normal">Gözlerim ileride, mezarlıkta elimden geldiğince sessiz ilerliyorum. Rahatsız etmek istemiyorum adamı. Derken göz ucuyla Pavlos’un yüzünü görüyorum: Cep telefonuyla konuşuyor adam!</p>
				<p class="normal">Sırf hüsrana uğramakla kalmıyor, üzülüyorum. Yıllar boyunca pek çok arkadaşım Yunanlıları ve hayat tarzlarını romantikleştirmekle suçladı beni. Arkadaşlarımın en azından bu defa haklı çıktıkları kesin.</p>
	<p class="normal">Ama bir dakika! Pavlos’un torunuyla konuştuğunu, halasının Paskalya için hazırladığı harika bir elbiseden bahsettiğini duyuyorum şimdi. Pavlos kendini sohbete tamamen ve zevkle kaptırmış. Mezarlıktaki hüznün arasına giriveren bu “antrakttan” son derece memnun. Romantik kafam işin yarısını dahi kavrayamamış meğer.</p>
    <div class="calibre1" id="calibre_pb_18"/></body>
</html>