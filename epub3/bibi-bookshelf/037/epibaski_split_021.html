<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>epibaski.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_9">Kapanış</h1>
	<p class="ortayazi"><span class="ideitalik">Eve Dönmek</span></p>
	<p class="h3baslik"><span class="idebold">DÜŞÜNCELİ İHTİYARLIK</span></p>
	<p class="ortayazi"><span class="idebold">FELSEFENİN SINIRLILIĞI</span></p>
				<p class="normal">Penceremden görünen yumuşacık, yemyeşil tepeler, arkamda bıraktığım sert manzarayla taban tabana zıt. Massachusetts’teki ufak ahşap evimizdeyim; çalışma masamdayım ve önümde Hydra notlarım var. Holün diğer ucunda eşim Freke, bir Hollanda dergisine hazırladığı makale üzerinde çalışıyor. Köpeğim ayağımın dibinde uyukluyor.</p>
				<p class="normal">Eve dönüşümün ilk birkaç günü Freke’yle konuşmak dışında pek bir şey yapmadım; birbirimize anlatacak bir aylık hikaye biriktirmiştik. Saatlerce sohbet ettik. Tesadüfe bakın; ben yola çıktıktan sonra Amsterdam’daki editörü Freke’yi Florida’ya, yeni bir Amerikan fenomenini, maddi nedenlerle işlerine geri dönen yaşlılar konusunu araştırmaya yollamış. Hollanda’da altmış beş yaş, zorunlu emeklilik yaşıymış.</p>
				<p class="normal">Freke’nin görüştüğü yaşlılardan bazıları işe geri dönmenin bezdiriciliğinden dem vurmuş. Pek çoğu iyi zamanlarındakinden çok daha az ilgi çekici işler bulabilmişler ve moralleri bozulmuş. Ama çoğu, emekli maaşlarıyla “idare edebilecekken” genel yaşam tarzlarındaki standardın düşmesini istemediğini itiraf etmiş. Acaba bu insanlar Epikuros’dan ders alabilir ve beklentileri kısıp ihtiyarlığın hazlarına dalabilirler miydi?</p>
				<p class="normal">Öte yandan Freke kimilerinin işyerine geri dönmeyi canlandırıcı bulduğunu da söyledi. Toplumun bir kez daha üretken üyesi olmak bazılarına iyi gelmiş; sadece meşgul olmak kendi başına kıvanç vericiymiş. Yaşlılardan biri kendini “inzivadan çıkmış” gibi hissettiğini söylemiş.</p>
				<p class="normal">Kamini’deki son günümde Dimitri, Yunan haber bloğu Ekathimerini’den alınma bir makale vermişti. Makalede, pek çok emekli Yunanlının –çoğu müflis hükümetin bağlayacağı emekli maaşlarını bekliyormuş– Atina’dan memleketleri Girit’e dönüp çiftçiliğe başladığından bahsediliyordu. İçlerinden biri şöyle demişti: “Burada tek Euro harcamadan bir hafta idare edilebiliyor. Çiftliğinden taze yiyecek ediniyorsun ve ilave bir şey, mesela zeytinyağı istersen çiftçi komşularından birinden alıyorsun.” Bu adam ve diğer pek çoğu ihtiyarlıklarındaki bu şaşırtıcı, beklenmedik gidişattan memnun görünüyordu. Sanki kazdıkları yerlerde tesadüfen Epikuros’un Bahçe’sini bulmuş gibiydiler.</p>
	<p class="resim"><img class="calibre3" src="01.jpg"/></p>
				<p class="normal">Diğer pek çok akademik disiplindeki gibi, felsefi düşünüşün sorunlarından biri, fikirleri mutlak kategorilere sokarak sıradan insan yaşantısının karmaşıklıklarına ve doğasındaki iç çelişkilere pek yer bırakmama eğilimidir. Aristoteles’in felsefe ve bilime yaptığı kalıcı katkılardan biri, “Konunun izin verdiğinden daha fazla kesinlik beklememeliyiz,” tavsiyesiydi. “İhtiyar olmanın en iyi yolu nedir?” sorusuysa kesinlikten fazlasıyla uzak. Hatta alabildiğine açık uçlu...</p>
				<p class="normal">Belki Epikuros’un insanın kendini “gündelik iş ve politikanın hapsinden” kurtarması yönündeki gayet dogmatik reçetesi bugünkü Amerika’nın yaşlılarını mutlu edenle çakışmıyordur. Kendine karşı dürüst olmak için insanın neyden mutluluk bulacağına dair kararlarını kendi vermesi gerekir. Açıkçası, kendime karşı dürüst olacaksam, kendime yetmiş üç yaşımda önümde notlarımla çalışma masamın başında ne yaptığımı zannettiğimi sormam gerekiyor. Hâlâ yapacak işim kaldığını düşündüğüm açık.</p>
				<p class="normal">“Ebedi genç” ortamıyla Platoncu/Epikurosçu/varoluşçu hoşnut ve sahici ihtiyar olma ideali arasında kabul edilebilir bir altın orta var mıdır? Aradaki farkı iki ucu fazla yaralamadan kapayıp, şöyle hamursu duygusallıkta bir yaşlılık felsefesi bulabilir miyiz?</p>
				<p class="normal">Her şey dönüp dolaşıp kalan vaktimizi nasıl programlayacağımız türünden somut bir noktaya dayanıyor olabilir mi? Mesela haftada yirmi saat çalışıp kalan zamanı ihtiyarlığın elzem işlerini son defa yapma şansına mı ayırmalı? Ama öyle yaparsak zaman sınırlamalarıyla bezeli bir “programlı” varoluşa kaçınılmaz şekilde yeniden girmiş olmaz mıyız? Bu durumda arkadaşlarımızla ve köpeğimizle oynamaya ve geçmişi düşünmeye vakit ayırsak bile bir gözümüz hep saatte olacak, acelesiz ihtiyarların lüks ve zengin “yaşanmış zamanını” bir kenara atacağız.</p>
	<p class="resim"><img class="calibre3" src="01.jpg"/></p>
				<p class="normal">Saatlerdir Hydra notlarımı gözden geçiriyor ve felsefe kitaplarımın kenarlarına karaladıklarımı çözmeye uğraşıyorum. Notlarım hem basit hem karmaşık geliyor gözüme. <span class="ideitalik">8½</span>’taki Guido gibiyim: “Her şey önceki gibi! Her şey gene karmakarışık ama bu karmaşa <span class="ideitalik">benim</span>!” Sahici ihtiyarlıkla ilgili felsefe arayışımın umutsuz bir yaşlı köpeğin aya havlamasına mı denk olduğunu düşünmeden edemiyorum.</p>
				<p class="normal">Ama belki de arayışımda uzaktan uzağa Heideggerci bir şey vardı. Tüm sarsaklığıyla yaptığım şey belki de iyi ve hoşnut edici bir yaşlılık nedir yollu “anlaşılamayan soruyu” “anlamaya cüret etmeye kalkışmaktı.” Hatta belki de sırf soruyu sormak kendi içinde bir amaç, bir sonuçtu.</p>
	<p class="ortayazi"><span class="idebold">DÜŞÜNCELİ İHTİYARLAMAK</span></p>
				<p class="normal">Belki de iyi ve sahici ihtiyarlığa giden en değerli yolu açan Budist farkındalık kavrayışıdır. Belki de ne yaparsak yapalım yaşlı olduğumuzu, tamamen bilinçli olduğumuz son hayat safhasını yaşadığımızı, bu safhadaki zamanımızın sınırlı olduğunu ve sürekli azaldığını ve gene bu safhada daha önce elimize hiç geçmemiş ve bir daha hiç geçmeyecek fırsatlar bulunduğunu unutmamamız gerekiyordur. Belki de hayatın neresinde olduğumuzu unutmamak için elimizden geleni yapmamız, bu yılları en iyi nasıl yaşayacağımızı gösterecek fırsatların önümüze, düşünürlerin tavsiyelerini harfi harfine izleyerek değil, bilgeliklerini düşünerek çıkacağını bilmemiz gerekiyordur.</p>
				<p class="normal">Sadece Platon, Epikuros, Seneca, Montaigne, Sartre ve Erikson’un inceleyip önümüze serdikleri ihtiyarlık seçeneklerinin farkında olarak hayatlarımızın bu dönemini nasıl süreceğimize dair sahici seçimler yapabiliriz. Fikirlerini tartabilir, hayatımıza uyup uymadıklarını görebiliriz. Felsefi yaşlanmanın anlamı bu olabilir.</p>
	<p class="resim"><img class="calibre3" src="01.jpg"/></p>
				<p class="normal">Çalışma odamın penceresinden eşimin bahçedeki eski bir tahta sandalyeye oturduğunu görüyorum. Elinde bir takım elyazmaları var ama okumuyor; yemyeşil tepeleri seyrediyor. Not defterlerimi bırakıp çıkıyor, yanına oturuyorum. Haftalardır kafamda dönüp dolaşan bir ricayı, eşimden, kızımdan ve dostlarımdan isteyeceğim bir şeyi daha yeni fark ediyorum.</p>
				<p class="normal">“İhtiyar bir adam olmak için iznini rica ediyorum,” diyorum.</p>
				<p class="normal">Gülüyor tabii. “İznimi mi? Niye?”</p>
				<p class="normal">Ben de gülüyorum. “Bilmem. Galiba genç kalmamı veya en azından genç kalmaya <span class="ideitalik">çalışmamı</span> isteyeceğini düşündüm.”</p>
	<p class="normal">“İzin senindir,” diyor gülümseyerek. “Hem bence geç kalmışsın. Sorduğun zaten ihtiyar adamların soracağı türden bir soru.”</p>
				</body>
</html>