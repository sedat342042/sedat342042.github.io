<html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>epibaski.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_6">Beşinci Bölüm</h1>
				<p class="ortayazi"><span class="ideitalik">Koyun Çanlarının Tıngırtısı</span>	</p>
	<p class="h3baslik">METAFİZİĞE OLGUNLAŞMA</p>
				<p class="normal">Omzumda çanta dolusu kitapla, kaldığım Kamini’nin birkaç kilometre batısındaki Vlihos Köyü’ne giden eski dağ yolundayım. Adada ilk kaldığım yirmili yaşlarımda hepi topu on beş dakikalık bir yürüyüş tutuyordu bu yol. Şimdiyse, molalarımla birlikte bir saati buluyor. Gençliğimdeki çevik adımlarım şimdiki ağır aksak hızımdan çok daha canlandırıcıydı tabii. Gençken yaptığım her şeyde bir ivedilik hissi vardı. Gençliğin genel aceleciliğiydi bu. Bir ebedi gençlikçinin şort ve tişörtle yanımdan gepgenç ya da en azından <span class="ideitalik">gençliğe has</span> bir canlılıkla koşup gidişini hayal ediyorum. Vlihos’a kesinlikle benden önce varırdı böyle biri. Ama bugün acelem yok. Sallanmaktan memnun bir ihtiyarım ben.</p>
				<p class="normal">Yürüyüşümün ikinci soluklanma molasında koyunların otladığı bir vadiye bakan bir kayaya oturuyorum. Koyun çanlarının tıngırtısına, bir başka dönemin ilahisine dalıyorum. Birkaç saniye sonra çanlara bir başka ses katılıyor: Tiz skalasının uçlarında, kesintili, bir Vaughan Williams pastoralindeki flütleri andırıyor. Göçmen ötücü kuşlardan biri bu. Kamini tarafından bir köpek havlıyor ve yukarımdan, dağ tarafından bir eşek cevap veriyor. Nefesliler... Çantamı yere bırakıyor, bir sigara yakıyor, dinlemeye koyuluyorum.</p>
				<p class="normal">Evet, hiç utanmadan sigara içiyorum. Amerika’da sigara yaktığımda, genellikle hiç tanımadığım insanların aşağılayıcı bakışlarıyla hakarete varan yorumlara katlanmak durumunda kalıyorum. Bu insanları kızdıran pasif içicilikten ötesi, biliyorum; sapkınca kendimi mahvetmeme takılıyorlar esas. Haklılar elbette; tütün sağlığıma kesinlikle zararlı ve muhtemelen ömrümden birkaç seneyi götürüyor. Yorumlara genellikle şu karşılığı veriyorum: “Genç ölmeyecek denli yaşlıyım.”</p>
				<p class="normal">Öyle harika bir yanıt sayılmasa da bana anlamlı geliyor. Yaşıtlarımın pek çoğu gibi bugünlerde insanların hangi yaşlarda öldüklerini kontrol etmek için sürekli ölüm ilanları sayfalarına bakıyorum. Genellikle yetmiş ve seksenlerinde çıkıyorlar ve seksenliklerde çoğunlukla “uzun süren hastalığının ardından” ibaresi görülüyor. Ellisinde veya daha önce ölen insanlara genellikle “erken ölüm” yaftası eklenir. Kierkegaard havamdaysam bu yaftalara yüz ekşitirim, çünkü ölümsüzlükle kıyaslandığında <span class="ideitalik">her</span> ölüm erkendir; ölümün tam tarihi kelime oyunundan ibarettir.</p>
				<p class="normal">Bununla birlikte, daha gençken, ellilerimdeyken ölüm haberlerini ve ilanlarını gördüğümde muhtemelen yirmi küsur yılımın kaldığını düşünerek ürperirdim. Ve ölüm haberleri genellikle sözü edilmeye değer, bir şeyler başarmış insanları işlediğinden bir şeyler becermek için sadece yirmi yılımın kaldığını düşünerek paniğe kapılırdım.</p>
				<p class="normal">Ama bugün, yetmiş üçümde, mesela yetmiş beş yaşında birinin ölüm ilanını veya haberini gördüğümde şaşarak teselli buluyorum. Saygın bir yaşa kadar yaşamışım, diyorum. Tam bir hayatın ayrıcalığını yaşamış, her bir aşamasını geçmişim (atlamayı hiç dert etmeyeceğim <span class="ideitalik">ihtiyar</span> ihtiyarlık hariç tabii). Bugün ölüm ilanlarına baktığımda Epikuros’un en mutlu yaşam, ticaret ve politikanın yüklediği sorumluluklardan azade yaşamdır söylemini daha iyi kavrıyorum. “Yapmamı emreden deli efendi” nihayet ipimi bırakmış... İleri yaşa kadar yaşama ayrıcalığının hazzını tadabilirim artık. Genç ölemeyecek kadar yaşlıyım...</p>
				<p class="normal">“Ayrıcalık” lafının bende özel bir tınısı var. Hollandalı Protestan papazı kayınpederim Jan Vuijst’le ölüm döşeğindeyken baş başa, derinlemesine özel bir konuşma yapmıştık. Meğer son konuşmamızmış. Bana, “Yaşamak bir ayrıcalıktı,” demişti. Bu cümlenin içten müteşekkirliği aklımdan bir daha hiç çıkmadı.</p>
	<p class="ortayazi"><span class="idebold">İHTİYARLIKTA HAZZI <br class="chapter"/>
	İNKAR ETMENİN APTALLIĞI</span></p>
				<p class="normal">Sigara bana haz veriyor, hele böyle, Vlihos yolunda, granit kayanın üstünde manzara seyrederkenki gibi anlarda <span class="ideitalik">büyük</span> haz veriyor. Aynı şey yanında patates kızartmalı, mayonez soslu bir <span class="ideitalik">cheeseburger</span> için de geçerli. Bu iki haz da kuşkusuz sağlığıma zararlı, hem de çok zararlı. Ebedi gençlikçilerin bu hazlardan bu nedenle uzak durduklarından da hiç şüphem yok; özellikle yetmişlerinin ortalarını sürenler kendilerini sağlıklı alışkanlıklara adıyorlar. Evet, böyle birinin kolayca beni koşup geçebileceğini ve koşmaktan, her şey bir yana, koşmanın getirdiği genç canlılık hissi yüzünden zevk alabileceğini elbette kabul ediyorum. Herkesin zevki kendine. Ama ben de bu sigaradan ciddi haz aldığımı söylemek durumundayım.</p>
				<p class="normal">Belki ben de kafama göre hesap yapmaktan suçluyumdur ya, ebedi gençlikçinin özenle uyguladığı sağlıklı alışkanlıklarının ve bu alışkanlıkların kuşkusuz içerdiği yoksunlukların sağlam yıllarını mı artıracağını yoksa <span class="ideitalik">ihtiyar</span> ihtiyarlığını acımasız çürümeye dek mi uzatacağını merak etmeden duramıyorum. Ama her halükarda önümde hâlâ uzun ömür uğruna bir daha hiç tadamayacağım kaç hazdan vazgeçebileceğim sorusu duruyor. Bu hazları bugün tadamayacaksam ne zaman tadacağım? Huzurevinin DNR<sup class="calibre4"><a href="epibaski_split_034.html#footnote-7422-1" id="footnote-7422-1-backlink">[12]</a></sup> ibareli ihtiyar ihtiyarlar bölümünde mi?</p>
				<p class="normal">Eskilerden bir fıkra: Yaşlı bir çift, bir uçak kazasında ölür ve cennete gider. Çifti bir melek karşılar ve cenneti gezdirmeye koyulur. Adam acıkır ve meleğe bir şeyler yiyip yiyemeyeceğini sorar. Melek kaz ciğerinden bifteğe, en kremalı tatlılardan en yağlı peynirlere, son derece zengin bir açık büfeyi işaret ederek neyi ne kadar isterse yiyebileceğini, burada sağlık endişesinin bulunmadığını söyler. Büfeye giderlerken adam karısına öfkeyle bakar ve “Her sabah iğrenç yulaf ezmelerini yedirmeseydin çoktan buraya gelmiş olacaktık!” der.</p>
				<p class="normal">Bir iki düzenlemeyle bu fıkrayı cennet yerine yaşlılığın zevklerine dair bir espriye çevirebiliriz.</p>
	<p class="ortayazi"><span class="idebold">HER ŞEYDE ÖLÇÜLÜLÜK</span></p>
				<p class="normal">Aristoteles’in <span class="ideitalik">Nikomakhos’a Etik</span>’indeki ana temalardan biri, her şeyde ölçülülük erdemidir: İfrat ile tefrit arasındaki altın orta. Aristoteles buna örnek olarak cesaret erdemini verir: Cesarette ifrat pervasızlığa, tefritse ödlekliğe gider. Ortasını bulun; öylesi her yönden daha iyi bir hayat demektir, der. Benim en hoşuma gidense onun insani davranıştaki bu erdemi bir estetik ideale bağlamasıdır: Aristoteles, ölçülü davranışta, tıpkı ustaca oranlanmış, mesela bir ikizkenar üçgen yahut dengeli bir mimari eserdeki gibi haz verici ve güzel bir şey vardır; güzellik, dengedir ve denge, güzelliktir, der.</p>
				<p class="normal">Epikuros gibi Aristoteles de modern Yunanlılar üzerinde etkiye sahiptir... Yunanlıların büyük kısmı yağlı et yer, içki ve sigara içer, ama çoğu bu hazlarda ölçüyü kaçırmaz.tadar. Evet, yemeğin üzerine bir-iki sigara yakabilirler ama günboyu soluksuz sigara tüttürmez veya sigarayı bırakmak için stres yüklü davranış-değiştirme programlarına katılmazlar. Yunanlıların dünyadaki en uzun ömürlü insanlar arasında bulunmaları pek sürpriz sayılmaz. Bu uzun ömürlerinin sebebi sırf “Akdeniz Tarzı Beslenme Alışkanlığı” değildir.</p>
	<p class="ortayazi"><span class="idebold">İHTİYARLIKTA AŞKIN SORULAR <br class="chapter"/>ÜZERİNE DÜŞÜNMEK</span></p>
				<p class="normal">Vlihos’un tek tavernasının sundurmasında oturuyorum. Bugünü okuyarak ve habire elimden kaçan bir takım felsefi fikirleri düşünerek geçirmek niyetindeyim.</p>
				<p class="normal">İhtiyar, hayatını gözden geçirmek için en uygun safhada bulunur. Bunun yanı sıra gençliğinde aklını kavuran ama hayat gailesi çabaları içinde bir kenara itilmiş “her şeyin anlamı” türü sorularla uğraşmak için de şahane bir konumdadır. (John Lennon’ı analım: Hayat, sen anlamı üzerine düşünürken olup biten şeydir.) Ama şimdi aynı sorular yine önemini hissettirmektedir; dahası şimdi bunlar çok daha aciliyet taşımaktadır.</p>
				<p class="normal">Aristoteles, yaşlılara karşı tüm olumsuzluğuna karşın, “Eğitim, ihtiyarlığa yolculukta en sağlam kumanyadır,” demişti. Bununla kastettiğinin bir kısmı düşünmek –ve felsefi bakımdan düşünmek– için iyi malzemeler edinmenin bizleri sahici yaşlılığın başat çağrılarından birine hazırlayacağıydı: Yani büyük soruları düşünmeye.</p>
				<p class="normal">Bu tür soruları düşünmeye başlarken bir adım geri çekilme ihtiyacı duyuyorum. Bazen temel felsefi dürtülerimin, içimde kıvranan malum “nedir bunlar” sorularının akademik felsefe çalışmak yüzünden mahvolduğu hissine kapılıyorum. Büyük düşünürlerin kafa patlatıcı, anlamları derinlerde gizli kavramlarına sıklıkla kendimi kaptırıyor ve beni bu fikirleri ilk başta okumaya iten merak hissini yitiriyorum. Felsefeye başvurmak için bir kişiye gerçekte tek gereken temel sezginin kendisi için baş edilemez olan sınanmamış hayat olduğunu kendime hatırlatmam lazım.</p>
				<p class="normal"> </p>
	<p class="ortayazi"><span class="idebold">İHTİYARLIKTA FELSEFİ RİSKLER ALMAK</span></p>
				<p class="normal"><span class="ideitalik">The Bucket List</span><sup class="calibre4"><a href="epibaski_split_035.html#footnote-7422-2" id="footnote-7422-2-backlink">[13]</a></sup> adlı komedi filminde ölümcül hasta iki ihtiyar, ölmeden önce yaşamak istedikleri deneyimlerin bir listesini çıkarır ve bu deneyimleri yaşamak için harekete geçerler. Listelerinde paraşütle atlama, piramitlere tırmanma, Afrika’da safari ve bir tanesi için çok pahalı bir telekızla birlikte olma vardır. Aslında bağlandıkları fikir basittir. Yaşamlarının bu noktasında kaybedecek, korkacak hiçbir şey yoktur; öyleyse “Neden yapmamalı?” diye düşünürler. Şahsen bu sayılanların herhangi birini yapmamaktan pişmanlık duymadan mezarıma girebilirim ama maceralarının ruhunun bana hitap ettiğini söylemeden edemeyeceğim. Hayatımın bu noktasında bir takım felsefi riskler alarak kaybedebileceğim, korkabileceğim hiçbir şey yok çünkü.</p>
				<p class="normal">Epikuros zihinlerimizin ihtiyarlıkta, “gelecek korkusu yokluğu nedeniyle” eşsiz bir özgürlük kazandığını söylerken, diğer pek çok şeyle birlikte, gençken almaktan korktuğumuz birçok zihinsel riski artık rahatça alabileceğimizi de vurguluyordu. Bazı felsefi riskleri almaksa –mesela Camus’nün “Sisifos Söyleni”nde “Gerçekte sadece tek bir ciddi felsefi sorun vardır, o da intihardır,” diye yazarken aldığı gibi– elde büyükçe bir şemsiyeyle uçaktan atlamak kadar ürkütücüdür. Düşününce bu risklerin birbirlerine benzediği de ortaya çıkıyor, çünkü ikisi de bizden doğrudan ölümün yüzüne bakmamızı talep ediyor. Kierkegaard bizlere, sıkıyorsa felsefi ve ruhani riskleri alın, derken lafını hiç sakınmamıştır. Şu söylemi çok ünlüdür: “Riske girmek, cüret etmek bir anlığına tökezlemektir. Girmemekse kendini yitirmektir.”</p>
	<p class="ortayazi"><span class="idebold">İHTİYARLIKTA MANTIKSIZ DÜŞÜNCELER <br class="chapter"/>DÜŞÜNMEYE CÜRET ETMEK</span></p>
				<p class="normal">Vlihos’taki tavernada, çevremde bir sürü insan otururken sırt çantamdan Heidegger’in <span class="ideitalik">Metafiziğe Giriş</span>’ini çıkarıyorum. Kitap, sersemletici “Varlık neden var?” sorusuyla açılıyor.</p>
				<p class="normal">Neydi bana bu kitabı Atlantik’i aşıp bu adaya kadar getirten peki? Herhalde tepemde dolanıp duran kaçınılmaz fanilik düşünceleriydi. Heidegger’in sorusu, bir hayatın, mesela benimkinin başlayıp bitişinden öteye, <span class="ideitalik">var olmanın</span> kendisine uzanıyor görünüyor. Nedir tüm bunlar?</p>
				<p class="normal">Geçen elli beş yıl boyunca Heidegger’in sorusunu hiç düşünmeden, zırva diye bir kenara attığım hissi içimi kemiriyor. Martin Heidegger, var olma kavramı üzerine odaklanmış –yüzlerce sayfalık yoğun ve bilmecemsi çalışmalara odaklanmak denirse– bir yirminci yüzyıl Alman varoluşçusuydu. Sorusunu kavrayabildiğim kadarıyla neden bazı şeyler varken diğerlerinin olmadığını hatta bir şeylerin var olmasına neyin neden olduğunu ve var oluşları neyin oluşturduğunu dahi <span class="ideitalik">sormadığını</span> anlayabiliyorum. Hayır, Heidegger bundan çok daha büyük bir şeyin peşindeydi. Heidegger bizden bizzat var oluşun da sorgulanabileceği fikriyle yüzleşmemizi istiyordu ve en üst, nihai felsefi sorunun bu olduğuna inanıyordu. Şöyle yazmıştı: “Felsefe yapmak, ‘Neden hiçbir şey değil de bir şey var?’ sorusunu sormaktır. Bu soruyu sormak; bizi sormaya davet ettiği şeyi açığa çıkararak bu anlaşılamaz soruyu anlamak ve sorgulamamızı sonuna kadar götürmek için gösterilen cüretkar bir çabadır. Bu çabanın olduğu yerde felsefe vardır.”</p>
				<p class="normal">Bir kadeh şarap lazım bana.</p>
				<p class="normal">El çırpmak, Yunanistan’da kabul görmüş garson çağırma şeklidir. Ben hâlâ zorlanıyorum; bana aşağılayıcı bir tavırmış, bir köleyi çağırmakmış gibi geliyor. Hoş garsonlar pek de umursar görünmüyorlar; dahası, müşterilerin bir şey isteyip istemediğini anlamak için dolaşıp durmak veya Amerikalı garsonların sıkça yaptığı gibi, “Yemeğiniz halen devam ediyor mu?” diye sormak yerine, bu sayede bir kenarda oturup kendi yeme-içmelerine bakabiliyorlar. El çırpıyor ve tavernanın en iyi şarabından yarım litre ısmarlıyorum. Birkaç yudum alıp tekrar Heidegger’in temel sorusuna dönüyorum.</p>
				<p class="normal">Bu sefer daha önce hiç dikkatimi çekmeyen birkaç şey kafama dank ediyor. Heidegger sorunun “anlaşılamaz” olduğunu vurguluyor. Yani önce bu sorunun felsefenin temeli olduğunu söylüyor, ardındansa asla içinden çıkamayacağımızı belirtiyor. Bir iş var bunda...</p>
				<p class="normal">Peki, “cüret etmeye kalkışmak” ve “sorgumuzu sonuna dek zorlamak” laflarına ne buyrulur? Heidegger sadece <span class="ideitalik">soruyu sormanın</span>, bizzat var oluşun kuşku götürebilir olması fikrini kavramanın kendi içinde bir amaç olduğunu mu söylüyor yoksa? Aklıma Aristoteles’in, “Bir düşünceyi kabullenmeden düşünmek, eğitimli bir kafanın işaretidir,” gözlemi geliyor. Bu bakış, yanıtı kuvvetle muhtemel olmayan bir soruyu düşünmeye de uygulanabilir mi acaba?</p>
				<p class="normal">Üniversitedeyken Heidegger’in sorusuna ukalaca gülerdim. O günlerde –1950 ve 60’lar– hepimiz mantıksal pozitivizm adıyla bilinen akımla kardeşi dilbilgisel analize kapılmıştık. Bertrand Russell, genç Wittgenstein ve A. J. Ayer gibi düşünürler mantık, matematik ve bilimsel yöntemi, metafizik ve ahlakın baba kavramlarına bindirmiş ve bu kavramların kusurlu olduklarını görmüşlerdi. İyilik ve kötülük kavramı mı? Zırva! Hiçbir rasyonel temeli yok bunların; salla gitsin! Mantıklı içerik ve çözüm barındıran sorularla ilgiliyiz biz!</p>
				<p class="normal">Tabii Heidegger de, temel metafizik sorusundaki “neden”den itibaren payını almıştı bu durumdan. Pozitivist Paul Edwards, Heidegger’in sorusundaki “neden” kelimesinin “mantıksal grameri” ihlal ettiğini öne sürmüş, dolayısıyla sorusu anlamsızdır deyivermişti. Başka soru?</p>
				<p class="normal">Ama öğrenci zihniyetim bir zamanlarda, çok öncede kaldı. İhtiyar bir adam sıfatımla gramerin mantığını ihlal eden fikirleri düşünebilirim. Tabii bunun nedenlerinden biri kafaca yumuşamam olabilir. Ama öte yandan ihtiyarlığımda, mantığı aşar görünen fikirlerden parçaları sanki ara sıra yakalar gibiyim. Mantıksız fikirler düşünmeye <span class="ideitalik">cüret ediyorum</span>. Yani en azından şimdilik Heidegger’in üstüne varmayacağım.</p>
	<p class="ortayazi"><span class="idebold">İHTİYARLIKTA DEĞİŞTİRİLMİŞ BİLİNÇ</span></p>
				<p class="normal">Öğlen güneşi tavernanın sundurmasında, saklandığım yerde buldu beni. Gözlerimi kamaştırıyor; birkaç saniye bakıyor, beynimi sersemletmesine izin veriyorum.</p>
				<p class="normal">Çocukken ağabeyim sırtüstü yatıp tavandaki ampulü seyretmemle alay ederdi. Verebildiğim tek cevap hoşuma gittiğiydi. Herhalde “kafa bulmayı” ilk tadışım oydu.</p>
				<p class="normal">Üniversiteye başladıktan kısa süre sonra arkadaşım Tom’la psikedelik<sup class="calibre4"><a href="epibaski_split_036.html#footnote-7422-3" id="footnote-7422-3-backlink">[14]</a></sup> ilaçlar denemiştik. Ee, altmışlardaydık sonuçta. Ama şahsen kötü şöhretli öğretmenimiz Timothy Leary’den çok, gözde düşünürlerimizden yirminci yüzyıl Amerikan pragmatisti William James’in etkisi altında olduğumuzu düşünüyorum. James değiştirilmiş bilinç hallerine büyük ilgi duyuyordu ve azot protoksitin (gülme gazı) Hegelci mutlağa, nihai hakikate kapı açan favori uyuşturucusu olduğunu söylüyordu. <span class="ideitalik">Dinsel Deneyim Çeşitleri</span>’nde şöyle yazmıştı: “Ayıklık daraltır, ayrımcılık yapar ve hayır, der; sarhoşluksa yayar, birleştirir ve evet, der.”</p>
				<p class="normal">Tom ile birlikte nihai <span class="ideitalik">evetimize</span> uzanıyorduk. Hegelci mutlağa sıkı bir bakış atabilmek de iyi gelecekti. Heyhat, kaderimizde yokmuş. En azından, ikimizden biri evet diyarında anlamlı bir şey gördüyse bile geri getiremedi.</p>
				<p class="normal">Ama şimdi Ege güneşine bakarken beynimde hafif bir gıdıklanma <span class="ideitalik">hissediyorum</span>. Şarap da yardım ediyor. “Neden hiçbir şeyden ziyade var olan şeyler var?” Ne deli bir soru! Tam hiçlik nasıl bir şey olurdu acaba? Ya her şeyin toplamı sıfırsa? Evrensel var-olmayış fikrini düşünmek bile kafayı bulandırıyor. İnsan faniliğinin çok ötesine gidiyor; <span class="ideitalik">daha en başta</span> hiçbir şey ve yok olabilecek hiç kimse olmasaydı nasıl olurdu sorusunu sormaya varıyor. Ve daha delirticisi, neden öyle <span class="ideitalik">olmadı</span> sorusuna çıkıyor.</p>
				<p class="normal">Belki kesin hiçliği anlamak mümkün değildir: Kafa çöküvermektedir. Evrenden her şeyi çıkarma fikrinin ancak ucundan tutabilir gibiyim. Ama içine hiçbir şeyin eklenemeyeceği ebedi hiçliği kavrayamıyorum. Belki de pozitivistler haklıydı: Bunları düşünemememin sebebi anlamsız olmalarıdır belki.</p>
				<p class="normal">Ve işte bu! Benim <span class="ideitalik">evet</span> anım! Çarçabuk geçiyor ve tam bir evet bile değil aslında... Daha çok bir yükselme ürpertisi gibi... Bugünkü paraşütsüz felsefe atlayışım sırasında neden etrafımda insanların bulunmasını istediğimi şimdi kavrıyorum. Tıpkı LSD deneylerimiz sırasında kalkıp kendimizi üçüncü kattan aşağı atmayalım diye başımızda bekleyen görevli gibi, Vlihos tavernasının müşterilerinin evet diyarında geri dönemeyeceğim felsefi soyutlamalara kadar uçmayayım diye bekçilik etmelerini istemiştim. Belki de o kadar cüretli değildim...</p>
	<p class="normal">Gene de ufak zihin araştırmamdan ciddi memnunum. Gençliğimde cesaret edemediğim bir yere adım attığım için zenginleşmiş görüyorum kendimi. Metafiziğe olgunlaşıyorum ihtiyarlığımda.</p>
    <div class="calibre1" id="calibre_pb_16"/></body>
</html>