<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28">Kabuki, Noh ve Gagaku</h1>

  <p class="resim"><img alt="" class="calibre2" src="../Images/28.jpeg"/></p>

  <p class="normal">Geçtiğimiz yüzyıllarda gelişen sahne sanatlarında, hangi ülkede olursa olsun, sahneyi erkeklere bırakma eğilimi ağır basmış. İngiltere’de de, Osmanlı’da da, Japonya’da da bu böyle. Nasıl bir dönemmiş ki sahnede bir kadın görünüverse ortalık birbirine girecek, ahlaki çöküntü yaşanacak diye düşünülmüş. Tabii kadın rolleri de hep erkeklere kalmış ve ortalıkta etek giyip kırıtan erkekler türemiş.</p>

  <p class="normal">Japonya’da olayın gelişimi ilginç. Japon sahne sanatlarının, veya tiyatrosunun diyelim, en renkli ve popüler örneği olan <span class="ideitalik">kabuki</span> bir kadının elinden doğmuş. 17. yüzyılda Diyanet İşleri kadrosunda bir tapınak görevlisi olan Bayan Okuni, daha entel-dantel bir sahne sanatı olan yavaş tempolu <span class="ideitalik">noh</span> tiyatrosundan da esinlenerek, reyting kaygısı güden, eğlenceli ve popüler bir tiyatro geliştirmiş; ismi de <span class="ideitalik">kabuki</span> kalmış. <span class="ideitalik">Ka</span>-<span class="ideitalik">bu</span>-<span class="ideitalik">ki</span> <span class="ideitalik">kanji</span>leri, sırayla şarkı-dans-beceri anlamına gelse de kelimenin “değişik, avangard” kökünden türediği de söylenir.</p>

  <p class="normal">Okuni’nin gündelik hayata dair konuları dans ağırlıklı bir tarzda sahneye taşıması oldukça ilgi çekmiş ve gösteri yapmak için saraya bile davet edilmiş. Başlarda <span class="ideitalik">kabuki</span> oyunları tamamen kadınlardan oluşan ekiplerce sahnelenirmiş. Ancak oyuncu hanımefendilerin çoğunluğu, aynı zamanda dünyanın en eski mesleğini icra eden zanaatkârlarmış. Bunun üzerine halk galeyana gelmiş, erkek seyirciler oyunla gerçek hayatı karıştırmaya başlamış ve yeşil sahalarda görmek istemediğimiz hareketlere rastlanır olmuş.</p>

  <p class="normal">Seyircinin oyunlara interaktif katılım isteği <span class="ideitalik">bakufu</span>nun (<span class="ideitalik">shogun</span> yönetiminin) canını sıkmış. <span class="ideitalik">Kabuki</span>, avam tabakayı eğlendirmek, kafasını meşgul ederek basıncını almak açısından faydalı olsa da ahlak masasının mesaisinde artış olmuş. Hemen bir anayasa değişikliği yapılarak <span class="ideitalik">kabuki</span> oyunlarında kadınların yer alması yasaklanmış ve kadın rollerinin de erkekler tarafından oynanmasına karar verilmiş.</p>

  <p class="normal">Bu sefer sahneye birbirinden güzel, parlak, endamlı delikanlılar çıkar olmuş. Burada bir parantez açıp iki hususu açıklığa kavuşturmakta fayda var. Birincisi, Asyalıların anatomik bir özellikleri olarak, erkekleri “yakışıklı”dan ziyade “güzel” oluyor. Kılsız, kaymak gibi bir ten, minyon vücut yapısı derken, iyi bir makyaj ve kostümle erkek oyuncular kadınlardan daha “güzel” görünmeyi başarabiliyorlar.</p>

  <p class="normal">İkincisi, Japonya’daki erkek egemen anlayışın uzantılarından biri, erkeklerin her konuda kadınlardan üstün olduğu ve her işi daha iyi yapabilecekleri şeklinde. Her işi derken, cidden her işi kastediyorum. Zaten bu yüzden Japon soyluları, samuraylar vb. arasında erkek sevgili edinmek gayet olağan ve hiç de utanılmayacak bir durummuş. Buna çok da şaşırmamak gerek; o devirlerde oğlancılığın yaygın olmadığı bir kültür zaten yoktu. Nitekim Japonlar arasında da “Kadın olunacaksa dahi, erkek kadından daha iyi kadın olur” şeklinde bir anlayış hâkimmiş.</p>

  <p class="normal">Kitap poşete girmeden tekrar <span class="ideitalik">kabuki</span>ye dönelim. Birbirinden endamlı genç oğlanlar <span class="ideitalik">kabuki</span> sahnesini doldurunca, tiyatrolarda yaşanan izdiham ve nümayiş azalmamış, tam tersine artmış. Oyuncular için birbirini öldüren seyirciler artınca <span class="ideitalik">bakufu</span> tekrar devreye girmiş ve <span class="ideitalik">kabuki</span> eserlerinin sadece yaşlı erkekler tarafından oynanmasına karar vermiş. Bir süre sonra sadece kadın rolleri üzerine uzmanlaşmış oyuncular, hatta “aileler” ortaya çıkmış ve kadın rolüne girmek, tabiri caizse, “babadan oğula” (bir diğer bakış açısıyla anadan kıza) geçer olmuş.</p>

  <p class="normal">Bu “düzenlemeler”den sonra <span class="ideitalik">kabuki</span>nin sanatsal yönü gelişmeye başlamış. Sapına kadar erkek <span class="ideitalik">kabuki</span> döneminde danstan ziyade dramatik kurgu daha ağır basmış. <span class="ideitalik">Kabuki</span>, Japonların geleneksel komedi tiyatrosu <span class="ideitalik">kyogen</span>den ve kukla sanatı olan <span class="ideitalik">bunraku</span>dan oldukça etkilenmiş. <span class="ideitalik">Bunraku</span> için yazılan pek çok eser <span class="ideitalik">kabuki</span>ye uyarlanmış; belki de <span class="ideitalik">kabuki</span> oyuncularının gösterişli bir kukla gibi giyinip abartılı hareketlerde bulunması bu etkiden kaynaklanıyordu.</p>

  <p class="normal"><span class="ideitalik">Kabuki</span>, toplumun avam tabakalarının, özellikle tüccar-esnaf kesimin yaşamını ve zevklerini yansıtır olmuş. Alabildiğine görkemli kostümler, abartılı makyajlar ve halkın özlemini çektiği, hayal ürünü süper kahramanlar <span class="ideitalik">kabuki</span> oyunlarının en belirgin unsurları imiş. Bölgelere göre <span class="ideitalik">kabuki</span>nin kendine has akımları gelişmeye başlamış. Edo civarında <span class="ideitalik">aragoto</span> (maço üslup) sert ve abartılı vurgularla, mimiklerle öne çıkarken, Kyoto’da <span class="ideitalik">wagoto</span> (yumuşacık üslup) daha gerçekçi ve sakin tarzıyla kendini göstermiş.</p>

  <p class="normal">Teknolojiye meraklı Japon milleti, aklına gelen cin fikirleri hemen tiyatro sahnesine uyarlamış. Örneğin yarım daire şeklinde dönen sahneler, oyuncuların aniden belirebileceği ve kaybolabileceği gizli giriş-çıkış kapıları, yükselen ve alçalan platformlar, oyuncunun “uçabilmesi” için kıyafetine bağlanmış teller ve çeşitli efektleri uygulayabilecek tasarımlar geliştirilmiş.</p>

  <p class="normal">Yine hatırlatmak lazım ki Japon halkı hayalet öykülerine, cinli perili hikâyelere çok meraklıdır. Bu yüzden en popüler <span class="ideitalik">kabuki</span> oyunları, ortasından hayalet geçen, zombilerin hortladığı, seyirciyi yerinden zıplatan oyunlar olmuş. Böylece Japon tiyatrocular 18. yüzyıldan başlayarak sahne teknolojileri konusunda ilerlemişler ve müşteriyi ürkütmek için Houdini’yi kıskandıracak icatlar türetmişler.</p>

  <p class="normal">Hayalet öyküleri dışında kalan <span class="ideitalik">kabuki</span> oyunlarının konusu az çok tahmin edilebilir. Erkek rollerinde onurlu kahramanlar, acımasız samuraylar, yakışıklı zamparalar; kadın rollerindeyse soylu leydiler, saf ve güzel kızlar, şeytani cadılar ve benzeri. Hikâyeler daha çok tarihi olaylara ve gerçek hayat öykülerine dayanırmış. Tarihi olaylara dayanan oyunlara <span class="ideitalik">jidaimono</span>, güncel hikâyelere ise <span class="ideitalik">sewamono</span> denirmiş. Aslında tarihi oyunlar da tamamen güncel skandalların tarihe yakıştırılmasından ibaretmiş.</p>

  <p class="normal">Askeri istibdat altında bunalan halk, soyluları makaraya sarmak ve ipliklerini pazara çıkarmak için <span class="ideitalik">kabuki</span>yi kullanır olmuş. Resmi, kuralcı ve sıkıcı bir hayatı olan soyluların gitmemeleri gereken “eğlence” yerlerine gitmelerinden ve alkol etkisiyle ötmelerinden dolayı yüksek makamların bütün kirli çamaşırları ortaya dökülüyormuş. <span class="ideitalik">Kabuki</span> oyunlarında soylular hakkındaki dedikoduların halk arasında yayılması <span class="ideitalik">bakufu</span> yönetimini kızdırmış ve sakıncalı oyunlar yasaklanmış. Ama <span class="ideitalik">kabuki</span> yazarları, <span class="ideitalik">jidaimono</span> görüntüsü altında, yani tarihi bir efsaneyi anlatırmış gibi, güncel skandalları üç yüz sene öncesinin dekorunda kaleme alınca yöneticiler pes etmişler. Yazarlar benzer isimler, metaforlar kullanarak dönemin VIP’lerini makaraya sarmışlar ve hiçbir rezalet gizli kalamamış.</p>

  <p class="normal">Geleneksel <span class="ideitalik">kabuki</span>de oyunlar bütün bir gün sürebilirmiş. Tüm <span class="ideitalik">kabuki</span> tiyatroları belli bir mahallede toplanmış ve her tiyatro kapısına oyun programlarını, aktörlerin isimlerini vb. asarak kıyasıya rekabete girişirmiş. Son derece renkli ve eğlenceli bir mekân olan <span class="ideitalik">kabuki</span> mahallesine aileler nevaleleri ile gelir, bütün günlerini tiyatroda geçirebilirmiş. Oyunların yapısı genelde beş kademeli bir “giriş-gelişme-sonuç” biçiminde gelişirmiş: çok yavaş tempolu, karakterlerin tanıtıldığı bir giriş; üç bölümlük, olayların hızlandığı bir gelişme ve çok hızlı tempolu bir sonuç.</p>

  <p class="normal"><span class="ideitalik">Kabuki</span>nin en kayda değer özelliklerinden birisi de tabii ki makyaj ve kostümler. Gayet renkli ve gösterişli kostümleri görmek bile bir <span class="ideitalik">kabuki</span> oyununa gitmek için yeterli sebeptir. Oyuncular ağır bir makyaj sürecinden geçerler; tenlerine bembeyaz bir “astar” atıldıktan sonra rollerine uygun bir makyaja bürünürler. Makyajda kırmızı renk kahramanlık, adalet, ihtiras gibi değerleri, mavi ve siyah renkler ihanet, kıskançlık, zalimlik gibi kötülükleri, yeşil doğaüstü yetenekleri, mor da soyluluğu simgeler; yani, oyuncuların rengine ve kıyafetine bakarak oyunun konusu hakkında az çok bir tahminde bulunabilirsiniz.</p>

  <p class="normal">Bu derece görkemli bir görsel malzeme, oyunun akışında yitip gitmeye bırakılmaz tabii ki... JapANya bölümünde de vurguladığım gibi, gösteri esnasında oyuncunun karizmatik bir “duruş”ta asılı kalarak ihtişamını sergilemeye fırsat bulduğu “an”lar vardır. Temponun yükseldiği bölümlerde oyuncunun hareketleri hızlanır ve <span class="ideitalik">mie</span> diye adlandırılan bir anda oyuncu belli bir pozisyonda donakalır. İşte bu AN, tiyatronun görselliğini içinize sindireceğiniz ANdır.</p>

  <p class="normal"><span class="ideitalik">Kabuki</span>den önce Japonya’da tiyatro yok muydu? Yoktu diyenlere cevabım, nah yoktu, <span class="ideitalik">noh</span> vardı şeklinde olabilir. Avam tabaka 17. yüzyıldan itibaren tiyatro ile müşerref olsa da can sıkıcı bir şey seyretmeden duramayan aristokrasi için <span class="ideitalik">noh</span> tiyatrosu 14. yüzyıldan itibaren vizyona girmiş. O günden bugüne de kare bulmaca meraklılarını “Japon lirik dramı” sorusuyla sürekli terletiyor.</p>

  <p class="normal"><span class="ideitalik">Noh</span> tiyatrosunu zirveye çıkaran en önemli isim olan Zeami 1363 yılında doğmuş. Babası gibi bir <span class="ideitalik">noh</span> sanatçısı olacağı kaderinde yazılı olan Zeami’nin yeteneği zamanın <span class="ideitalik">shogun</span>u tarafından keşfedilmiş. Zeami, <span class="ideitalik">shogun</span>un isteğiyle sarayda sanat eğitimi almaya başlamış, ama <span class="ideitalik">shogun</span> Zeami’yi saraya sadece sanat eğitimi için davet etmemiş. Güzel bir çocuk olan Zeami’ye göz koyan <span class="ideitalik">shogun</span>, perde aralarında arkadaşı odasına davet edermiş.</p>

  <p class="normal"><span class="ideitalik">Shogun</span>un her anlamda “himayesinde” bulunan Zeami, Japonsal kavramları Zen Budizmi felsefesiyle harmanlayarak sadece <span class="ideitalik">noh</span> tiyatrosunu olgunlaştırmakla kalmamış, devrinin en önemli yazarı ve oyucusu da olmuş. Kimilerince “Japonya’nın Shakespeare”i diye nitelenen arkadaş, 13. ve 14. yüzyılların Japon sanatındaki en önemli akımı olan <span class="ideitalik">yugen</span>i estetik anlayışının merkezine oturtmuş. <span class="ideitalik">Yugen</span>in ne olduğunu tanımlamak hem çok kolay hem de çok zor: “Görünenin arkasında yer alan, her zaman saklı ama var olan; sahip olduğunu bir gün kaybedecek olmanın ve faniliğin hüzünlü güzelliği” denebilir.</p>

  <p class="normal">Yani kısacası, hastalıklı bir düşünce tarzı. Ama kitabı buraya kadar okuma sabrı gösterenler, Japonların faniliğe, geçiciliğe, görünenin arkasındaki gerçeğe; ama aynı zamanda gerçeğe tercihen onun idealize edilmiş izdüşümüne ne kadar takılmış olduklarını anlamışlardır. Zeami’nin edebiyatı ve <span class="ideitalik">noh</span> tiyatrosu, ortaçağda Japon aristokrasisinin beynini sulandıran tüm soyut kavramları ve metaforları bünyesinde eritmiş, işin içine dans, müzik, maske, mimik ve ilahiler de katılmış. Tüm bunları bir kelimeyle nasıl özetleriz? Sıkıcı. Tamam, ilkel beynimle acımasız bir yorum yapıyor olabilirim, ama <span class="ideitalik">noh</span> tiyatrosunu başka türlü tanımlamak da ağırıma gidiyor; hatta Japon halkı tarafından da benzer sıfatlarla tanımlanıyor.</p>

  <p class="normal"><span class="ideitalik">Noh</span>, Japon tiyatrosu kadar Japon operası olarak da tanımlanabilir. Sahnede canlı olarak icra edilen düşük tempolu bir beste ve ilahi tonlarında bir güfte sürekli olarak oyuna eşlik eder ve kısa süre sonra beyninizi uyuşturur. <span class="ideitalik">Noh</span>ta kalabalık bir oyuncu kadrosundan ziyade, başrolde bir esas adam ve az sayıda yardımcı oyuncu bulunur. Oyunlar <span class="ideitalik">kabuki</span>deki gibi hayalet öyküleri, doğaüstü yaratıklar, şeytanlar, kahramanlar ve benzeri öğeler ağırlıklıdır. Bu repertuarda tabii ki Şintoizmin büyük etkisi inkar edilemez.</p>

  <p class="normal"><span class="ideitalik">Noh</span> da <span class="ideitalik">kabuki</span> gibi çok ihtişamlı kostümlerin geçit törenidir; ama <span class="ideitalik">noh</span>un en önemli özelliği kesinlikle maskelerdir. <span class="ideitalik">Noh</span>da kullanılan maskeler insan yüzü, veya oyuna göre canavar, şeytan, öcü, umacı ve benzeri mahlukatın sureti şeklindedir. <span class="ideitalik">Noh</span> maskeleri, sade görünüşlerinin altında son derece etkileyici ve güçlü bir duyguyu sergileyen ifadelere sahiptir. <span class="ideitalik">Noh</span> maskeleri aynı zamanda Japonya’da önemli koleksiyon nesnelerinden birisidir.</p>

  <p class="normal">Yüzünde bir maskeyle rol yapmak ilginç bir durum olmalı; bir aktörün en önemli yeteneği olan mimiklerle ve ifadeyle rolü destekleme durumu maskelerle kısıtlanır. Örneğin, oyunun yirmi dakikalık bir bölümü boyunca yüzünüzde bir pişmiş kelle sırıtışı ile oynamak, ama değişik duygu ve ifadeleri yansıtmak zorundasınız.</p>

  <p class="normal"><span class="ideitalik">Noh</span> maskelerinin girintili çıkıntılı topoğrafyalarından kaynaklanan üstünlükleri vardır. Sahnedeki ışığa ve oyuncunun açısına bağlı olarak gölge değişimleri sayesinde farklı ifadeleri sergileyebilirler. Japon sahne sanatlarının temel prensibini unutmayın: Önemli olan AN’lık duruşlardır.</p>

  <p class="normal"><span class="ideitalik">Noh</span> oyunlarının bir diğer önemli özelliği de, oyuncuların birlikte prova yapmaması ve rollerini ayrı ayrı çalışmalarıdır. Oyuncuların sahnedeki uyumu doğaçlama gelişir; <span class="ideitalik">Zen</span> felsefesinden bir hayli etkilenen <span class="ideitalik">noh</span>ta bu durum <span class="ideitalik">ichi-go ichi-e</span> düsturu ile açıklanır: “Bir şans, bir defa, tekrarı yok”. Yani her oyun diğerinden az biraz farklıdır; ezbere bir provanın tekrarı değildir.</p>

  <p class="normal">Düdüklü tencere frekansında bir flüt sesi, düzensiz aralıklarla aniden gümbürdeyen (belli ki seyirciyi uyandırmak için) bir davul ve ayakta uyuyakaldığını düşündüğünüz oyuncunun birden zıplayarak büyük bir adım atması şeklinde ilerleyen bir <span class="ideitalik">noh</span> oyununu seyretmenin en iyi yolu, bir tapınak bahçesinde tesadüfen denk gelmektir. Böylece bilet parası ödemez, on beş dakika sonra sıkıldığınızda rahatça sıvışabilirsiniz...</p>

  <p class="normal">Bu arada, <span class="ideitalik">noh</span>un üstadı Zeami’den bahsediyordum... Sanatının zirvesindeyken kendisini kollayan <span class="ideitalik">shogun</span> ölür. Yeni bir <span class="ideitalik">shogun</span> iktidara gelir; ancak yeni <span class="ideitalik">shogun</span> ya kadınlardan hoşlanmaktadır ya da Zeami’den daha genç oğlanlar bulmuştur. “Şöhretin yolu yönetmenin yatağından geçer” prensibini uygulayan Zeami, zaten kıskançlık oklarının hedefidir; yeni yönetim tarafından Sado Adasına sürgüne yollanır ve ölümüne kadar sürünür.</p>

  <p class="normal"><span class="ideitalik">Noh</span> ne kadar felsefi ve aristokratsa, <span class="ideitalik">kabuki</span> de o denli avam ve günlük hayatın içindendi. Sonuçta <span class="ideitalik">noh</span> anlaşılmaz, sıkıcı, ukala muamelesi gördü ve Japonya’nın geleneksel tiyatrosu olarak <span class="ideitalik">kabuki</span> UNESCO tarafından dünya kültür mirasına tescil edildi. Bu duruma popüler kültürün derin sanat karşısında zaferi diyebilir miyiz? Bence demeyelim, bu görüşe inanırsak dört yüz sene sonra “popstar” yarışmaları dünya kültür mirası listesine girebilir.</p>

  <p class="normal"><span class="ideitalik">Noh</span> sanatının Japon halkının kültür ve yaşantısı ile güçlü metaforlar oluşturduğunu da unutmamak lazım. Gerçek duygular, ifadeler, mimikler yerine idealize edilmiş maskeler; gerçek insanlar yerine doğaüstü varlıklardan medet ummalar; son derece sakin seyreden oyun temposunun içine serpiştirilmiş ani patlamalar ve abartılı hareketler... Sonuçta, derin bir felsefe ve dünya algısının, gündelik hayattan aristokrat sanata kadar toplumun her katmanına eşit derecede nüfuz ettiğini hissediyorsunuz.</p>

  <p class="normal">Bir de <span class="ideitalik">noh</span> ve <span class="ideitalik">kabuki</span>nin kökeninde yatan, altyapısını oluşturan <span class="ideitalik">gagaku</span> var ki değinmeden geçemeyeceğim. Zaten tınısal olarak <span class="ideitalik">gagaku</span> kelimesi kulakta karga konçertosu gibi bir izlenim bırakıyor. Kökeni 1200 yıl kadar gerilere giden bu müzik, su katılmamış bir saray ve aristokrasi sahne sanatı.</p>

  <p class="normal">Benim de bir <span class="ideitalik">gagaku</span> performansını, hem de imparatorluk sarayında seyretme şansım oldu. Heyecanla ve olanca ciddiyetimle olay yerine intikal ettim ve yerimi aldım. <span class="ideitalik">Gagaku</span>, bildiğimiz anlamda bir sahnede değil de boks ringi gibi bir platformda icra ediliyor. Çalgıcılar yerini aldı, ben de konseri takip etmek üzere elimdeki programa odaklandım.</p>

  <p class="normal"><span class="ideitalik">Gagaku</span> performanslarında, ilk parça genellikle enstrümanların akort edilme çabalarından oluşuyor. Aslında bir çeşit peşreve maruz kalıyorsunuz ve zamandan tasarruf etmek için akort sırasında size bir şeyler tıngırdatıyorlar. Neyse, parça başladı, uzadıkça uzadı... Bana kalırsa enstrümanlar ızdırap çekiyor ve çıkardıkları gıcırtılar sanatsal bir bütünlük içermeden havada uçuşuyordu. Ben akort ne zaman bitecek diye beklerken konserin ilk yarısının sona erdiği ve on beş dakika ara verildiği anons edildi.</p>

  <p class="normal">Yani akort bitmiş ve üstüne dört parça daha icra edilmiş, ama ben bu dört eseri akort tımbırtılarından ayırt edememişim. Demek ki, zurnada peşrev olmayacağı gibi, <span class="ideitalik">gagaku</span>da da peşrev olmuyormuş; oluyorsa da benim gibi bir cahile olmuyormuş.</p>

  <p class="normal">İşte o gün Japon sahne sanatları ile ilişkimi kestim ve Türkiye’ye dönüş biletimi aldım...</p>
</body>
</html>
