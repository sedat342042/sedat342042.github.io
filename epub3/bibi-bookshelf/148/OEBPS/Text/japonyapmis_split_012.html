<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">Milliyetçilik, Gurur ve Hatta İntihar</h1>

  <p class="resim"><img alt="" class="calibre2" src="../Images/10.jpeg"/></p>

  <p class="normal">İkinci Dünya Savaşının ardından hızla kalkınan Japonya hakkında en çok sorulan sorulardan birisi şudur: Japon halkı kalkınırken gerçekten geleneklerine bağlı yaşamaya devam etmiş midir, yoksa iflah olmaz bir batı hayranlığı içinde dejenere olmuş mudur? Bu soruyu soran insanlar mutlaka şıklardan birisinin geçerli olması gerektiğine inanırlar. Hayatı her zaman siyah ve beyaz görmek isterler; gri tonların ve hatta farklı renklerin mevcudiyetine inanmak istemezler. Çünkü o zaman beyni daha fazla çalıştırmak, akıl yürütmek, daha fazla empati duymak ve hatta hoşgörü göstermek gerekecektir.</p>

  <p class="normal">Bahsedilen ülke, keskin çelişkiler diyarı Japonya. Çok basit bir analizde, Japonlar tarihleri boyunca yabancı kültürlere açıklık ve kapalılığı en aşırı boyutlarda ve döngüsel olarak yaşamıştır. Bir dönem yabancı dinlere, kültüre, sanata hayranlık duyup, kayıtsız şartsız ithal edip yaşadıktan, Japon kökenli değerleri aşağı gördükten sonra, bir dönem de yabancı olan her şeyi reddetmişler, yasaklamışlar ve inzivaya çekilmişlerdir. İkisinin arasını buldukları, örneğin Çin Budizmini, sanatını kendilerine uyarlamaya çalıştıkları dönemler de olmuş. Japonya’nın bugünü benzer şekilde özetlenebilir: Günümüzde Japonya, iki döngüsel dönemi iç içe yaşamaktadır.</p>

  <p class="normal">Japonlar kesinlikle dünya üzerindeki en gururlu ve milliyetçi toplumlardan biridir. Eserleri ile, yaptıkları ile gurur duymayı isterler, bu yüzden iyi yaparlar. Japon yapımı herhangi bir şeyin dünyada bir eşinin olmadığına inanırlar. Milliyetçilikleri kahvede okey oynayıp galeyana geldiklerinde kurt başı işaretini gözünüze sokmakla sınırlı değildir. Üretirler, katkıda bulunurlar, “en iyi” olduklarını somut bir şekilde ispatlarlar. Ülke sevgileri slogancı değil, yapıcıdır; “Ya sev ya terk et” yerine, “Seviyorsan gereğini yerine getir” felsefesi hâkimdir. Yani, “Japon yapmış”tır.</p>

  <p class="normal">Japonya’da üretilen malların en kalitelileri iç tüketim içindir. Orada gördüğünüz otomobilleri, elektronik eşyayı, ev aletlerini başka ülkelerde göremezsiniz. Bu malları ihraç etmeye tenezzül bile etmezler. Yeni teknoloji bir ürün satın almak istediğinizde “Japan only!” (Sadece Japonya içinde kullanılacak şekilde üretilmiştir) derler.</p>

  <p class="normal">Sony’nin tanıtım mağazalarından birini gezip eşine benzerine rastlamadığım yüksek kaliteli ses ve görüntü sistemlerinin satıldığını görünce tezgâhtara yanaşıp bilgi istemiş, Avrupa’ya uygun voltaj ve standartlarda alıp alamayacağımı sormuştum. “Japan only” demişti; yeni bir ürün çıkardıklarında öncelikle kendi halkına sunuyor, teknoloji eskiyip ayağa düşünce de dünyanın geri kalanına lütfediyorlardı. Askerdeki Mersinli arkadaşımın bana, ürettikleri limonların en iyilerini nasıl ihraç ettiklerini, Avrupalıların kabul etmeyeceği limonları da iç piyasaya kakaladıklarını anlattığını hatırlayınca daha da kahrolmuştum.</p>

  <p class="normal">Japonya’ya gelen birçok ziyaretçimiz yollarda dolaşan Japon yapımı arabaları görünce hayrete düşüyor, bu modelleri hiç görmediklerini, duymadıklarını söylüyordu. Gerçekten de Toyota, Nissan, Honda gibi üreticiler öncelikle iç pazara yönelik ve Japon halkına layık ürünler tasarlıyor, yurtdışına da yine fena sayılmayacak modellerini ihraç ediyorlardı. Bu durumun, bir milletin kendine saygısını gösteren önemli bir ölçüt olduğunu düşünmüştüm.</p>

  <p class="normal">Kendine saygı denince, Japon toplumu ile özdeşleşen alışkanlıklardan biri de intihardır herhalde. Bir başarısızlık, yenilgi, utanç karşısında kendi canını bu kadar kolay alabilen bireylerin yaşadığı başka bir toplum yoktur sanırım yeryüzünde. Dünyada intihar oranının en yüksek olduğu ülkelerden biri Japonya. Ayrıca, bu oranın yüksek olduğu diğer ülkelerde intiharın ana sebebi depresyon iken, Japonya’da utanç ve başarısızlık.</p>

  <p class="normal">Japonların intihar eğilimini farklı kültürler farklı yorumluyor. Japon kültüründe intihar son derece onurlu bir davranışken, batılılar bu durumu başarısızlığa çok kolay teslim olmakla, korkaklık ve çekingenlikle bağdaştırıyor. İkisinin de haklı olduğu noktalar var; yorum kişiye kalmış...</p>

  <p class="normal">Japonların intihar alışkanlığı samuraylar döneminden geliyormuş. Samuraylar yaptıkları iş gereği lordlarına “ölümüne” bağlılarmış. Eğer lordlarını, topraklarını koruyamaz ve savaş kaybederlerse teslim olmak yerine ölümü tercih ediyorlarmış. Kaybın hiçbir mazereti yokmuş. “Efendim, karşı taraf daha kalabalıktı, hava yağmurluydu, hakem taraf tuttu, federasyon istifa” olmazmış Japonya’da; kaybedersen hayatını da kaybetmelisin.</p>

  <p class="normal">Harakiri olarak bilegeldiğimiz efsanevi Japon intihar ritüeli samuraylar ve soylular için öngörülmüş. Harakiri, kelime anlamı olarak “karnını kesme” demek olup, Japonya’da <span class="ideitalik">seppuku</span> olarak bilinir. <span class="ideitalik">Seppuku</span>, uygun kişilerin izin alarak gerçekleştirdikleri bir intihar eylemiymiş; her önüne gelen <span class="ideitalik">seppuku</span> yapamaz, hele izin olmadan asla yapamazmış. Yaparsa, bu dünyadan gururlu bir terk-i diyar yerine, bok yoluna gitmiş addedilirmiş.</p>

  <p class="normal">Bir savaş sonunda kazanan taraf kaybeden tarafın usulüne uygun bir şekilde intihar etmesine izin verirmiş. Vermezse bu karşı taraf için çok büyük bir aşağılanmaymış. Kaybeden lord, samuraylarıyla beraber intihar edermiş. Savaş durumları dışında da, bir samuray suç işlemişse, yolsuzluk, hırsızlık, rüşvet, ihaleye fesat karıştırma gibi olaylara karışmışsa, lordunun uygun görmesi üzerine <span class="ideitalik">seppuku</span> yapabilirmiş.</p>

  <p class="normal">Soylu kişi, <span class="ideitalik">seppuku</span> eylemeden önce son bir veda şiiri yazarmış. Genelde <span class="ideitalik">haiku</span> biçiminde olan bu şiirle giderayak son bir “mesaj” verirmiş dünyaya... Yıkanmış, beyaz <span class="ideitalik">yukata</span>sını giymiş, son dileği yerine gelmiş kurban, <span class="ideitalik">seppuku</span>nun yapılacağı alana gelir ve karnını keserek bağırsaklarını sergileyeceği yerini alırmış.</p>

  <p class="normal"><span class="ideitalik">Seppuku</span>nun önemli bir karakteri de <span class="ideitalik">kaishaku</span> imiş (bir çeşit sağdıç). <span class="ideitalik">Kaishaku</span>, karnını deşecek kişiye şahitlik yaparmış. Kurban kısa bir bıçakla karın kaslarını keserek iç organlara ulaşırmış; yani olay hızlı bir ölüm değil, oldukça acı veren bir ritüel şeklindeymiş. Kurban hayatında son kez cesaretini kanıtlayınca, daha fazla acı çekmemesi için <span class="ideitalik">kaishaku</span> elindeki kılıçla başını kesermiş.</p>

  <p class="normal"><span class="ideitalik">Seppuku,</span> Meiji dönemiyle beraber yasaklanmış. Tabii bu durum intiharın yasaklanması anlamına gelmemiş; intihar edecek olan eder! Nitekim samuraylar döneminden gelen intihar geleneği modern Japonya’da olabildiğince devam etmiş. <span class="ideitalik">Seppuku</span> tarzı intiharlara İkinci Dünya Savaşı sırasında ve sonrasında rastlansa da ilerleyen yıllarda Japon halkı intihar yöntemlerini çeşitlendirmiş.</p>

  <p class="normal">Günümüzde en yaygın intihar yöntemlerinden biri, trenlerin önüne atlamak. Benim ilgimi çekmişti; Tokyo’da Boğaz Köprüsüne çok benzer, hem de yaya geçişine açık bir asma köprü varken kimse köprüden atlamıyordu. Demek ki intihar yöntemleri de toplumsal farklılık gösteriyordu.</p>

  <p class="normal">Tren önüne atlamak, genelde toplumla bir sorunu olan ve giderayak kendisini anlamayan topluma nanik yapmak isteyen Japonların tercihi. İntihar eden kişi tren tarafından parçalandıktan sonra genelde seferler birkaç saat aksıyor, yüzbinlerce insan mağdur oluyor ve tren şirketleri çok büyük zarar ediyor. Ben Japonya’da iken en büyük tren işletmecisi JR East’in bir yetkilisi akıllara ziyan bir açıklama yapmıştı. Yetkilinin söylediğine göre, intihar eden kişiler hep JR East trenlerini tercih ediyorlardı ve şirket büyük zarar içindeydi; bundan böyle intihar etmeyi düşünenler lütfen diğer şirketlerin trenlerinin önüne atlasınlardı!</p>

  <p class="normal">Doğal olarak bu açıklama büyük bir infial yarattı. Açıklamayı yapan zat-ı muhterem rakip şirketlerden birine ait bir trenin önüne atlayarak intihar etmek zorunda bırakıldı... diyemeyeceğim; burasını ben uydurdum. Ama artık tren şirketleri ölen kişilerin aileleri aleyhine büyük tazminat davaları açıyor.</p>

  <p class="normal">Diğer yaygın intihar yöntemi de bir otel odasında kendini asıvermek. Özellikle politikacı, bürokrat gibi foyaları ortaya çıkan üst düzey yöneticilerin tercihi olan bu yöntem yüzünden oteller zor durumda kalmaya başladı; çünkü Japonya’da oda ücretleri otelden ayrılırken ödeniyor.</p>

  <p class="indentmetin"><span class="ideitalik">“Buyrun efendim, deniz manzaralı oda mı istemiştiniz?”</span></p>

  <p class="indentmetin"><span class="ideitalik">“Fark etmez, tavanı biraz yüksek olsun da...”</span></p>

  <p class="indentmetin"><span class="ideitalik">“Tabii efendim, yalnız oda ücretini peşin alayım, pek sabaha çıkarsınız gibi görünmüyorsunuz.”</span></p>

  <p class="indentmetin"><span class="ideitalik">“Ne münasebet, böyle rezalet görmedim, otelden ayrılırken öderim kardeşim.”</span></p>

  <p class="indentmetin"><span class="ideitalik">“Hadi len, seni tanıyorum, geçenlerde rüşvet alan milletvekilisin sen... Kendinizi asıp asıp faturayı bize geçiriyorsunuz, müdür maaşımdan kesiyor.”</span></p>

  <p class="indentmetin"><span class="ideitalik">“Ben de o zaman yandaki otele giderim, özel intihar paketleri var, odaya sabun ve şampuanla beraber sağlam bir ip de bırakıyorlar...”</span></p>

  <p class="indentmetin"><span class="ideitalik">“Yürrü anca gidersin, ama sakın bir trenin önüne atlayayım deme, akşam eve gecikiyoruz!”</span></p>

  <p class="normal">Japon halkının gururu intihar boyutuna ulaştığı için toplumsal ilişkilerde çok dikkatli davranılır. Gururu incinmiş, haksız çıkmış, zayıf düşmüş bir insanın üstüne gidilmez. Genelde Türkiye’de ve batılı toplumlarda aksi durumlara daha çok rastladım. Birinin açığını yakalarsanız canına okuyabilirsiniz; dilinize dolarsınız, âleme rezil edersiniz, hatta düşene bir tekme de siz atarsınız. Japonya’da ise insanların “yüzünü kaybetmesine” izin verilmez; toparlanmasına fırsat tanınır. Ama bu, kişiye yardım ederek değil, onu kendisiyle baş başa bırakarak yapılır.</p>

  <p class="normal">Fiziksel anlamda düşenler için de geçerlidir bu durum. Japonya’da birkaç kez sokakta yere düşenlere rast gelmiştim; bir kişinin de düşene yardım ettiğini görmedim. Bu duruma başta şaşırsam da hemen açıklamayı yetiştirdiler: Yere düşen kişi zaten etrafa rezil olmuş. Toplum içinde böyle utanılası (!) bir duruma düşmüşken gidip onu yerden kaldırmak için yardım teklif etmeniz o kişiyi iyice yerin dibine sokarmış. Yardım teklifiniz onu aşağılamak, dalga geçmek anlamına gelebilirmiş. Bu yüzden onu hatası (!) ile baş başa bırakmak ve üstesinden gelmesini beklemek gerekirmiş!</p>

  <p class="normal">Ne diyeyim, ilginç bir toplum tabii... Ama bu gurur, Japonları Japon yapan düşünce sisteminin ayrılmaz bir parçası olduğundan, bana da saygı göstermek ve düşen birini görünce elimi uzatmadan geçip gitmek kalıyor...</p>
</body>
</html>
