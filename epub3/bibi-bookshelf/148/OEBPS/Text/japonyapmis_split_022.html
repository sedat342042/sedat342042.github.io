<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_20">Budizm: Zen Zeni Bil Zen Zeni</h1>

  <p class="resim"><img alt="" class="calibre2" src="../Images/20.jpeg"/></p>

  <p class="normal">Budizm, derya deniz bir din ve felsefe; içinden çıkılacak gibi değil. O yüzden bu kitapta “Japon Budizmi” ile sınırlı kalayım. Budizm Hindistan’da doğmuş, Çin’e ve Kore’ye yayılmış, oradan da Japonya’ya sıçramış. Japonlar Şintoizm gibi kendilerine ait, imparatorun tanrısal kimliği olan bir dine sahipken Budizm nereden çıkmış?</p>

  <p class="normal">Batı hayranlığından tabii ki... Batı hayranlığı, bizi olduğu gibi Japonları da etkilemiş ve soylu kesim kendilerini sıradan halktan farklılaştırmak için Budizmi benimsemiş. Sonuçta Şintoizm basit, herkesin anlayabildiği, belli bir kitabı, öğretisi olmayan bir yaşam felsefesi; bir köylü de, bir samuray da aynı derecede Şinto olabiliyor.</p>

  <p class="normal">Ama Budizm derin bir öğretisi, kalın kalın kitapları olan bir din. Şintoizmin naifliği ve rahatlığı karşısında Budizmin <span class="ideitalik">sutra</span>sı var, duası var, ritüelleri var. Zavallı halkın ise okuyacak hali, vakti, bilgisi yok. Böylece sadece kendilerinin anlayacağı, halka da “Bu konu seni aşar” diyebilecekleri bir din soyluların hoşuna gitmiş ve 8. yüzyıldan itibaren Budizm Japonya’da köklerini salmış.</p>

  <p class="normal">Nara dönemi boyunca, Japonya’nın eski başkentlerinden ve en güzel şehirlerinden Nara’da muhteşem tapınaklar kurulmuş. Başkent Kyoto’ya kaydığı zaman Kyoto ve civarında da Budist tapınaklar, tarikatlar hızla gelişmiş. 1200 yıl önce Japonya’da Budist olmak, şu sıralar Hollywood’da Budist olmak kadar “in” ve modaymış.</p>

  <p class="normal">Budizmi halka indiren kişi ise, Japon alfabesinin de sadeleşmesini sağlayan, 9. yüzyıl rahibi Kobo Daishi. Budizmde binlerce sayfalık yazılı öğreti bulunması, ama sıradan halkın bunu okuyamaması üzerine hem öğretiyi sadeleştirmiş hem de <span class="ideitalik">kana</span> alfabe sistemini geliştirmiş. Daishi’nin <span class="ideitalik">shingon</span> öğretisi Budizmde bir devrim yaratmış; halkçı rahibimiz, saf ve derin bir Buda sevgisini duyumsayan tüm insanların aydınlanmaya ulaşabileceğini iddia etmiş; kadınlar da, çiftçiler de, fakirler de dahil!</p>

  <p class="normal">Budizmin bu derece avamlaşması “beyaz Japonlar”ın hoşuna gitmese de <span class="ideitalik">shingon</span> tarikatı halk arasında yaygınlaşmış. Shingon, Çin Budizmine göre biraz daha somutlaşmış, daha ulaşılabilir, iyimser ve sevimli olmuş. Hatta <span class="ideitalik">shingon</span> Budizminin bazı alt dalları işin içine biraz da <span class="ideitalik">tantrik</span> Budizm katarak işi iyice cıvıtmış. Ciddi Budistlerin “dandik Budizm” diye baktıkları <span class="ideitalik">tantrik</span> Budizm, insani ve dünyevi zevklerden kendini soyutlamak yerine, sonuna kadar bu zevklerden tat almayı savunuyor. Hal böyle olunca da <span class="ideitalik">tantrik</span>çiler halka vermiş coşkuyu, vermiş coşkuyu ve Budizm büyük bir şehvetle yayılmış halk arasında.</p>

  <p class="normal">Neyse efendim, <span class="ideitalik">shingon</span>un babası Kobo Daishi, okullar kurarak, <span class="ideitalik">onsen</span>lerin (Japon kaplıcalarının) tadını çıkarmayı yaygınlaştırarak halk arasında popülerliğini artırmış. Zamanla Daishi hakkındaki efsaneler de almış yürümüş; asası sayesinde su kaynaklarını bulabildiği, hasta ve yaralıları iyileştirebildiği, körlerin gözünü açabildiği falan söylenir olmuş. Sanki daha önce de benzer mucizeler duymuş muyduk? Bir yerlerden tanıdık geliyor mu?</p>

  <p class="normal">Budizm gayet kapsamlı bir öğreti olduğundan, değişik tarikatlar oluşmaya ve Türkiye’deki sol partiler gibi pıtrak pıtrak bölünmeye başlamış. Hal böyle olunca rakip tarikatların tapınakları siyasete bulaşmaya, yönetimde etkin olmaya çalışmışlar ve çekişmeler artmış. Şintoizm ve Budizmi karşılaştırırsak, bir din ne kadar basitse ve sadece kişinin yaratan ve diğer yaratılanlarla ilişkisini düzenliyorsa, o derece barışçı oluyor diyebilir miyiz? Ve bir din ne derece kapsamlı ve hayatın her kademesine müdahil olma iddiasında ise, hırgür o derece artıyor.</p>

  <p class="normal">Japonya’da her tapınak, mali ve idari açıdan kendi bacağından asılıyor. Bizdeki gibi bir “Diyanet İşleri Başkanlığı” bulunmamakta olup, imam tayini, müezzin kadrosu gibi kavramlar Japonlara çok uzak. Her tapınak verdiği dini hizmetler (doğum, nikâh, cenaze ve benzeri törenler) karşılığında elde ettiği gelir ve bağışlarla ayakta durmak zorunda. Hal böyle olunca tapınaklar arasında bir rekabet mevcut; ama tabii ki iyi yer tutan, isim yapmış tapınaklar bu yarışta açık ara önde...</p>

  <p class="normal">Tapınakların en büyük avantajları ise büyük gayrimenkullere sahip olmaları. Halen Tokyo’da çok değerli arsaların çeşitli tapınaklara ait olduğu ve rahiplerin büyük kira gelirleri elde ettikleri anlatılır. Tokyo’da Ark Hills, Roppongi Hills gibi çok büyük şehircilik projeleri inşa edilirken tapınaklar çok kıymetli arsalarını uzun süreliğine kiralayıp büyük gelirler elde ettiler. Ama bu kutsal kurumların arsalarını zındıklara kiralamaları bazı naif Budistler tarafından eleştirilmeye devam ediyor.</p>

  <p class="normal">Sonuçta iyi bir tapınakta üst düzey bir rahiplik, Japonya’da edinilebilecek kral mevkilerden birisidir. Antik arabalara meraklı ve kulüplere üye bir Japon tanıdığım vardı. Aynı kulüpte tanıştığı, beş altı tane çok pahalı ve ender bulunan arabası olan esrarengiz bir üye varmış. Kimse onun ne iş yaptığını bilmezmiş. Adam bir gün arkadaşıma bir tapınakta rahip olduğunu, ama bunu mümkünse kimseye söylememesini rica etmiş!</p>

  <p class="normal">Aslında tapınakların bu derece önemli birer finansal güç olması, Budizmin şimdiki zamana ne kadar iyi ayak uydurduğunu gösteriyor. Japonya’nın modern Budist tarikatlarından Komeito’nun işi iyice abartarak bir siyasi parti kurması ve uzun yıllardır Japonya’daki üçüncü büyük siyasi güç olarak koalisyonlarda kilit rol üstlenmesi de dinin günümüzdeki güç savaşlarında edindiği konumu bize yeniden hatırlatıyor. Halbuki Budizmin batı medeniyetine cazip gelen felsefesi maddeden sıyrılmak değil miydi? Ben mi kavramları karıştırıyorum, Budistler mi, bilinmez...</p>

  <p class="normal">Budizm denildiğinde en çok bilinen ve ilgi çeken dalların başında “Zen Budizmi” geliyor. Zen Budizmi de Çin kökenli olmasına ve Japonya’ya Çin’den gelmesine rağmen, Japon halkına ve kültürüne iyi oturmuş. Bir anlamda gelişimini ve olgunlaşmasını Japonya’da tamamlamış. Ne de olsa kişisel disiplin, mükemmelliyetçilik, hassaslık gibi özellikler Japon milletinin hamurunda zaten yer almaktaydı. Ayrıca Zen Budizmi Şintoyla daha kolay kaynaşabilir bir yapıdaydı; iki din rekabet etmekten ziyade, sentez oluşturmuştu.</p>

  <p class="normal">Zen Budizminin <span class="ideitalik">zazen</span> diye bilinen meditasyonları meşhurdur. Genelde Budizm denince gözümüzün önüne gelen turuncu cüppeli, saçı kazınmış, yere bağdaş kurup uzaklara dalmış keşiş tipi Zen Budizminin bilinen figürüdür. Zen Budizminin diğer Budizm kollarından belki de en önemli farkı, dinin teorik altyapısına ve kutsal metinlere daha az önem vererek, kişinin meditasyon ve kendini tanıma, kendiyle birlikte evreni tanıma yoluyla aydınlanmasına ağırlık vermesidir.</p>

  <p class="normal">Belki de kalın kitaplarla kafa patlatmadan kaçınması <span class="ideitalik">Zen</span> yolunun popülaritesini artırmıştır. Meditasyon pozisyonu alıp da “Dün gece yediğim balık motoru bozdu” veya “Bu sene pirince 100 yen taban fiyat verirlerse yırttık abiciğim” düşüncelerine dalarak ibadet etmek gayet mümkün!</p>

  <p class="normal">“Buda’nın aydınlanmak için <span class="ideitalik">bodhi</span> ağacının altında oturduğu pozisyonda oturursam bu iş tamam” yaklaşımı ile <span class="ideitalik">zazen</span> meditasyonlarına girişen bireyler, aydınlanmadan önce bağdaş kurmanın getirdiği müthiş karıncalanmayı yaşıyorlar. Karıncalanmayı atlatan bireyler <span class="ideitalik">Zen</span> felsefesini özümsemeye devam ediyorlar. Japonya ve kısmen Çin’de Zen Budizminin en temel noktalarından biri, <span class="ideitalik">Zen</span>’i bir hayat biçimi olarak kabul etmek. Bu yüzden <span class="ideitalik">Zen</span> tapınakları günlük hayatın tüm gereksinimlerinin karşılanabileceği yerleşkeler olarak tasarlanıyor. <span class="ideitalik">Zen</span> keşişleri günlük hayattan elini eteğini çekmeden, her türlü gündelik faaliyetlerini sürdürerek yaşamaya devam ediyor; ama tabii ki günün önemli bir bölümünü <span class="ideitalik">zazen</span> meditasyonuna ayırarak...</p>

  <p class="normal"><span class="ideitalik">Zazen</span> meditasyonunda oturuş ve duruş çok önemli ayrıntılar. <span class="ideitalik">Lotus</span> veya <span class="ideitalik">seiza</span> oturuş pozisyonunu sağlamlaştırdıktan sonra ikinci temel detay nefes alış. Doğru nefes alış tekniğinin hayati önem taşıdığı <span class="ideitalik">zazen</span>de, diğer meditasyon tekniklerinde olabildiği gibi herhangi bir aracı nesne kullanılmıyor. Meditasyon, tamamen zihni serbest bırakarak, düşüncelerin zihinden herhangi bir engele takılmadan “akmasıyla” sağlanıyor. Basit bir kelime gibi görünse de “akış” sözcüğünün doğu felsefelerinde çok temel bir yer tuttuğunu yeri gelmişken hatırlatayım (“Japonya’da Mevsim Olmak” başlıklı bölüme bakınız).</p>

  <p class="normal">Meditasyon öncelikle zihni tamamen boşaltmayı amaçlıyor. Böylelikle, bireyin “akış” esnasında bir an (JapAN) durarak kendini ve çevresini fark etmesi bekleniyor. Meditasyon ancak zihin boşken yapılabilecek bir şey; ama meditasyon yapmadan zihin boşalmadığı için de bir yumurta-tavuk ikilemi yaşanıyor.</p>

  <p class="normal">Zihni boşaltmanın amacı ise yeniden doldurmak, yeni algılara yer açmak için eski düşüncelerden, önyargılardan kurtulmak. Dünyayı yeniden tanımlayabilmek için eski dünyayı silmek. Gittiğimiz yönü fark edebilmek için durup koordinatları kontrol etmek; doğru yoldan sapmış mıyız, sapmamışsak doğru yol gerçekten doğru mu diye yeniden değerlendirmek...</p>

  <p class="normal">Batılı toplumlarda samimi bir inançtan ve düşünce sisteminden çok, moda bir akım olarak ilgi çeken Zen Budizmi bir süre sonra yerini hayal kırıklığına bırakabiliyor. Kafayı kazıtıp ayağına takunya geçirerek imaj yapan batılı, hayatın anlamını keşfedeceğini, kendisini boğan maddeci düşünceden kurtularak doğu gizemciliğinde huzuru bulabileceğini düşünüyor. Zen Budizminin ilk aşaması belki de bu fırsatı veriyor; dünyadan sıyrılıp kafayı boşaltmak fikri kişiyi önce hafifletiyor. Ama sonra <span class="ideitalik">Zen</span>’in her şeyden sıyrılmak değil, her şeyin farkına varmak olduğunu, bunun da hiç kolay olmadığını idrak edince, bünye yeniden zorlanıyor. Önemli olanın boşalmak değil yeniden dolmak olduğu, dünyadan sıyrılmanın değil, dünya ile yeniden tanımlanmış bir ilişkinin hedeflendiği gerçeği büyüyü bozabiliyor.</p>

  <p class="normal">Son dönemlerdeki batılı takipçilerini hariç tutarsak, Zen Budizmi 13. yüzyıldan itibaren özellikle asker sınıfı arasında çok tutuluyor. Uzun uzun oturup okumak yerine <span class="ideitalik">Zen</span> meditasyonu, derin konsantrasyon teknikleri, ilham ve sezgilerin güçlendirilmesi savaşçıların ilgisini çekiyor ve niteliklerini artırıyor. Çelişkiler diyarı Japonya’da, <span class="ideitalik">Zen</span> gibi ince ve nazik bir felsefenin en çok eli kılıçlı samuray sınıfı arasında benimsenmesi ilginç tabii ki; samurayların savaşmadıkları zamanlarda son derece dingin ve sanatsever bir hayat sürmeleri, çay içip <span class="ideitalik">haiku</span> yazmaları da ayrı bir çelişki. Ancak şiddeti estetize eden, şiddetle sanatı harmanlayan milletin de Japonlar olduğunu unutmamak lazım.</p>

  <p class="normal">Sonuçta <span class="ideitalik">Zen</span> felsefesi Japon kültürü ile iyice harmanlanıyor ve karşılıklı etkileşim sonrasında yemek alışkanlıklarından çay seremonisine, savunma sporlarından bahçe düzenlemesine kadar kültür ve yaşamın her dalına <span class="ideitalik">Zen</span> eli değiyor. Hatta Japon modern yaşamında, mimarisinde, insan ilişkilerinde dahi <span class="ideitalik">Zen</span> etkisi, sadeliği, alçak gönüllülüğü, inceliği, minimalizmi kendisini gösteriyor.</p>

  <p class="normal">Budist tapınaklar Şintonun renkliliğinden, canlılığından uzak, daha ağır ve karanlık bir hava ile kendini hissettiriyor. Cenaze törenleri ve mezarlıklar Budist tapınaklarında yer alıyor. Bazı tapınakların bahçesinde yer alan Jizo heykelcikleri hazin hikâyelerle dolu. Jizo, düşük sonucu veya küçükken ölen bebekler ile seyyahların tanrısı. Minik heykelcikler ölen çocukları simgeliyor. Heykelciklere giydirilen ufak bir giysi, mama önlüğü, önlerine bırakılan bir çift patik veya oyuncak, bebeklerin kullandığı veya kullanmaya fırsat bulamadığı eşyalar yürek parçalayıcı. Jizo’nun hem vakitsiz ölen bebeklerden hem de yolculuk edenlerden sorumlu devlet bakanı olmasının özel bir anlamı var mı acaba? Hepimizin “yolcu” olduğunu mu hatırlatıyor?</p>

  <p class="normal">Budist tapınaklar arasında da hangi ilahi şahsiyete adandıklarına göre bir iş bölümü var. Örneğin evimize yakın büyük bir parkın ortasında yer alan, tanrıça Benten’e adanmış tapınağın en önemli özelliği sevenleri ayırmakmış. Budizmdeki yedi şans tanrısından biri (ve tek kadın olanı) Benten genelde diğer altı tanrıyla birlikte bir gemide yolculuk ederken betimlenir. Artık o gemide neler yaşandıysa (Yaşananlar konusunda ayrıntılı efsaneler mevcut), tanrıçamız birtakım aşk acıları çekmiş ve sevenlere yönelik bir kıskançlık besler olmuş. Bu yüzden tapınağın kıyısından bile geçen çiftler ayrılırmış! Eğer öyleyse niye halen o parkta dolaşırlarmış, onu ben de bilmiyorum!</p>

  <p class="normal">Bunun dışında sanatçıların tapınağı, aşk meşk tapınağı, para aklama tapınağı (gerçek anlamda; demir paralarınızı hasır bir sepete koyup yıkıyorsunuz) gibi birçok çeşit de mevcut...</p>

  <p class="indentmetin"><span class="ideitalik">“Sevgilim, hafta sonu benten tapınağına gidelim mi?”</span></p>

  <p class="indentmetin"><span class="ideitalik">“Biliyordum! Benten, pardon benden kurtulmaya çalışıyorsun!”</span></p>

  <p class="indentmetin"><span class="ideitalik">“Olur mu tatlım, sadece manzarası güzel diye şey etmiştim...”</span></p>

  <p class="indentmetin"><span class="ideitalik">“Nalçak herif, daha geçen hafta âşıklar tapınağına gidip isimlerimizi kalp şeklindeki tabletlere kazımadık mı? Bir tablet için de 500 yen bayıldık!”</span></p>

  <p class="indentmetin"><span class="ideitalik">“Kusura bakma, bu ilişki devam edemez! Baban yakuza diyorlar, servetinin kaynağı belli değilmiş. Seni de geçen hafta para aklama tapınağında görmüşler...”</span></p>

  <p class="indentmetin"><span class="ideitalik">“Ne olmuş para akladıysam? Senin daha işin bile yok, internette iş arayacağına her Allahın günü iş bulma tapınaklarında sürtüyorsun. Oralara bağladığın çaputlardan çift kişilik çarşaf çıkar!”</span></p>

  <p class="indentmetin"><span class="ideitalik">“Sus, zaten imanımdan şüphe eder oldum. O kadar sevgili bulma tapınağına gittim, karşıma çıka çıka senin gibi bir zilli çıktı! Buda bile yüzümüze bakmıyor ki!”</span></p>
</body>
</html>
