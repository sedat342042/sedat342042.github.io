<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h1baslik" id="calibre_toc_1">Japon Yapmış!</h1>

    <p class="resim"><img alt="" class="calibre2" src="../Images/1.jpeg"/></p>

    <p class="indentmetinitalik">“Japonya nasıldı abi?”</p>

    <p class="indentmetinitalik">“Güzeldi...”</p>

    <p class="indentmetinitalik">(Beş on saniyelik bir sessizlik)</p>

    <p class="indentmetinitalik">“Japon yapmış, di mi abi?”</p>

    <p class="indentmetinitalik">“Yapmış.”</p>

    <p class="normal">Japonya dönüşü, bakkalından taksicisine, tezgâhtarından berberine kadar halkımızın değişik kesimleriyle diyaloglarımın girişi hep yukarıdaki gibi oluyordu. Japonya’da üç buçuk sene yaşamış olduğumu duyan bir yurttaşımız, ilk olarak, Japon’un “yapmış” olduğunu birinci ağızdan bana teyit ettirmek istiyordu.</p>

    <p class="normal">Önceleri “Japon yapmış” deyimi sinirime dokunuyordu. İçimden şöyle demek geliyordu: “Adamlar yüzyıllarca dış dünyaya kapalı kaldıktan ve İkinci Dünya Savaşı gibi inanılmaz bir yıkıma uğradıktan sonra ölesiye çalışmış, kalkınmış, teknolojide dünya lideri olmuş, kazanmış, refaha ermiş... Bu durum karşısında bütün diyebileceğiniz ‘Japon yapmış’ mı?”</p>

    <p class="normal">Ama yurda kesin dönüş yapmışım, zaten vatandaşımız sinir küpü, böyle bir soru sorup da sopa yemenin âlemi yok. Ben de kısaca “Japon yapmış” diyerek geçiştiriyordum. Sonra farkına vardım ki “Japon yapmış” deyimi, başta kulağa çok sığ gelse de, Japonların Zen Budizmi öğretisine uygun bir şekilde basit, sade ama derin bir felsefe içeriyordu. Türk insanının “Japon yapmış” deyişi, aslında, takdir etme, imrenme, destekleme, hayıflanma, taraf tutma, iç çekme, özeleştiri, hayran olma, kıskanma ve hatta motive olma gibi duyguların hepsini barındıran iki kelimelik bir bilgelik düsturuydu.</p>

    <p class="normal">Zamanla cümlenin söyleniş biçiminden, hecelere yapılan vurgudan, deyişin yüksek bir tonla başlayıp sesin giderek alçalmasından veya alçak bir tonla başlayıp giderek yükselmesinden, tepki verilene kadar geçen sürenin uzunluğu ve deyişe eşlik eden mimiklerden, söyleyen kişinin bu duygulardan hangilerini ne derece öne çıkardığını da hisseder oldum. Böylece giderek “Japon yapmış” deyişinin söylenişi, söyleyen kişinin Japonlara karşı duygu ve düşüncelerindeki farklılıkları bir saniye içinde önüme sermeye başladı.</p>

    <p class="normal">“Japon yapmış” klişesi, Japonya’da yaşadığımız süre içinde arkadaşlar arasında kullandığımız bir parola haline gelmişti. Japon teknolojisini olduğu kadar, Japon sadeliğini, mükemmelliyetçiliğini, inceliğini, zerafetini, insana ve doğaya saygıyı ön plana çıkaran bir durumla karşılaştığımızda birbirimize bakıp “Japon yapmış” diyorduk ve daha fazla yoruma gerek kalmıyordu. Japonlar da sağ olsun, bu deyişi sık sık kullanacağımız fırsatları bize sunuyorlardı.</p>

    <p class="normal">Bir süre sonra iş çığrından çıktı: Tokyo dışına çıktığımızda, doğa yürüyüşleri, dağ tırmanışları, vadi, göl, yayla ziyaretleri esnasında karşılaştığımız manzaralar, açan çiçekler, uçan böcekler, akan dereler karşısında da “Japon yapmış” demeye devam ettik. Dünyanın vatanını en çok seven toplumlarından olan Japonlar ülkelerinde öyle bir atmosfer yaratmış ki karşılaştığınız her şeyde bir el değmişlik, emek verilmişlik hissediyorsunuz.</p>

    <p class="normal">Bu his tabii ki kendini öncelikle teknolojide, ürünlerde, mekânlarda, şehirlerde gösteriyor. Ama zaman geçtikçe bu emeğin, göz nurunun, tüm ülkeye yayıldığını sezinliyorsunuz; doğal bir güzellikle karşılaştığınızda bile, o güzelliğin orada bulunma sebebini orasının Japonya olmasına bağlıyorsunuz. Sanki karşınızdaki manzara, orası Japonya’da olduğu için, civarda Japonlar yaşadığı için güzel; ve ister istemez “Japon yapmış” sözcükleri dökülüyor dudaklarınızdan.</p>

    <p class="normal">Şunu rahatlıkla iddia edebilirim ki dünyadaki hiçbir dilde, hatta Japoncada bile “Japon yapmış” kadar Japonya’yı ve Japonları açıklayabilecek kısalıkta ve kudrette bir deyiş yoktur. Bu yüzden de, dünya literatüründe Japonya’yı tanıtan kitapların başlıkları, Japonya’nın en belirgin özelliğine işaret edegelmiştir: çelişki! Japonya ve Japonlar hakkında yapılabilecek en basit ve doğru gözlem, Japonya’nın tam bir keskin çelişkiler ülkesi olduğudur. Bu yüzden, şimdiye kadar Japonya hakkında yazılan kitapların çoğunun başlığında, <span class="ideitalik">Kılıç ve Krizantem</span>, <span class="ideitalik">Samuray ve İpek</span>, <span class="ideitalik">Edi ile Büdü</span> şeklinde, zıtlık ve çelişkiyi öne çıkaran “bi şey ve bi şey” kalıbı kullanılmıştır.</p>

    <p class="normal">Benim elimde ise, kitabın ismi olarak kullanabileceğim “Japon yapmış” gibi son derece değerli bir deyiş mevcut. Ama benim de kitap boyunca Japonya’nın en belirgin özelliği olarak vurgulayacağım husus, çelişki, zıtlıklar ve farklılıklar olacak; çünkü bunlar Japonya’da yaşadığım üç buçuk sene boyunca iş ve özel hayatımda karşıma en çok çıkan kavramlar oldu...</p>

    <p class="normal">Türkiye’ye döndüğümde bu kavramları bizim ve Japonların ne kadar farklı değerlendirdiğini, değişik anlamlar yüklediğini fark ettim. Çelişki, zıtlık, değişiklik, farklılık ve benzeri kelimelerin Türkçede oldukça negatif algılandığını hissediyorum. Biz Türkler, üzerinde az çok uzlaşılmış, hatta bazen sorgusuz sualsiz benimsenmiş bir “doğru” tanımından sapmayı ifade eden kavramlara çok sıcak yaklaşmıyoruz. Belki de tarihimizin derinliklerinden gelen, bilinçaltımızdaki bir tecrübe nedeniyle, “farklılık, değişiklik, zıtlık” yerine, “birlik, beraberlik, bütünlük” kavramlarını öne çıkarıyor, kutsallaştırıyoruz; farklılığa ve zıtlığa istemeden de olsa sıcak bakmıyoruz.</p>

    <p class="normal">Japonya’da gördüğüm şey ise, çeşitliliğin, farklılığın ve zıtlığın ne kadar doğal karşılandığı, belki de hayatın kendisi olduğu idi. Uzun süre bu gerçeği kabullenemedim ve sürekli olarak, “Şunun ve şunun olduğu bir ülkede bu ve bu kesinlikle olmaz, olmamalı...” gibi çıkarımlarda bulunmaya çalıştım. Tabii sürekli çuvalladım. Zamanla inadımdan vazgeçtim ve <span class="ideitalik">zıtlıklar</span>ın da <span class="ideitalik">uyum içinde</span> bir arada bulunabileceğini düşünmeye başladım.</p>

    <p class="normal">Bir başka ilginç çelişki de, dünyanın en standart, en monoton, en rutin, bireyleri birbirine en çok benzeyen toplumu sorulduğunda birçok kişinin aklına bir klişe olarak Japonların gelmesi. Ancak gel gör ki en standart, basmakalıp görünen bu toplumdan en derin çelişkilerin, en inanılmaz zıtlıkların, en farklı yaşam biçimlerinin çıkabilmesi. Ahmet Kaya’nın da bir şarkısında dediği gibi: “Bu ne yamannnnn çelişki anneeeee!”</p>

    <p class="normal">Japon yapmış... Demek ki böyle yapmış...</p>
  </div>
</body>
</html>
