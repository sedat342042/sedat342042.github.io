<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_18">Sakura: Kiraz Çiçeği Çılgınlığı</h1>

  <p class="resim"><img alt="" class="calibre2" src="../Images/18.jpeg"/></p>

  <p class="normal">Japonya’yı temsilen tek bir Japonca sözcük öğrenmek isterseniz, bu sözcüğün <span class="ideitalik">sakura</span> olduğunu bilesiniz. <span class="ideitalik">Sakura</span> nedir, kiraz ağacı çiçeğidir. Çok mu önemli bir şeydir, evet çok önemlidir; Japonya’nın ruhudur, gönlüdür, kalbidir. <span class="ideitalik">Sakura</span> basit görünümlü, sade, pembemsi beyaz bir çiçektir, ama bu çiçekte bütün bir halkın ve onun kültürünün izdüşümü, felsefesi bulunabilir.</p>

  <p class="normal"><span class="ideitalik">Sakura</span> ağaçları bizim gözümüzde pek makbul ağaçlar değildir. <span class="ideitalik">Sakura</span>nın meyvesi yoktur; kiraz vermeyen bir kiraz ağacıdır, o zaman adı niye kiraz ağacıdır? Ama unutmayınız ki Japonlar için görsellik, tatsallıktan çok daha öndedir; ağacın göze hitap eden bir çiçek açması, mideye indireceğimiz kiraza bin kere yeğdir.</p>

  <p class="normal">Ayrıca <span class="ideitalik">sakura</span> açan kiraz ağaçlarının kendine has bir özelliği daha vardır: Kış sonunda tek bir yaprak dahi açmadan çiçeklerle donanan nadir ağaçlardandır. Havaların ısınmaya başlamasıyla tomurcuklanan koskoca ağaç bir anda pembe-beyaz bir örtüye bürünür ve Japonya’nın en fotojenik görüntülerinden birini oluşturur.</p>

  <p class="normal"><span class="ideitalik">Sakura</span>nın en bilinen ve hazin hikâyesi kısa ömürlü olmasıdır. Genelde bir hafta süresince ağaçları süsleyen bu çiçekler daha sonra rüzgârlarla savrularak dallarını yeniden çıplak bırakırlar; her ne kadar bir süre sonra yapraklar yeşermeye başlasa ve hayat yeni bir biçim alıp devam etse de <span class="ideitalik">sakura</span>nın <span class="ideitalik">sakura</span>lığı bitmiştir.</p>

  <p class="normal"><span class="ideitalik">Sakura</span>ların açtığı mevsim de çok değişken ve delişmen bir mevsimdir. Havalar yeni ısınmaktadır, ama birden soğuyabilmektedir. Sabah güneşli olan günün öğleden sonrası bardaktan boşanırcasına yağmur yağabilir. Durgun başlayan bir gün, sizi yerinizden savurabilecek bir rüzgâr ile bitebilir. Yani <span class="ideitalik">sakura</span>lar bir haftalık kısa yaşamlarında uzun bir ömrü tecrübe ederler.</p>

  <p class="normal">Japon halkı için <span class="ideitalik">sakura</span>ların ilk pıtraklandığı günler makbulken, ben çiçeklerin döküldüğü günleri tercih ediyorum. Aniden rüzgâr çıktığında tipiye yakalanmış gibi bembeyaz çiçek yapraklarının arasında kaldığınız anın gerçeküstülüğü, <span class="ideitalik">sakura</span>ların temsil ettiği hüzünle birleştiğinde tarifsiz bir duygu yaşatıyor insana... <span class="ideitalik">Sakura</span> ağaçlarının yoğun olduğu bir parkta iseniz, yerde bir iki santimetre kalınlığa ulaşmış çiçek yapraklarının içinde ayaklarınızı sürürken, önünüzdeki göletin üstünün bembeyaz çiçeklerle kaplandığını görmek unutulmaz bir anı olacaktır.</p>

  <p class="normal"><span class="ideitalik">Sakura</span>, Japon kültüründe samuraylar başta olmak üzere birçok kavramın metaforudur. <span class="ideitalik">Sakura</span> öncelikle hayatın kısalığının ve geçiciliğinin simgesidir; bir haftalık sürede hayatın doğuşunu, güzelliğini, kırılganlığını, sonlanışını, en önemlisi de değerini insana kavratır. Hayatı pamuk ipliğine bağlı olan samuraylar da <span class="ideitalik">sakura</span>ya benzetilirler. Herkesin imrenerek izlediği onurlu yaşamları ölüm karşısında son derece güçsüzdür, rüzgâr karşısındaki <span class="ideitalik">sakura</span>lar gibi...</p>

  <p class="normal">İmparator Meiji samurayları tepeleyip hükümdarlığını pekiştirdikten sonra, sırf bu metafor uğruna, Tokyo’daki kiraz ağaçlarını soykırımdan geçirmiş. Halkın gözünde halen soyluluğunu, gururunu koruyan samuraylığı iyice unutturmak için onları hatırlatan kiraz ağaçlarına da acımamış, dal üstünde dal bırakmamış. Bu yüzdendir ki Tokyo’da birkaç yüzyıllık, anıtsal kiraz ağaçlarına rastlamak pek mümkün değildir.</p>

  <p class="normal">Benim Tokyo’da <span class="ideitalik">sakura</span> seyretmek için tavsiye ettiğim mekân, Shinjuku Gyoen Parkı. Bu park, eskiden halka kapalı bir saray bahçesi olduğu için Meiji buradaki ağaçlara dokunmamış; Tokyo’da görebileceğiniz en güzel ve çeşitli türdeki kiraz ağaçlarının büyük bir kısmı bu parkta. Geniş bir alana yayılan park, kalabalığı da kaldırabiliyor ve rahatça dolaşabiliyorsunuz. İnsanlar piknik amacıyla ortadaki çok geniş alana toplandığından, gölet çevresinde ideal bir <span class="ideitalik">sakura</span> turu yapabiliyorsunuz.</p>

  <p class="normal">Piknik deyince, bu parkta beni hayrete düşüren bir olay olmuştu. Akşamüstü saat 4.30’da kapanan park için 4.15’te bir anons yapıldı ve insanlar toplanmaya başladı. Dört beş futbol sahası büyüklüğünde bir alana hıncahınç yayılmış binlerce insanı görünce, bir köşede oturup nasıl toplanacaklarını seyretmeye ve güzelim parkın nasıl içine edileceğini gözlemlemeye karar verdim. O insan güruhu, on beş dakikada toplanıp parkı öyle bir terk ettiler ki arkalarında tek bir pet şişe, bir meyve kabuğu, bir <span class="ideitalik">sushi</span> parçası kalmadı. Saat 4.35’te parka girecek herhangi bir insan evladını, gün boyunca parka kimsenin adım atmadığına inandırabilirsiniz.</p>

  <p class="normal">Derseniz ki ben ille de Japon halkıyla <span class="ideitalik">sakura</span> izlemenin dayanılmaz cümbüşünü, kaosunu yaşamak istiyorum, o zaman sarayı çevreleyen kanallardan Chidorigafuchi’ye (Bir defada söyleyebilene sarayın anahtarını veriyorlar) yöneleceksiniz. <span class="ideitalik">Sakura</span> zamanı bu kanala paralel sokak araç trafiğine kapatılıyor; kaldırımdaki yaya trafiği için ise tek yönlü trafik uygulaması başlıyor. Evet, yayalar için tek yönlü trafik; bir yaya olarak kaldırıma ters yönden giremiyorsunuz.</p>

  <p class="normal">Yolun başına ulaşmak da çetin bir mücadele gerektiriyor. Metro istasyonundan çıkışta üç dakikada ulaşabileceğiniz mesafeyi yirmi dakikada katedip, Hac’da şeytan taşlamaya giden bir kalabalık içindeymişcesine insan akıntısıyla sürükleniyorsunuz. Kanalın başında trafik polislerinin yönlendirmesi ile doğru şeride girip, ağaçlara doğru hayret nidaları haykıran Japon teyzelerin ortasında kaderinize razı ilerliyorsunuz.</p>

  <p class="normal">Önünüzdeki 98 yaşındaki teyze titreyen elleriyle bir kiraz çiçeğinin resmini çekmeye çalışıyor. Teyzeciğim, 98 yıldır bu ağaçların çiçek açtığına şahit oldun, tahminen binlerce <span class="ideitalik">sakura</span> fotoğrafı çektin, bu sene de çekmeyiver... Ama olmaz, bu <span class="ideitalik">sakura</span> bu senenin <span class="ideitalik">sakura</span>sı... Farklı bir mahsül, farklı bir hayat, farklı bir çağ. Teyzem ellerinin titremesini durduramadığı için o kalabalığın içinde üçayağını kurmaya çalışıyor. O an için zamandan ve mekândan soyutlanıyor, on beş dakikalık bir uğraştan sonra çiçeğin resmini çekiyor ve gülümseyerek tekrar insan seline katılıyor.</p>

  <p class="normal">Yanımdaki bir amca, <span class="ideitalik">sakura</span>ların gelişini müjdeleyen büyük panonun birkaç poz resmini çekiyor. Hayretle amcayı izliyorum; başının üstünde bir çiçek cümbüşü varken, çiçek resimlerinin resmini çekmek için çabalıyor. Biraz ileride kanalda kayık kiralayıp dolaşmak isteyen çiftlerin oluşturduğu kuyruk var. On beş yirmi dakikalık bir tur için üç dört saat kuyrukta bekleyen gençler, dallarını suya uzatmış kiraz ağaçlarının oluşturduğu çiçek tünelinde romantizme kürek sallıyorlar. Japon toplumunun erkek egemenliğini, küreğin başına forsa olarak kızların geçmesini kıskanarak izliyorum.</p>

  <p class="normal"><span class="ideitalik">Sakura</span> heyecanını daha vahşice, gürültülü ve alkol eşliğinde yaşamak isterseniz, buyrun Ueno Parkına. Japonya’da <span class="ideitalik">sakura</span>nın tadını çıkarmak için üç temel şeye ihtiyaç vardır: bira, <span class="ideitalik">sake</span> ve gürültü. <span class="ideitalik">Sakura</span> mevsiminde bir Japon arkadaş grubu için en hayati konulardan biri, <span class="ideitalik">hanami</span> (<span class="ideitalik">sakura</span> gözlemleme) pikniği için esaslı bir kiraz ağacının altında iyi bir yer tutmaktır.</p>

  <p class="normal">Ueno Parkına bir sabah erkenden vasıl olursanız, piknik grubu için yer tutmakla görevlendirilen, bu yüzden günün ilk treniyle sabahın beşinde parka saldırıp koca bir ağacın altına örtülerini seren, sonra da piknik saatine kadar uyuyakalan Japon gençler görebilirsiniz. Japon şirketlerinin çoğu <span class="ideitalik">sakura</span> pikniği düzenlemeyi adetten saydığından, şirkette çalışan en çaylak genci iyi bir yer tutmakla görevlendirirler. Bu yüce görevin getirdiği sorumlulukla ezilen genç, gece gözüne uyku girmeden titreyip durur ve sabah gün ağarmadan parka gidip iyi bir yer tutmaya çalışır. İşin kesinlikle şakası yoktur; iyi bir yer tutamayan çaylak, üstleri tarafından “beceriksiz” olarak damgalanır. Pikniği izleyen sene boyunca ne kadar cansiperane çalışsa da güzel bir ağacın altında yer tutmayı becerememiş bir zavallıdır o. Mesleki geleceği artık bitmiştir; <span class="ideitalik">sakura</span> sicilindeki bir lekeyi başka hiçbir başarı temizleyemez.</p>

  <p class="indentmetin"><span class="ideitalik">“Patron, fotokopileri çektim, Kafdağının ardındaki elmayı da getirdim.”</span></p>

  <p class="indentmetin"><span class="ideitalik">“Hadi yaa? Elma ağacının altında yer bulabildin mi?”</span></p>

  <p class="indentmetin"><span class="ideitalik">“Patron, sekiz ay oldu, ne olur yeter artık! Önümüzdeki ilkbahar bir şans daha verin!”</span></p>

  <p class="indentmetin"><span class="ideitalik">“Daha ne şans verecez, bir pikniği daha riske mi atalım? Gidip dımdızlak şeftali ağacının altına sermişsin örtüyü... Dümbük seniii...”</span></p>

  <p class="normal">Ueno Parkında esaslı bir yer tutanlar, o mutlulukla, <span class="ideitalik">sake</span>nin su gibi aktığı çılgın bir pikniğe başlarlar. Shinjuku Gyoen Parkındaki asil sessizliğe burada rastlayamazsınız; artık içki gövdeyi götürmektedir ve <span class="ideitalik">sakura</span>ların açışı olanca şiddetiyle kutlanır. Tek başınıza gelen bir yabancıysanız, yanınızda yiyecek içecek taşımanıza gerek yoktur; yuvarlak gözlerle yürüdüğünüzü gören piknik çeteleri sizi mutlaka sofralarına davet edecek, çatlayana kadar yedirip içirecek, şarkı söyletecek ve fotoğraf çektirecektir. Çoğunluğu o gün hangi sebeple içtiğini hatırlamayacaktır bile; çünkü Japonya’da çiçeklerin açması, yaprakların dökülmesi, hasat ekimi, biçimi ve herhangi bir doğa olayı insafsızca <span class="ideitalik">sake</span> içerek kutlanır.</p>

  <p class="normal"><span class="ideitalik">Sakura</span>nın ömrü yaklaşık bir hafta olsa da <span class="ideitalik">sakura</span> çılgınlığı Japonya’da yaklaşık 1,5 ay sürer. Japonya coğrafyasının kuzeydoğu-güneybatı doğrultusunda büyük bir yay çizmesi ve mevsimsel farklılıkların büyüklüğü ülke genelinde kiraz çiçeklerinin farklı zamanlarda açmasına sebep olur. Bu yüzden, mart başlarından nisan sonlarına kadar ülkede bir <span class="ideitalik">sakura</span> rüzgârı eser. Japonya’nın güneyinden başlayarak yavaş yavaş kuzeye ilerleyen <span class="ideitalik">sakura senzen</span> (bir anlamda kiraz çiçeği ordusu harekâtı) Japonya’da dikkatle takip edilir.</p>

  <p class="normal"><span class="ideitalik">Sakura senzen</span>, bir bayrak yarışına benzer. Japonya’nın belli bir bölgesinde kiraz ağaçları çiçek açar, o bölge çiçekleri dökerken kuzeyinde çiçekler açmaya başlar ve iki ay içinde çiçek harekâtı adayı güneyden kuzeye kateder. Bu dönem içerisinde Japonya’da hava durumu programlarını seyretmek ayrı bir keyiftir. Kiraz çiçeklerinin gidişatı hakkında Japon halkını bilgilendirmek Meteoroloji Ajansının başlıca görevlerindendir. Deprem ve tsunami tahminlerinden rüzgâr ve tayfun analizlerine kadar geniş bir sorumluluk alanı bulunan Japon meteorolojisinin kiraz çiçekleri için özel bir şubesi bulunmaktadır.</p>

  <p class="normal">Japonya’da ülke genelinde meteorolojik vukuatı takip etmekle görevli birçok istasyon vardır. Her istasyonun bahçesinde de o yöreye özgü kiraz çiçeği ağaçlarından belli bir örnek bulunur. İstasyon görevlileri her gün ağaçları dikkatle takip ederek çiçeklerin açış takvimi ve gidişatı üzerine analitik gözlemler yaparlar. Ve akşamları, gözlem sonuçları hava durumu programında anons edilir:</p>

  <p class="indentmetin"><span class="ideitalik">“Sayın seyirciler, bugün Hiroşima’da sakuraların açma oranı % 73’e ulaşmış durumda. Kansai bölgesinde soğuk giden havalardan dolayı sakuraların üç gün gecikeceği tahmin ediliyor. Tokyo’da ise sakuralar % 80 ile 85 oranında açmış durumda ve pazar günü % 100 çiçeklenme bekliyoruz. Tohoku bölgesindeki istasyonumuzda görevli iki elemanımız çiçeklenme yüzdesi üzerinde fikir birliğine varamadığından kavga ettiler ve biri diğerini bıçakladı; bu bölgeden tahmin aktaramıyoruz.”</span></p>

  <p class="normal">Meteoroloji programları, askeri harekât haritalarına benzeyen <span class="ideitalik">sakura senzen</span> harita, kroki ve şemaları ile desteklenir. Ertesi gün de sokakta, metroda insanların <span class="ideitalik">sakura</span> açma yüzdeleri üzerine tartıştıklarını, Meteoroloji Ajansını eleştirdiklerini duyabilirsiniz. <span class="ideitalik">Sakura</span> cinsleri, ömürleri, özellikleri gibi konularda hararetli köşe yazıları, polemikler, makaleler de olmazsa olmaz olgulardandır.</p>

  <p class="normal"><span class="ideitalik">Sakura</span> dönemi resmi yılbaşı değilse de hayatın yılbaşısıdır; kiraz çiçeklerinin açmasıyla yeni bir hayat, mevsim, dönem başlar. Japonya’da okullar eylülde değil nisanda açılır. Mali yıl, nisandan nisanadır. Kamu kuruluşları, şirketler yeni dönem elemanlarını nisanda işe başlatırlar. Mart ayında tüm sınavlar tamamlanır, bütçe dönemi biter, defterler kapatılır ve bir önceki dönemin hesabı kesilir. İnsanlar rahatlamıştır, zemberekleri boşalır, kendilerini ağaçların altına atarlar, bu narin ve kırılgan güzelliği grotesk pikniklerle kutlayarak ruhlarına işlemiş “zıtlık” olgusunu tekrar hatırlatırlar.</p>
</body>
</html>
