<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_24">Japonsal Sanatlar</h1>

  <p class="resim"><img alt="" class="calibre2" src="../Images/24.jpeg"/></p>

  <p class="normal">Japonya’da bulunduğum süre içinde, Japonya’ya özgü ne kadar çok sanat ve hobi dalı bulunduğuna hayret etmiştim. Japonlar çay içmekten çiçek düzenlemeye kadar birçok alanda kendi ekollerini geliştirmişler ve tüm dünyada hayranlık uyandırmayı başarmışlar. El attıkları her alanda akılalmaz detaylarla bezenmiş estetik ve felsefi ritüeller yaratsalar da tüm Japon sanatlarının ortak paydası sade ve mütevazi bir zerafet olmuş.</p>

  <p class="normal">Bu bölümde kısaca değineceğim, hatta değinemeye fırsat bulamayacağım tüm Japon işi sanatların, hobilerin ve yaşam tarzlarının ana prensibi <span class="ideitalik">wabi-sabi</span> olarak bilinen bir düsturdur. Bu kelimelerin bire bir tercüme ve karşılıkları yoktur. <span class="ideitalik">Wabi</span> için kısaca mütevazi, oturaklı, dingin, doğal, makul bir incelik; <span class="ideitalik">sabi</span> içinse seçkin bir zerafet, şık bir yalınlık gibi tanımlar kullanılabilir. Yine Budizmin temel prensiplerinden her şeyin geçici olduğu, mükemmel olmadığı, doğal ve sade olanın benimsenmesi gerektiği fikirleri de <span class="ideitalik">wabi-sabi</span> prensibi ile paraleldir.</p>

  <p class="normal">Dolayısıyla Japon sanatlarında asimetri simetriye, doğallık mükemmelliğe, her şeyin geçici olduğu hissi ölümsüzlüğe, alçakgönüllü bir sadelik şımarık bir gösterişe tercih edilir. Bir nesne veya kavram, sizi ihtişamıyla büyülemekten ziyade ruhunuzda tevazu, huzur ve melankoli duyguları uyandırıyorsa <span class="ideitalik">wabi-sabi</span>ye sahiptir denebilir. Japon sanatlarının doğallık ve sadeliği, ancak bu pencereden bakılınca sizde düş kırıklığı değil, hayranlık ve saygı uyandırır.</p>

  <p class="normal"><span class="idebold">Çay seremonisi:</span></p>

  <p class="normal">Çay seremonisi birçok şey ile ilgilidir. Çayın kendisi bunların arasında en son sırada gelir. Çay seremonisi (<span class="ideitalik">chado</span>) bir çeşit meditasyondur. Amaç, kişinin günlük yaşam kaygılarından uzaklaşarak zaman, hayat ve evren üzerine düşünmesidir. Kahve falında nasıl ki kahve ve fincan, fala bakan ile falına bakılan arasında manevi bir köprü rolü oynuyorsa, <span class="ideitalik">chado</span>da çay, kişi ile evren arasında bir köprü oluşturur. Çay seremonisinde çay içmek en son amaçtır; canınız harbiden çay istediyse yakındaki bir kafeye gitmek daha iyi bir fikirdir.</p>

  <p class="normal">Çay seremonisinin kökleri Budizme dayanmaktadır. Rivayet odur ki, Çin’deki Budist rahipler uzuuun meditasyon seansları sırasında uyuyakalmamak için çay içerlermiş. Yani aslında olay, bizim üniversite yıllarında gece yarıları ders çalışırken uykusuzluğa dayanabilmek için kahveye yüklenmemiz gibi bir şeymiş. Ancak Budizm Güneş İmparatorluğuna sıçrayınca, Japonlar çay içmenin de suyunu çıkarmış ve olayı estetik ve felsefi bir ritüele çevirmeyi başarmışlar. Zaman içerisinde çay seremonisinin de birçok üstadı ve her birinin geliştirdiği farklı ekoller türemiş.</p>

  <p class="normal">Çay seremonisi, kimono giyiminden bahçe tasarımına, çiçek düzenlemeden kaligrafiye kadar birçok başka disiplin ile iç içe olduğundan ve her ekolün değişik incelikleri bulunduğundan, eğitimi çok uzun süre ister. Çay seremonisi kurslarına katılıp yıllarca düzenli olarak derslere giden ve halen kendini bu işin acemisi olarak gören Japonlar tanıdım. Bizde nasıl ki kız istemeye gidildiğinde kızın adabınca kahve yapması beklenir, Japonya’da da makbul bir gelin adayının usulüne uygun çay sunması gerekir.</p>

  <p class="normal"><span class="ideitalik">Chado</span>nun bir anlamda kitabını yazan ve çay seremonisini bir sanat seviyesinde estetize eden kişi olarak 16. yüzyılda yaşayan Sen-no-Rikyu bilinir. Üstat çay seremonisini Japon <span class="ideitalik">wabi-sabi</span> prensiplerine paralel olarak sade ve mütevazi bir zerafet içinde yorumlayarak halen geçerli olan minimum standartları belirlemiş. Sen-no-rikyu, çay seremonisi başta olmak üzere güzelliğe ve estetiğe olan yatkınlığı ve yetkinliğiyle Japon aristokrasisinin hayranlığını kazanmış. Zamanla <span class="ideitalik">shogun</span>un da yakın danışmanlarından biri olmuş. Ancak gururlu bir sanatçı kişilik olarak tehlikeli sulara açılmış, egosuna söz geçirememiş, <span class="ideitalik">shogun</span> ile ters düşmüş ve kibarca harakiri yapmaya davet edilerek kanlı bir şekilde bu dünyadan uğurlanmış.</p>

  <p class="normal">Seremonide kullanılan çay, bildiğimiz kurutulmuş yaprak gibi değildir. <span class="ideitalik">Matcha</span> denilen seremoni çayı yeşil bir toz halinde, hazırlanışı esnasında macunumsu bir kıvam alan özel bir çaydır. Çay seremonisi için mümkün olduğunca kaliteli çay ve su kullanılması esastır. Örneğin, yüce <span class="ideitalik">shogun</span> Hideyoshi şöyle buyurmuş: “Gerçek bir çay seremonisi için insan aklının derinliklerinden çekilmiş su kullanılmalıdır.” Eğer bunu bulamıyorsanız musluktan akan Kızılırmak suyuyla da idare edebilirsiniz.</p>

  <p class="normal">Çay seremonisini icra etmek için öncelikle <span class="ideitalik">tatami</span> (hasır) kaplı temiz, ferah bir oda gerekir. Odanın bir köşesinde zarif bir <span class="ideitalik">ikebana</span> (çiçek düzenlemesi) ve duvarda asılı bir resim veya kaligrafi yeterli dekorasyonu sağlar. Duvardaki bu nesnenin mevsimle, davetli zevatla, günün anlam ve önemi ile ilişkili olması tercih edilir. Çay seremonisinde genel olarak <span class="ideitalik">uyum</span>, <span class="ideitalik">saygı</span>, <span class="ideitalik">saflık</span> veya <span class="ideitalik">sükunet</span> kelimelerinin -bu dört kavram çay seremonisinin temellerini oluşturur- <span class="ideitalik">kanji</span> karakterlerinin yazılı olduğu kaligrafiler tercih edilir. Ya da seremoni sıcak bir yaz günü yapılıyorsa, “rüzgâr” yazılı bir eserin bulunmasının klima etkisi yaptığı varsayılır.</p>

  <p class="normal">Seremonide kullanılacak fincan ve kaplar, bir İngiliz çay partisindeki gibi ince porselenden değildir; daha doğal görünümlü, seramikten yapılmış teçhizat kullanılır. Çay fincanlarının, daha doğrusu kaselerinin renk ve desenleri mevsimsel öğelerle bağlantılı olur. Bu ekipman seremoniye katılan konukların önünde bizzat ev sahibi tarafından temizlenir. Temizlikte kullanılacak bezlerin kumaşı, rengi, ebadı için insanı bezdirecek detaylara dikkat edilir.</p>

  <p class="normal">Seremoninin yapıldığı mekânın özenle tasarlanmış bir Japon bahçesine bakması tercih edilir. Çünkü çay seremonisine meze olacak muhabbetin ana konusunu bahçenin güzelliği, doğanın mükemmelliği, bitkilerin, börtü böceğin uyumu oluşturacaktır. Mekâna dar bir kapıdan eğile büküle girilir ve tüm dünyevi kaygıların, sınıfsal statülerin kapıda bırakıldığı varsayılır. <span class="ideitalik">Chado</span>, dünyanın fırtınalı temposundan kaçıp sığınılan sakin bir koydur aslında...</p>

  <p class="normal">Çay seremonisinin yapılacağı minicik mekânı onlarca görünmeyen sınır çizgisi tasnif eder. Konukların nereye oturacağından, alet edevatın nasıl yerleştirileceğine kadar yüzlerce kural iş başındadır. Ev sahibesi <span class="ideitalik">matcha</span>yı çay kasesinin içinde, sıcak suda eritir ve bambu bir fırça ile köpürterek karıştırır. Çayı size uzatır ve sizin kaseyi alıp saygılı bir tefekküre geçmenizi, yaşanan o anın kıymetini takdir etmenizi, odadaki <span class="ideitalik">ikebana</span>, duvardaki resim, önünüzdeki bahçe ve elinizdeki kasenin güzelliğini hissetmenizi bekler. Kaseyi elinize alınca HÜRRRPP diye fondiplerseniz terbiyesizliğin kralını yapmış olursunuz.</p>

  <p class="normal">Çayınızı alıp derin düşüncelere daldıktan, kendiniz, çevreniz ve evrenin geneli üzerine bir muhasebe yapıp seremoninin hakkını verdikten sonra panelistler olarak hafif bir sohbete geçebilirsiniz. Çay seremonisi sohbetlerinde sazı elinize alıp uzun uzadıya felsefe yapmanız, “ben bilirim” havalarında ahkam kesmeniz yine edepsizlik olacaktır. Kısa ve öz ifadelerle, tevazu içinde, yaşadığınız anın güzelliğini paylaşmanız kafidir.</p>

  <p class="normal">Çay seremonilerinin ana prensibi, <span class="ideitalik">ichi-go ichi-e</span> diye bilinir; “sadece bu sefere özgü, hayat boyunca tek bir kez” gibi bir deyiş. Yani, o anda yaşanılan sadece o “AN”a özgüdür, geri dönüşü olmayacaktır. “Bu hengame içinde içtiğim çaydan bi halt anlamadım” demeniz mantıksızdır. Çay seremonisinde, çay içmek en son amaçtır.</p>

  <p class="normal"><span class="idebold">İkebana:</span></p>

  <p class="normal"><span class="ideitalik">İkebana</span>, Japon insanına özgü bir çiçek düzenleme sanatıdır. Çay seremonisi gibi Çin ve Kore üzerinden Budizmin etkisiyle Japon adalarına girdiği varsayılır. Budist tapınaklarında sunağın üzerine çiçek bırakma adeti eskiden beri süregelirmiş. Japon inceliği işin içine girince, bazı rahipler işi çığrından çıkarmaya başlamış. Bir rahip arkadaş çiçekleri kavramsal bir yaklaşımla düzenleyip, yarattığı kompozisyonlarda insan, dünya ve cenneti tasvir ettiğini iddia edince olayın seyri değişmiş. Bir süre sonra değişik ekoller, felsefi ritüeller işin içine girmiş ve Japonlara has bir detaycılık ve sembolizm çiçekler dünyasına egemen olmuş.</p>

  <p class="normal"><span class="ideitalik">İkebana</span> eninde sonunda bir çiçek düzenleme sanatı. Yani yüzyıllardır her milletten insanın, evine gelen çiçekleri bir vazoya dizip içine su ve aspirin koymasından başlıyor, bu işe daha fazla özen gösterip çiçekleri estetik bir biçimde yerleştirmesine kadar gidiyor. Bu bitkisel hobi geliştikçe işin içine filizler, dallar, yapraklar, otlar ve kim bilir daha neler giriyor.</p>

  <p class="normal">Batılı çiçek düzenleme teknikleri, <span class="ideitalik">ikebana</span>ya oranla daha “üç boyutlu” ve simetrik bir sanat; düzenlenmiş çiçeklere 360 derecelik bir açıdan bakabiliyorsunuz. Yine batılılar yaptıkları düzenlemelerde <span class="ideitalik">ikebana</span>ya göre daha çok çiçek kullanıyorlar.</p>

  <p class="normal"><span class="ideitalik">İkebana</span> ise, tasarımına göre belli bir açıdan izleyerek zevk alabileceğiniz bir ekol. Bol çiçek ve yeşillik kullanımı yerine, üçgenimsi bir çerçeveye oturtulmuş ince dalların, sürgünlerin ana hatlarını oluşturduğu bir kompozisyon şeklinde tasarlanıyor. Üçgen form, insan-dünya-cennet, veya bazı ekollere göre güneş-dünya-ay’ı temsil ediyor. <span class="ideitalik">İkebana</span>da aralarında “beyaz boşluklar” bulunan “tasarım öğeleri” esas; böylece bu boşluklar evrendeki “akış”ın kesilmeden devam etmesini de sağlıyor.</p>

  <p class="normal"><span class="ideitalik">İkebana</span> tasarımlarında genelde iki veya üç “öğe” kullanılıyor. “Öğe”den kasıt, <span class="ideitalik">ikebana</span>nın ana eksenleri diyebilirim. Tasarımın çatısını oluşturan dallar, budaklar, sürgünler, filizler ve otlara, “ana öğe”, “ikinci öğe”, “yardımcı öğe” gibi başlıklar altında görev veriliyor. Tasarımda yer alan öğelerin birbirlerine göre konumları, aralarındaki açılar, eğimler <span class="ideitalik">ikebana</span>nın temel tasarım prensipleri tarafından belirleniyor. <span class="ideitalik">İkebana</span>da başrolü oynayan çiçek(ler) de tasarımın gidişatına göre belirlenmiş bir “odak noktası”na yerleştiriliyor.</p>

  <p class="normal"><span class="ideitalik">İkebana</span>da iki temel tasarım stili var diyebiliriz: birisi, düz ve yayvan kaplara yapılan <span class="ideitalik">moribana</span> tasarımı, diğeri de uzun ve ince vazolara yapılan <span class="ideitalik">nageire</span> tasarımı. <span class="ideitalik">Nageire</span>ler daha ziyade çay seremonilerinde kullanılıyor, ama yayvan kaplarda genişlik boyutunun vurgulandığı <span class="ideitalik">moribana</span>ların daha etkileyici olduğunu söyleyebilirim, sanki anlarmış gibi... Açı ve eğimlerin tasarımdaki öneminden dolayı da <span class="ideitalik">ikebana</span>lara belli bir açıdan bakmanın şart olduğunu hatırlatalım.</p>

  <p class="normal"><span class="ideitalik">İkebana</span>daki tarz ve ekoller, 19. yüzyılın sonlarından itibaren batı etkilerinin artmasıyla birlikte çeşitlenmiş. Daha modern ve avangard tasarım stilleri, klasik ekollerin tarzlarını etkileyip yeni akımlar yaratmış. Özellikle tasarımları zenginleştirmek, öğeleri değişik pozisyonlarda ayakta tutabilmek için plastik, çelik tel ve benzeri “yapay” malzemelerin kullanımı <span class="ideitalik">ikebana</span>ya yeni boyutlar katmış.</p>

  <p class="normal">Tabii bu dönemde dünyanın çeşitli bölgelerinden gelen değişik, egzotik çiçekler de işin içine girmiş. Yüzyıllarca elit sınıfın bir hobisi olarak kalan, avam tabakanın pek bulaşmadığı <span class="ideitalik">ikebana</span> bir miktar daha halka inmiş. Ama pahalı bir uğraş olduğunu hatırlatayım; eşim bir kez katıldığı <span class="ideitalik">ikebana</span> sınıfında öğretmenin astronomik fiyatlı çiçekleri nasıl acımadan kesip biçtiğini, şekilden şekile soktuğunu anlatmıştı. Biz de en iyisinin kırlardan papatya toplamaya devam etmek olduğuna karar vermiştik.</p>

  <p class="normal"><span class="idebold">Bonsai:</span></p>

  <p class="normal"><span class="ideitalik">Bonsai</span> hakkında herkesin az çok bir fikri vardır: ucundan kenarından kırpılmış, küçük bir saksıda yetiştirilen miniminnacık bir ağaççık. Bu ağaççığın nasıl ortaya çıktığı konusunda da hepimizin yaklaşık bir tahmini vardır: ülke küçük, bahçe küçük, ama nüfus büyük, ağaç yetiştirme hevesi büyük. Hal böyle olunca, en pratik çare olarak ağacı küçültme seçeneği tercih edilmiş.</p>

  <p class="normal"><span class="ideitalik">Bonsai</span>nin kelime anlamı “saksı bitkisi” gibi bir şey; ama aslında saksıda olmaması gereken bir bitkinin saksıda yetiştirilmesi eylemi olarak tanımlayabiliriz. <span class="ideitalik">Bonsai</span>, etrafımızda gördüğümüz ağaçlardan farklı bir tür değildir. Basbayağı haşmetli bir ağacın amaca uygun bir dal veya sürgününün seçilerek, dikkatle budanarak yıllar boyunca yetiştirilmesi ve sonunda o ağacın minik bir modeli görüntüsüne kavuşmasıdır.</p>

  <p class="normal">Yani <span class="ideitalik">bonsai</span> küçük de olsa ciddi bir ağaçtır ve ağaç muamelesi görmek ister. Onu Afrika menekşelerinizle birlikte salona, kaloriferin dibine, pencerenin önüne falan koyarsanız çok bozulur, gururuna yediremez. Kendisi harbiden ağaç olduğu için dışarıdaki vahşi doğa koşullarına rahatlıkla uyar ve kendisini dış ortamda (balkon, teras, vb.) beslemek en doğru tercihtir.</p>

  <p class="normal"><span class="ideitalik">Bonsai</span> hemen hemen her ağaç türünden yetiştirilebilir. Ancak her ağacın kendi meşrebince tercihleri vardır ve mutlaka ağacın özelliklerine göre teknikler uygulanması gerekir. Birçok ağaç kış mevsiminde bir uyku dönemi geçirir ve bu dönemde kök veya yaprak üretmez. Bu yüzden budamanın ilkbaharda, ağacın faaliyete geçtiği dönemde yapılması gerekir. Eğer <span class="ideitalik">bonsai</span>nizi evin içinde yetiştirmeye kalkarsanız (birkaç uygun çeşit dışında) ağaççık uykuya dalamaz ve feleğini şaşırır.</p>

  <p class="normal"><span class="ideitalik">Bonsai</span> yetiştirmenin çok ince teknik detayları var; yine de birçok insan “Bu ağaç nasıl olmuş böyle?” diye sormadan edemiyor. Kardeşim, seni de küçücük bir saksıya dikip kolunu bacağını kesseler sen de minicik kalırdın. Ama önemli olan usulünce budamak; özellikle ağaç köklerinin dikkatli budanması <span class="ideitalik">bonsai</span>nizin başarısı için şarttır. Tabii uygun toprak, sulama teknikleri, hava koşulları, dalların dolanması gereken teller, gerekirse gübre kullanımı gibi dikkat edilmesi gereken birçok değişken de mevcuttur.</p>

  <p class="normal"><span class="ideitalik">Bonsai</span>yi herhangi bir ağaçtan alacağınız dal veya çelikten yetiştirebileceğiniz gibi, olaya tohumdan girmek de mümkündür. <span class="ideitalik">Bonsai</span> yetiştirmek gayet meşakkatli bir işlem olup Japon sabrı gerektirir; elle tutulur bir sonuca ulaşana kadar yıllarca, elinizde minicik makaslar, spatulalar, kancalar, kürekçiklerle şaşı olana kadar debelenirsiniz. Hatta en makbul <span class="ideitalik">bonsai</span>ler, ilk sahibinin mevlütünü okutmuş, yüz yıl civarında yaşı olan <span class="ideitalik">bonsai</span>ler olarak bilinir ve fiyatları 50.000 doların üstüne çıkabilir.</p>

  <p class="normal"><span class="ideitalik">Bonsai</span>de önemli olan detay, gövdenin kalın, sert ve oturaklı olmasıdır. Bunu sağlamak için ince dalların ana büyük dal ile kaynaşarak ağaç gövdesi gibi sertleşmesine çalışılır. Ağacın, içinde bulunduğu saksı veya kap ile uyumu da mühim bir ayrıntıdır. <span class="ideitalik">Bonsai</span>yi kesip budarken çalılık gibi değil, belirgin dalları ile ağaç gibi görünmesine dikkat edilir. Dalların arasında açıklık bulunması hem bu görüntünün oluşmasını hem de <span class="ideitalik">ikebana</span>da olduğu gibi evrendeki doğal “akış”ın kesilmemesini sağlar.</p>

  <p class="normal">Akış gibi laflar etmişken <span class="ideitalik">bonsai</span>nin felsefesine değinmemek olmaz. Birçok Japon uğraşı gibi <span class="ideitalik">bonsai</span> de Şinto felsefesi ve Zen Budizmi öğretisi ile iç içedir. <span class="ideitalik">Bonsai</span>nin en temel kuralı ağacın ruhunu yansıtmasıdır. Bu yüzden ağaç, doğal görünüme sahip olmalı ve üzerine insan elinin değdiğini hissettirmemelidir. Ama öte yandan birçok estetik kurala uyma zorunluluğu da mevcuttur; örneğin ağacın arkaya doğru yaslanmaması, kibar bir selam veriyormuşcasına hafif öne eğilmesi... Bütün bunlar el değmeden nasıl olacak peki? Japon kültüründeki keskin çelişkiler <span class="ideitalik">bonsai</span> yetiştirmede de kendini gösterir.</p>

  <p class="normal">Bence <span class="ideitalik">bonsai</span>, Japonların idealize etme merakını, herhangi bir olgunun doğal olanı yerine yarattıkları idealini tercih etmelerine güzel bir örnektir. Ellerine aldıkları herhangi bir kavram veya nesneyi özenle, dikkatle kırpmak, budamak, yeniden şekillendirmek; ama bu arada özüne, ruhuna saygıyı elden bırakmamak çok ince bir denge gerektirir. Zannedersem bu dengeyi sağlayabilmiş olmak Japon işi sanat ve hobilerin tüm dünyada büyük saygı ve takipçi bulmasını sağlamıştır.</p>

  <p class="normal">Gerçeği varken tadil edilmişine gösterilen bu ilgiye Osaka’ da şahit olmuştum. Osaka Kalesi’nin yanında çok büyük bir erik-kayısı ağacı bahçesi var. Şubat ve mart aylarında bu bahçede bulunan değişik cinsteki onlarca ağaç beyazdan pembeye ve kırmızıya değişen renklerde çiçek açar ve bahçe muhteşem bir renk cümbüşü içinde misafirlerini ağırlar. Ilık bir mart günü bu bahçede hayran hayran dolaşırken büyükçe bir kalabalığın bahçedeki ufak bir kulübeye tıkıştığını görüp o yöne seğirttim. İte kaka içeriye girdiğimde, kalabalığın üç tane çiçek açmış erik ağacı <span class="ideitalik">bonsai</span>sini görebilmek için birbirini ezdiğine şahit oldum. “Yahu, dışarıda çiçeklere bezenmiş yüzlercesi mevcut” diyecektim, Japoncam kafi gelmediği için diyemedim... İdeali varken gerçeğine kim bakar? Japon bakmaz.</p>

  <p class="normal"><span class="idebold">Origami:</span></p>

  <p class="normal">İlkokuldayken elimize geçen kağıt parçalarını katlayıp uçak yapardık. Bu hava kuvvetleri düşkünlüğü nereden gelirdi bilmiyorum ama fazla yaratıcı da değildik. Aynı tarihlerde Japon yaşıtlarımızın kağıt katlayarak binlerce değişik nesne ortaya çıkarabildiğini bilsek herhalde kıskanırdık. Aslında <span class="ideitalik">origami</span> (Japon kağıt katlama sanatı) çocuk işi değil, büyük küçük herkesin uğraştığı bir sanat.</p>

  <p class="normal">Kağıt yüzyıllar önce Çin’de icat edilmiş. Hatta bu yeni buluşlarını o kadar çeşitlendirmişler ki 6. yüzyılda Çin’de tuvalet kağıdı bile kullanıldığını okuduğumu hatırlıyorum. Kağıdın kullanımı konusunda Çin’den 1500 yıl fark yediğimiz gerçeğini bir kenara bırakıp konuya dönelim. Kağıdı keşfettikleri gibi, ilk katlayanlar da Çinliler olmuş.</p>

  <p class="normal">Çinlilerin büyük buluşu kağıt kısa bir süre sonra Japonya’ya ulaşmış. Kağıdın katlanabildiğini Çinlilerden gören Japonlar, her zaman yaptıkları gibi, işin suyunu çıkarmış ve kağıt katlama sanatını zaman içinde akılalmaz bir seviyeye çıkarmış. Heian döneminin keyifli günlerinde (8-9. yüzyıllar) kendilerine meşgale arayan soylular kağıt katlamaya başlamış. Ne de olsa o günlerde kağıt yeni ve pahalı bir icatmış; ancak elit kesim eline kağıt alabiliyormuş. Düğün törenlerinde kullanılan katlanmış kağıttan aksesuarlar veya soyluların birbirine hediye gönderirken hediyelere iliştirdiği <span class="ideitalik">origami</span> eserleri çok gözdeymiş. Edo dönemi ile birlikte <span class="ideitalik">origami</span> halka inmiş ve Japon milletinin önde gelen hobilerinden biri olmuş. Yavaş yavaş <span class="ideitalik">origami</span>nin de standartları belirmeye başlamış.</p>

  <p class="normal"><span class="ideitalik">Origami</span> genellikle kare şeklinde bir kağıt parçası kullanılarak yapılır. Bazı istisnalar olsa da kağıda makas ve uhu değmesi kabul edilmez; yani kesme ve yapıştırma işlemi olmadan, sadece kağıdı katlayarak hedefe ulaşılır. <span class="ideitalik">Origami</span>de birkaç temel katlama tekniği vardır; ama bu az sayıdaki katlama tekniklerinin sınırsız kombinasyonları ile inanılmaz sayıda şekil üretilebilir.</p>

  <p class="normal">En bilindik <span class="ideitalik">origami</span> mamullerinin başında Japon turna kuşu gelir. İyi şans, barış, mutluluk, sağlık gibi amaçlarla katlanan turnaların yapımını zannedersem tüm Japon vatandaşları bilmektedir. Bazen bir kafede oturup çay içerken, yan masalarda sohbet eden Japonların farkında olmadan önlerindeki peçeteyi bile turna kuşu şeklinde katladıklarına şahit olmuştum.</p>

  <p class="normal"><span class="idebold">Shodo:</span></p>

  <p class="normal">Çince ve Japonca, yani <span class="ideitalik">kanji</span> alfabesinin kullanıldığı diller, herhalde Arapça ile birlikte kaligrafiye en uygun alfabeyi sağlar. Latin dilleri kaligrafi sanatı için yirmi küsur harf arasında dönüp dolaşırken, Japonca size on binlerce seçenek sunar. Japon sanatlarının ve felsefesinin sadeliği ön plana çıkarması da Japon kaligrafisinin, yani <span class="ideitalik">shodo</span>nun oldukça makbul bir sanat olmasını sağlar.</p>

  <p class="normal"><span class="ideitalik">Shodo</span> mamulleri genelde tek bir <span class="ideitalik">kanji</span>nin, kelimenin veya en fazla üç mısralık bir <span class="ideitalik">haiku</span> şiirinin kağıda döküldüğü dar ve uzun parşömenler şeklindedir. Laf fazla dolandırılmaz, bir kağıda “uyum” yazılıp duvara asılır. Gerisi size kalmıştır; “Kimin uyumu, neye uyum” diye saatlerce düşünerek nirvanaya erersiniz. Seyirci, <span class="ideitalik">shodo</span> eserini seyrede seyrede, “Tabii ya, uyum... evren, canlılar... hatta cansızlar... uyum içinde, barış, kardeşlik, diğerlerine saygı” diye sayıklarken <span class="ideitalik">shodo</span> amacına ulaşır.</p>

  <p class="normal"><span class="ideitalik">Shodo</span>, Japon “AN”sallığına da iyi bir örnektir. <span class="ideitalik">Shodo</span> eserleri saatlerce nakış gibi işlenerek yaratılmaz, “AN”lık, sert fırça darbeleri ile ortaya çıkar. Ama yine de bir <span class="ideitalik">shodo</span> eseri yaratmak uzun soluklu bir mesai gerektirebilir. Sanatçı dakikalarca kağıda konsantre olur, kafasında karakteri nasıl çizeceğini şekillendirir ve bir anda birkaç fırça darbesi ile eserini yaratır. Siz henüz “Arabanın plakasını alabildiniz mi” derken, <span class="ideitalik">shodo</span> mamulü gözlerinizin önünde hazırdır.</p>

  <p class="normal">Bu özelliği ile <span class="ideitalik">shodo</span> eserleri ince ve zarif olmaktan ziyade, doğal ve (tabiri caizse) kaba görünümlüdür. “Sadelikteki zerafet, şık bir yalınlık” şeklinde tercüme edebileceğimiz <span class="ideitalik">wabi-sabi</span> ilkeleri ile uyum sağlar.</p>

  <p class="normal"><span class="ideitalik">Shodo</span> için kullanılan dört temel malzeme vardır: kağıt, fırça, mürekkep ve mürekkep taşı (sanıyorum çok da sürpriz olmayan bir malzeme listesi). Bu malzemeler sanatçılar arasında “dört hazine” olarak bilinir. Fırçalar genelde değişik hayvanların kıllarından yapılır, hatta bazen bambu bile kullanılır. Fırçalar kalınlığına, ne kadar mürekkep emebildiğine ve daha birçok değişkene göre çeşitlenir.</p>

  <p class="normal">Kağıt tabii ki önemli bir girdidir. Yüzyıllar önce kağıt pahalı ve az bulunan bir nesne iken önemi çok daha büyükmüş. Özellikle <span class="ideitalik">washi</span> denilen geleneksel Japon kağıtları ancak büyük sanatçıların kullanımı içinmiş. <span class="ideitalik">Washi</span>, ağaç veya pirinç liflerinden yapılıyor ve modern yöntemlere göre daha az kimyasal kullanılıyor. Yani bir çeşit organik kağıt diyebiliriz... Standart kağıda göre daha sert ve kaba. Kullanım alanları da <span class="ideitalik">shodo</span>dan <span class="ideitalik">origami</span>ye, şemsiye yapımından hediye paketlemeye kadar değişebiliyor.</p>

  <p class="normal">Bir diğer önemli gereç ise <span class="ideitalik">sumi</span> denilen mürekkep kalıpları. Bir <span class="ideitalik">shodo</span> üstadı hazır sıvı mürekkebe tenezzül etmez; bambu veya çam kömüründen yapılmış mürekkep çıraları kullanır. Mürekkep çırasından ihtiyacı kadarını içinde biraz su olan mürekkep taşına rendeler, istediği kıvam ve koyuluğa gelene kadar karıştırarak mürekkebini hazırlar. Mürekkep çıraları da şarap gibi yıllandırılır ve belli bir süreden sonra olgunluğa ulaşır.</p>

  <p class="normal">Mürekkep taşı malzemeler arasında en kritik olanlarındandır. Basit bir “taş” ya da mürekkep ve suyun karıştırıldığı bir kap olarak görülmez. Malzeme veya tasarım olarak farklı stilleri vardır ve her biri bir “ruh”a sahiptir. Belli bir taşta elde edilebilen mürekkep kıvamının bir başka taşta sağlanamayacağına inanılır. Mürekkep taşı bir bakıma sanatçı ile eseri arasında duygunun aktarılmasını sağlayan bir aracıdır; sanatçı eserini çiziktirmeden önce taş üzerinden meditasyon yaparak eserine yoğunlaşır.</p>

  <p class="normal">Fırçanın, mürekkebin ve hatta mürekkep taşının ruhu olduğuna göre, <span class="ideitalik">shodo</span> sanatıyla kelimelerin, nesnelerin, kavramların ruhu yansıtılmaya çalışılır. <span class="ideitalik">Kanji</span> karakterleri, karşılık geldikleri kelimeleri soyut bir görsellik katarak gözünüzde canlandırmaya çalışır. <span class="ideitalik">Shodo</span> ise, kelimelere görselliğe ek olarak ruh da katar. “Ruh katmak ne demek?” derseniz, ben de bilmiyorum, ama gizemli olsun diye yazıyorum işte...</p>

  <p class="normal"><span class="ideitalik">Shodo</span> dünyasına girmek isteyen zavallılar, uzun süre <span class="ideitalik">kanji</span> karakterleri oluşturan temel öğelerin çizimi üzerine alıştırma yapar. <span class="ideitalik">Kanji</span>lerin çoğu 24 adet (sayı üzerine değişik görüşler olsa da) temel şeklin üzerine inşa edilir. Çizimi basit gibi görünen bu 24 şekilde ustalaşmak bile Japonlara özgü detaycılık ve illallah dedirten bir sebat gerektirir.</p>

  <p class="normal">Çok basit bir yatay çizginin çiziminde bile, fırçanın kağıdın üzerine önce hafifçe değdirilmesi, sonra basıncın artırılılıp tekrar azaltılarak şeklin sonlarında ucunun hafifçe kıvrılması, çizilen yatay çizginin çok da yatay olmaması, kelimenin ruhuna göre hafif bir eğim verilerek <span class="ideitalik">kanji</span>ye hayat katılması gibi onlarca soyut faktör devreye girer.</p>

  <p class="normal"><span class="ideitalik">Kanji</span>lerin çizimini de katı kurallar belirler. En basitinden, öncelikle yukarıdan aşağıya, sonra soldan sağa olan öğeler çizilir; öğelerin kesiştiği yerlerde yatay kesişimlere öncelik verilir, vs... Bir keresinde Japon arkadaşlarımla otururken, onlara yirmi otuz tane <span class="ideitalik">kanji</span>yi ezberlediğimi, isterlerse çizebileceğimi söyledim. Görelim maharetini dediler... Aldım elime kalemi ve başladım yazmaya, ya da çizmeye... Ortalığı öyle bir kahkaha tufanı aldı ki benim her kalem vuruşumda birkaç Japon gülmekten yerlerde yuvarlanmaya başladı. Bunun üzerine Japon milletinin duygularını saklama becerisini bile alt üst eden Japonca yazma girişimim yarıda kesildi ve arkadaşlardan biri kalemi elimden alıp da hangi <span class="ideitalik">kanji</span>nin nasıl çizileceğini gösterdikten sonra kör cehaletimle büyük okyanuslara yelken açtığımı fark ettim.</p>

  <p class="normal"><span class="ideitalik">Shodo</span>yu bildiğimiz kaligrafiden ayıran en önemli özellik ise, daha önce de değindiğim gibi, <span class="ideitalik">kanji</span>lerin sembolik olması. Birçok <span class="ideitalik">kanji</span>nin, karşılık geldikleri nesne ya da kavramın soyutlamasından ibaret oldukları için, simgesel bir özelliği var. Böylece, yazıya “ruh katmak” boyutu bu aşamada devreye giriyor. Örneğin kapı kelimesi kapıya, tapınak kelimesi tapınağa, dallama kelimesi dallamaya benziyor... Ya da bir süre sonra tırlatıp benzetmeye başlıyorsunuz. Ama Japon alfabesi, gerçekten de Latin alfabesinin can sıkıcı monotonluğundan uzak ve kesinlikle ruhu olan bir alfabe.</p>

  <p class="normal"><span class="ideitalik">Shodo</span> ile ilgili bir kitapta okuduğuma göre, çiçek anlamına gelen “<span class="ideitalik">hana</span>” <span class="ideitalik">kanji</span>sini ana bileşenlerine ayırdığınızda “bitki” ve “değişim” karakterlerine rastlıyorsunuz. Yani “çiçek” kelimesi Türkçede harf veya seslerden oluşurken, Japoncada kavramlardan ve bu kavramların soyut şekillerinden oluşuyor. Dolayısıyla “çiçek” yazmak isterken bir bitkideki değişimi (ve tabii ki Japonların her fırsatta vurgulamayı sevdiği “geçici güzelliği”) yazınıza aktarmak zorundasınız.</p>

  <p class="normal">Ağaç <span class="ideitalik">kanji</span>si de ağaca benzediği için, kelimeyi yazarken içeriğe göre ruh katmak durumundasınız. Baharı anlatan, neşeli bir metinde ağacın <span class="ideitalik">kanji</span>sinde bulunan “dal”lar rüzgârda hafifçe sallanırken, hüzünlü bir metinde yere doğru boynunu bükebilirler. Yani, Türkçedeki gibi sadece a, ğ ve ç harflerini kullanmak yetmez. Verilmek istenen anlama göre fırça darbelerinin sert, yumuşak, yuvarlak veya köşeli olması, yoğun veya ince mürekkep tercih edilmesi gibi onlarca değişkenle oynayarak eserinize ruh katarsınız.</p>

  <p class="normal">Ruh katmak deyince, Japon samuray kılıçlarına (<span class="ideitalik">katana</span>lara) meraklı bir Macar diplomat arkadaşın hikâyesi aklıma geldi. Bizim arkadaş muhtemelen <span class="ideitalik">Kill Bill</span>’i izledikten sonra, <span class="ideitalik">katana</span> yapıp satan yaşlıca bir kılıç ustasının izini bulmuş. Tıpatıp aynı görünen iki kılıçtan birinin üzerinde 250 dolar, diğerinde 30.000 dolar etiket görünce aralarındaki farkı sormuş. Gizemli üstat şöyle yanıtlamış: “İlki sadece basit bir kılıç. İkincisini yaparken ona ruhumdan kattım”</p>

  <p class="normal">Yersen tabii... Belki de üstadın tek amacı, hikâyedeki gizeme tav olan saftorik müşterinin “Vay beee!” diyerek kılıcın ruhuna 30.000 dolar bayılması. Hikâyedeki mantığı anlamak için tek yapmanız gereken, “ruh” yazılı bir <span class="ideitalik">shodo</span> eseri bulup altı saat boyunca “ruh”un anlamını düşünerek seyretmek. Tabii önce, “ruh”u olan bir “ruh” <span class="ideitalik">shodo</span>suna binlerce dolar bayılmanız gerekiyor!</p>

  <p class="normal"><span class="idebold">Ve Diğerleri:</span></p>

  <p class="normal">Japon kültürünün sadelik, doğallık, zerafet ve dinginlik ile şekillendirilmiş olması, günlük hayatın içinde yer alan birçok “zanaat”in de “sanat” seviyesine ulaşmasını ve tüm dünyada hayranlık ve itibar kazanmasını sağlamıştır. Özellikle seramik ve porselen işleri, lake, kimono başta olmak üzere kumaş ve tekstil ürünleri, ağaç ve bambu mamulleri gibi birçok dalda “Japon yapmış!” damgasını dünyaya vurmuşlardır. Şimdi anlatmaya kalksam... Tamam, sustum!</p>
</body>
</html>
