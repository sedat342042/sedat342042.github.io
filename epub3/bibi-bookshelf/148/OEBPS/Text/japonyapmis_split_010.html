<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">Grew: Ankara’dan Tokyo’ya Diplomasi</h1>

  <p class="resim"><img alt="" class="calibre2" src="../Images/8.jpeg"/></p>

  <p class="normal">Japonya’ya biraz ara verip Türkiye’de ve dünyanın geri kalanında neler olduğuna bakalım. 1923’te Lozan görüşmeleri başladığında batılı ülkelerin hedef tahtasında genç bir cumhuriyet vardır ama Avrupalı emperyalistlere karşı işi çok zordur. Masada üzerine çullanacak Avrupalılara karşı desteğe ihtiyacı vardır; aynı zamanda da Kurtuluş Savaşından oldukça yıpranmış çıkan ülkeyi kalkındıracak bir hamleye...</p>

  <p class="normal">Gündeme gelen seçeneklerden biri, Osmanlı İmparatorluğuna ilk kez 1909’da sunulan ve tarihe “Chester İmtiyazları” olarak geçen projedir. İsmini projeyi gerçekleştirecek ortak girişim grubunun öncüsü amiral Chester’dan alan fikir, Ankara’yı Karadeniz, Doğu Anadolu, Musul ve hatta Basra ile bağlayacak bir demiryolu inşasını öngörmektedir. Yaklaşık 5000 km demiryolunun döşeneceği bu proje, aynı zamanda yolun sağında ve solunda kalan yirmişer kilometrelik alanda her türlü maden arama, çıkarma ve ilgili yatırımları vergi muafiyetli yapma hakkını da 99 yıllığına konsorsiyuma vermektedir.</p>

  <p class="normal">ABD’nin bugün halen at oynattığı Ortadoğu bölgesine ilk pençe geçirme operasyonu sayılabilecek fikir, o yıllarda Osmanlı devleti üzerinde oldukça etkili olan Alman İmparatorluğunun gayretleriyle kışkışlanır; Almanlar, Osmanlı hükümetinden demiryolu inşa etme konusunda imtiyazlar bile alır. Kurtuluş Savaşı sırasında ve sonrasında Chester İmtiyazları tekrar gündeme gelir; hatta Ahmet Emin Yalman, Refit Bele ve Halide Edip’in de aralarında bulunduğu Amerikan mandacısı grup Sivas Kongresinde özetle şöyle der:</p>

  <p class="normal">“Diyelim ki biz harici ve dahili bir istiklali tam isteriz! Fakat kendi başımıza yapabilecek miyiz, yapamayacak mıyız? Ondan evvel, acaba bizi kendi başımıza bırakacaklar mı? İngiltere’nin elinde oyuncak olmamak için herhalde onun rakibi olan Amerika’nın mandasına muhtacız!”</p>

  <p class="normal">Konu petrol olduğunda Fransızların ve özellikle İngilizlerin oyunu ne kadar “pis” oynayabileceğini bilen ABD mandacıları (ya da Wilson Prensipleri Derneği üyeleri) “yedi kız kardeş” olarak bilinen yedi büyük petrol firmasının dördüne sahip ABD’yi kendi saflarında ringe çekmeyi amaçlamıştır. Ne de olsa İran petrolleri İngiliz kontrolüne girmiş, Mondros’un ardından Musul ve Kerkük’te de İngilizler hak iddia etmeye başlamıştır. Yeni dev ABD’nin ise petrole bağımlılığı artmakta, Ortadoğu bölgesine iddialı bir giriş yapmayı planlamaktadır.</p>

  <p class="normal">ABD mandası kabul edilmese de İngiltere ile Fransa’nın baskısına karşı ABD’nin desteğini almak fikri yeni kurulan meclisimiz tarafından benimsenmiş ve Lozan görüşmelerine verilen bir arada Chester İmtiyazları TBMM’ye getirilmiştir. Osmanlı İmparatorluğunun başına gelen belaların temelinde imtiyazların önemli yer tuttuğu bilinse de Chester Projesi mecliste onaylanmış ve ABD konsorsiyumuna demiryolu inşa etme ve çevresinde her türlü ekonomik faaliyette bulunma hakkı verilmiştir.</p>

  <p class="normal">Meclisin bu onayına İngilizler ve Fransızlar çok şiddetli tepki gösterir. Onlara göre Türkiye çizmeyi aşmaktadır ve meclisin verdiği karar “dostane olmayan bir davranış” olarak protesto edilir. “Dostane davranış”ın en güzel örneklerini (!) sergileyen bu iki ülke anlaşmanın baştan ölü doğduğunu, çünkü Türkiye’nin artık egemenliğinde olmayan Irak Krallığı’nın toprakları üzerinde imtiyaz vermeye çalıştığını öne sürer. Yani daha bu aşamada, İngiltere ile Fransa Musul ve Kerkük’ün Türklere bırakılmayacağını dolaylı olarak ilan etmiş olur. Bir Fransız gazetesi olayı iyice dalgaya vurarak şu yorumu yayımlar: “Türkler keşke ABD’lilere Babil Kulesini yeniden inşa etme hakkını da verseydi; ABD’liler gökdelen dikme konusunda kendilerini ispatladılar!”</p>

  <p class="normal">Olay içinden çıkılamaz bir sorunlar yumağına dönüştüğünde, ABD’liler ellerini oldukça güçlenmiş hissederek Lozan’da kendi vatandaşları lehine ek imtiyazlar talep eder. İsmet Paşanın kafasının tası atar. Zamanının ABD medyası tarafından da “çok başarılı bir müzakereci” olarak tanımlanan paşa, Lozan’daki ABD temsilcisi Joseph C. Grew’i haşlar. Grew da geri adım atmaz ve proje daha işin başında batağa saplanır. ABD, gözlemci olarak bulunduğu Lozan’da birkaç yıllık bir savaşın değil, yüzyıllardan gelen bir rekabetin hesabının kesildiğini anlar, İngiltere ile büyük çaplı bir dalaşmayı gözü kesmez ve Ortadoğu petrollerine sulanmayı bir başka bahara erteler.</p>

  <p class="normal">İsmet Paşa ile Lozan’da kapışan Joseph Grew’in ismini 20. yüzyılın önemli diplomatlarından biri olarak not edelim. Doğu Asya’da geçirdiği yıllardan sonra ABD dışişleri camiasına katılan Grew, 1912-1917 arasında Almanya’da elçiliğin ikinci adamı olarak görev yapmış, bu ülkenin dünya savaşına girişini adım adım takip etmiştir. Grew, genç yaşta gittiği Almanya’da yüksek sosyeteye dahil olmuş, o parti senin, bu balo benim gezmeye başlamıştır. Bu süre içinde Almanya’nın büyük bir hayranı haline gelen Grew, merkeze yolladığı raporlarda sürekli Alman sistemini, devlet yapısını ve güçlü ordusunu övmüştür.</p>

  <p class="normal">1917 yılında ABD Almanya’ya karşı savaşa girdiğinde Grew’in öngörü yeteneği çuvallamış ve Almanya’yı öven raporlarına karşı “Sen ne diyorsun, ulan!” denilerek merkeze çekilmiştir. Amma velakin Grew merkezde iken bu kez doğru ata oynayarak ABD’nin gelecekteki yönetimi ile sağlam ilişkiler kurmuştur. Bu dönemi Danimarka ve İsviçre Büyükelçiliği izlemiştir.</p>

  <p class="normal">ABD’nin Lozan gözlemciliği esnasında İsmet Paşa ile hayli haşır neşir olan Grew, ABD’nin ilk Ankara büyükelçisi olarak 1927 yılında Türkiye’ye gelmiştir. ABD’nin imtiyaz elde ederek ekonomik kafakola almaya çalıştığı bir ülkede beş yıl boyunca sıkı bir diplomatlık deneyimi yaşamıştır. Hatta diplomatlık hayatında tuttuğu notlardan kitaplar yazmış ve <span class="ideitalik">Lozan Günlüğü</span> ile <span class="ideitalik">Modern Türkiye</span> adlı kitapları Türkçeye çevrilmiş (Görmedim, sadece bir yerde duydum). Derler ki Grew ve eşi Ankara’da gayet mutlu bir beş sene geçirmiş ve Türkiye’den iyi hatıralarla ayrılmışlar.</p>

  <p class="normal">Grew’in eşi demişken biraz duralım. Grew, 1905 yılında Alice Perry ile dest-i izdivaç eylemiş. Birkaç sayfa geri gidip Perry ismini bulalım; evet, Alice 1853’te Japonya’nın kapılarını ABD’ye açan amiral Matthew Perry’nin torunlarından biri. Amiral Perry ve ailesi Japonya’da her zaman büyük saygınlık görmüşler ve en prestijli çevrelerde yer almışlardı.</p>

  <p class="normal">Alice de Japonya’da büyümüş, soylu ailelerin kızlarını gönderdikleri Peeresses Kolejinde eğitim görmüştür. Bir çeşit “Amerikan Kız Koleji” diyebileceğimiz okulun müdavimleri olan Japon minikler, ilerleyen yaşlarında en basitinden prenses, imparatoriçe, başbakan karısı, büyük şirketlerin başkanlarının eşleri vs. olmuşlardır. Bu açıdan bakıldığında, Alice “harikalar diyarında” büyümüştür.</p>

  <p class="normal">1932 yılında Ankara’da ellerine geçen sarı bir zarf ile Tokyo’ya büyükelçi olduğunu öğrenen Grew, bir bakıma karşılaşmaya 1-0 önde başlıyordu. Alice Grew, Facebook aracılığı ile ilkokul arkadaşlarına ulaşmış ve hepsinin “Tokyo sosyetesi”ne dahil olduğunu sevinçle görmüştü. Yeni büyükelçi de daha Japonya’ya varmadan ilişkiler ağını kurmuştu. Grew’in Japonya’ya tayini tabii ki rastlantısal değildi; Türkiye Cumhuriyeti ile beklediği ekonomik ilişkileri kuramayan ABD, Japonya ile güçlü bir bağ oluşturmuş ve bu bağı yükselmekte olan aşırı milliyetçi akımların hışmına karşı korumaya çalışıyordu.</p>

  <p class="normal">Grew, Tokyo Limanında zamanın magazin basını tarafından karşılandı ve “Meraba televole” diyerek ülkeye sıkı bir giriş yaptı. Kısa zamanda Tokyo gecelerinin aranılan simalarından biri oldu ve Japonya’nın elitleri, yani “beyaz Japonlar” ile sıkı ilişkiler kurdu. Nispeten liberal ve ılımlı olan bu kesim, imparatorun eninde sonunda aklıselim davranacağına, barışçıl yolu seçeceğine inanıyordu ve ABD başta olmak üzere dünyanın önde gelen finansal güçleri ile ilişkilerini geliştiriyordu.</p>

  <p class="normal">Ancak Japonya’da alttan alta yabancı düşmanı milliyetçi akımlar güçleniyor ve özellikle ordu içinde ABD’yi bile takmayan radikaller palazlanıyordu. Almanya macerasından ağzı yanan Grew, yoğurdu üfleyerek yiyor ve güçlenen militer akımlara olanca muhalifliği ile merkeze raporlar gönderiyordu.</p>

  <p class="normal">Bu noktada Grew hakkında yapılan eleştirilerden biri, Japonya’yı sadece içinde yer aldığı tuzu kuru elit sınıfın penceresinden görmesi ve kitabın tamamını okuyamaması idi. Ancak 1941’den itibaren bıçak kemiğe dayanıp iki ülke ilişkileri iyice gerildiğinde ve ABD’nin Japonya üzerinde ambargosu başladığında işin iyimserlik boyutu kalmamıştı. İlginçtir ki Pearl Harbor baskınından yaklaşık on ay önce Grew bu baskının olacağı yönünde bir istihbaratı Washington’a bildirmiş, ama ABD’de bu istihbaratı ipleyen kimse çıkmamıştı.</p>

  <p class="normal">Savaş başladıktan sonra Grew büyükelçilik rezidansında gözlem altına alındı ve bir yıl sonra ülkesine iade edildi. ABD’de daha da bir terfi ederek dışişleri müsteşarı olan Grew, ABD-Japonya ilişkilerinde kilit rol oynamaya devam etti. Grew, imparatorun varlığının Japonya için ne kadar önemli olduğunu biliyordu. Bu yüzden Japonya’nın teslim olma şartları hazırlanırken, imparatorun incitilmeyeceği ve tahtını koruyacağı bir lisan-ı münasip kullanılmasında ısrarcı oldu. Grew ayrıca savaşın atom bombası kullanılmadan bitirilmesini savunan bir diplomat olarak da biliniyordu. Savaşın sonlarına doğru birtakım Japon devlet adamlarıyla gizli görüşmeler gerçekleştiren Grew, savaş sonrasında ABD ile Japonya arasında yine güçlü ilişkiler kurulabileceğinin sinyallerini vermişti.</p>

  <p class="normal">Nitekim, Japonya İkinci Dünya Savaşının ardından teslim olduğunda, ABD bu ülkede istediği düzeni oturtmak için sıkı bir kumpas kurdu. Almanlar işledikleri savaş suçlarından dolayı esaslı bir şekilde yargılanırken, Japonya’da başını general McArthur’un çektiği, perde arkasında da Grew gibi Japonya’yı çok iyi bilen isimlerin bulunduğu bir örtbas operasyonu düzenlendi. İmparator tanrılıktan feragat etmek kaydıyla tahtını korurken bazı medyatik günah keçileri ile çok sayıda gariban savaş suçlusu sayıldı ve yeni bir düzen kuruldu. Japonya’da bir kez daha düzen değişti, ama düz(ül)en değişmedi.</p>

  <p class="normal">Grew ABD diplomasisinde kilit roller oynadıktan sonra birinci derecenin dördüncü kademesinden +6400 ek gösterge ile emekli oldu. İkramiyesiyle Boston’da üç oda bir salon ev aldı, arabasını yeniledi, eşi de bir <span class="ideitalik">sushi</span> bar açarak <span class="ideitalik">ikebana</span> kursları verdi. Ya da vermedi...</p>
</body>
</html>
