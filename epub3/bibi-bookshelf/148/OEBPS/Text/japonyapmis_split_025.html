<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_23">Geyşa: Aganigi?</h1>

  <p class="resim"><img alt="" class="calibre2" src="../Images/23.jpeg"/></p>

  <p class="normal">İlk önce en merak edilen sorunun cevabı ile başlayayım: Geyşalar “o iş”i yapmıyor. Hayal kırıklığına uğrayanların, fantezi dünyaları yıkılanların, bu bölümün devamını okumalarına gerek yok.</p>

  <p class="normal">Japonya’da bulunduğum süre boyunca, havaalanında karşıladığım ziyaretçilerin uçağın kapısından iner inmez ilk soruları geyşa üzerineydi.</p>

  <p class="indentmetin"><span class="ideitalik">“Sevgili kardeşim, şu geyşa meselesine bir açıklık getirelim. Nerede buluruz? Nasıl? Ne gibi? Kaç para?”</span></p>

  <p class="indentmetin"><span class="ideitalik">“Yahu, bildiğiniz gibi değil. Geyşalar o işi yapmıyor. Yani o işi yapanlar var tabii ki, ama onlar geyşa değil.”</span></p>

  <p class="indentmetin"><span class="ideitalik">“Yeme bizi kardeşim; sen bizi başından savmak için öyle diyosun. Ben biliyorum, geyşa dediğin aganigi falan...”</span></p>

  <p class="indentmetin"><span class="ideitalik">“Eğer biliyorsan kendi başının çaresine bak! İstiyorsan sana geyşalık nedir, tarihi, geleneği ile anlatayım.”</span></p>

  <p class="indentmetin"><span class="ideitalik">“Güzel kardeşim, zaten şuraya birkaç günlüğüne geldik, zorlama sabrımızı, nerede buluruz geyşa falan?”</span></p>

  <p class="indentmetin"><span class="ideitalik">“Geyşa bulamazsın, onların özel kulüpleri var, sadece çok zengin ve üst düzey insanlar gidebiliyor, gidebilsen bile sülalenin serveti yetmez...”</span></p>

  <p class="indentmetin"><span class="ideitalik">“Canım kardeşim, bu işin dünyadaki rayici üç aşşa beş yukarı bellidir. Hadi de ki geyşa da iki katı pahalı olsun... Ama yok, sen işi ille de yokuşa sürecen!”</span></p>

  <p class="normal">Yabancı bir kültüre olan ilgileri uçkur seviyesinden hallice olan ziyaretçilerle konuyu bağlayana, onları geyşanın ne olmadığına ikna edene kadar canım çıkardı. Hal böyleyken bile, gelen ziyaretçilerimizi otellerine yerleştirirken, kaldırımdan illa ki kimono giymiş bir kadın geçerdi. Bunun üzerine aynı terane tekrar başlardı:</p>

  <p class="indentmetin"><span class="ideitalik">“Eee, bize geyşa yok dediydin, bu ne peki?”</span></p>

  <p class="indentmetin"><span class="ideitalik">“Ben nasıl anlatayım size, her kimono giymiş kadın geyşa de-ğil-dir. Çıldırtmayın adamı yahu!”</span></p>

  <p class="indentmetin"><span class="ideitalik">“Tamam anladık, senin bize yardım etmeye gönlün yok.”</span></p>

  <p class="normal">Geyşa, kelime anlamı ile “eğlendiren kişi” demektir. Eğlendirmekten kasıt, sanat, beceri, estetik, sohbet gibi unsurlardır. Dolayısıyla bir geyşanın birçok beceri edinmesi gerekir: çeşitli danslar, şarkı söyleme, birkaç değişik enstrüman çalma başta olmak üzere, <span class="ideitalik">ikebana</span> (çiçek düzenleme), çay seremonisi, kimono giyme, saç yapımı, makyaj ve çeşitli salon oyunları (<span class="ideitalik">go</span>, iskambil, vs.).</p>

  <p class="normal">Ve özellikle sohbet. Geyşanın öncelikli görevi müşterisi ile keyif veren bir muhabbete girmek olduğundan iyi sohbet edebilmelidir. Bunun için de hem insan psikolojisinden anlamalı, karşısındaki insanı analiz edebilmeli hem de iyi bir genel kültür seviyesine sahip olmalı, sanat, edebiyat, politika, spor, ekonomi ve daha birçok konuda fikir üretebilmelidir.</p>

  <p class="normal">Hal böyle iken, bir geyşanın gençliği ve güzelliği ikinci plandadır. Eh, hepsinin üstüne bir de güzel olursa tabii ki en gözde geyşa olur; ama bütün bu nitelikler yıllar boyunca kazanılacağından, makbul bir geyşa en azından orta yaşın üzerindedir.</p>

  <p class="normal">Geyşa evleri, genelde çoook üst düzey, paralı, makam mevki sahibi müşterilerin ziyaret edegeldiği mekânlar olmuştur. Bu gibi evlerin müdavimleri, Edo döneminde güçlü samuraylar ve <span class="ideitalik">daimyo</span>lar, daha ileriki dönemlerde ticaretten eli para görmüş tüccar kesim ve sonrasında da politikacılar, üst düzey bürokratlar, büyük şirketlerin yöneticileri olmuştur. Ortalama bir Japon, geyşaları ancak televizyonda, kitaplarda ve bazen de yerel festivallerde görebilir.</p>

  <p class="normal">Geyşa evlerine gelen müşterilerin ortak özelliği, kalantor insanlar olmaları, mesailerinin güç oyunları ile geçmesi, haliyle bolca sinir ve stres yüklü olarak mekâna akın etmeleridir. Genelde her müşteri veya müşteri grubunun müdavimi olduğu geyşaları vardır. Geyşa, müşterisini iyi tanır, gözüne bakınca ne istediğini bilir ve onu usulünce eğlendirir.</p>

  <p class="normal">Geyşa evlerinde verilen hizmetin bedeli yüksektir. Kişilerin bu bedeli kendi ceplerinden ödemeleri kolay değildir ve genelde şirket veya kuruluşların “eğlence gideri bütçesi”nden karşılanır. Geyşa evlerinin belirgin bir tarifesi yoktur. Hizmet, “çubuk” üzerinden fiyatlandırılır. Çubuktan kasıt, odalarda yakılan tütsü çubuklarıdır; geyşanın kaldığı süre içinde kaç çubuk tütsü yakılırsa, onunla orantılı bir adisyon kesilir.</p>

  <p class="normal">Hizmet bedeli bazen kıyafet, mücevher veya benzeri hibelerle ödenir, bazen de evin giderleri bir şekilde karşılanır. Geyşalık giyimi, kuşamı, bakımı, makyajı ile gayet masraflı bir meslektir; bu yüzden müşterileri olabildiğince yolarlar. Eğer bir geyşa evine umduklarının altında bir “bağış”ta bulunursanız veya istenen hesabı ödemezseniz itiraz etmezler. Ne verirseniz gülümseyerek alırlar, siz de eğlenceyi ucuza kapattığınızı düşünebilirsiniz; ancak geyşalar-arası-bilgi-ağı devreye girer ve bir daha hiçbir geyşa evine kabul edilmeyebilirsiniz.</p>

  <p class="normal">Geyşalık ilk ortaya çıktığında, Edo’da bulunan <span class="ideitalik">bakufu</span> yönetimi mesleğin sınırlarını kesin çizgilerle çizmişti; geyşalar, kesinlikle para karşılığı cinsel ilişkiye girmeyecekti. Tabii ki eğlence semtlerinde bu işi yapan kadınlar vardı; hatta onlar da geyşalar gibi kimono giyer, süslenirler ve güzel görünürlerdi.</p>

  <p class="normal">Geyşalar ve diğerleri arasında dış görünüşte de çok önemli bir ayrıntı vardı: kimono ve <span class="ideitalik">obi</span> giyiş tarzı. Malumunuz, kimono giyilmesi çok zor bir kıyafettir. Bir geyşanın esaslı bir kimonoyu yardımcı eşliğinde giymesi bir saati bile geçebilir. Tabii bir de <span class="ideitalik">obi</span> denilen gösterişli kuşağın bağlanması vardır. Geyşalar bu kuşağı arkadan ve oldukça karmaşık bir şekilde bağlarlar. Fahişeler (estağfurullah) ise, <span class="ideitalik">obi</span>lerini gün boyunca (doğal olarak) defalarca çıkarıp takacakları için basit bir şekilde önlerinden bağlarlar. Yani, uçkur bağına bakarak bir kadın hakkında üç aşağı beş yukarı bir fikir edinilebilir.</p>

  <p class="normal">Tabii ki geyşalar da aseksüel insanlar değildir; onların da bir özel hayatı vardır. Daimi müşterileri ile ilişkileri sanıldığı kadar ileri gitmez; ama müşterileri arasından birisi ile “farklı” bir ilişki kurduğu da vakidir. <span class="ideitalik">Danna</span> denilen bu hatırlı müşteri, bir anlamda söz konusu geyşanın hamisidir; onun masraflarının çoğunu karşılar ve birlikte karı koca hayatı da yaşayabilirler. Geyşaların bazen evlenerek âlemden ayrıldıkları da görülebilir.</p>

  <p class="normal">Geyşaların alamet-i farikaları, ekmek fırınında çalışıyormuşçasına yüzlerini bembeyaza bulayan özel makyajlarıdır. Bembeyaz yüzlerinin ortasında kıpkırmızı boyanmış dudakları manzarayı tamamlar. Eski zamanlarda bu beyaz katmanın yapılışında kurşun da kullanılırmış. Zamanla kurşunun zehirli etkisi anlaşılınca, pirinç tozundan bir madde geliştirmişler.</p>

  <p class="normal">Gerçeği soyutlayarak idealize etmeyi seven Japon kültüründe geyşa, Konfüçyüs öğretisi ışığında ideal kadını simgelemektedir aslında: güzel, akıllı, yetenekli ve sanatçı ruhlu. Geyşaların görev tanımının “eğlendirmek” ile sınırlandırılmasının ve işin içine cinsellik katılmamasının da benzer bir sebebi olduğu söylenir: Japon kültürü kendince ideal dişiyi canlandırmıştır ve onu hayalinde yaşatmaktadır. Cinselliğin getireceği heves, şehvet, kıskançlık ve belki düş kırıklığı gibi duygularla bu fantezilerine gölge düşürmeyi, tatlı bir büyüyü bozmayı istemezler. Cinsellik başka bir grup kadına ihale edilmiştir. Yeri ve zamanı ayrıdır.</p>

  <p class="normal">Yaklaşık 300 yıllık bir tarihi olan geyşalıkta eğitim çocukluktan başlarmış. Daha doğrusu, açlık ve kıtlığın her zaman hüküm sürdüğü köylerde doğan kız çocuklarının tek hayatta kalma çaresi eğlence dünyasına adım atmakmış. Sürekli köyleri dolaşan geyşa avcıları, belli bir yaşa gelmiş kız çocuklarından beğendiklerini ailelerinden satın alırmış. Kızını satabilen aileler çok sevinirmiş; çünkü en azından kızlarının karnının doyabileceğini, anne babasıyla beraber evde açlıktan sürünmeyeceğini düşünürlermiş.</p>

  <p class="normal">Geyşa avcıları tarafından keşfedilen kızlar, Edo ve Kyoto gibi büyük merkezlerdeki geyşa evlerine getirilirlermiş. Burada kızlardan gelecek vaat edenleri, yani güzel olduğu kadar akıllı, sesi güzel, sanata yatkın olanları geyşa eğitimine başlarmış. Güzel ama yeteneksiz olanlar da genelevlere gönderilir, farklı bir meslekte uzmanlaşmaları sağlanırmış.</p>

  <p class="normal"><span class="ideitalik">Maiko</span> denen stajyer geyşalar yıllarca şan, dans, <span class="ideitalik">shamisen</span> (geleneksel bir Japon telli çalgısı), çay seremonisi ve bilumum sanat dersleri alırlar ve zorlu bir eğitimden sonra geyşalık diplomasını kazanabilirlermiş. <span class="ideitalik">Maiko</span> eğitimi o yıllarda çocuk yaşlarda başlarken, halen Kyoto’da faaliyet gösteren geyşa okulları artık liseden sonra öğrenci kabul ediyorlar.</p>

  <p class="normal">Bu konuda detay isteyenler, Arthur Golden’in filme de çekilen <span class="ideitalik">Bir Geyşanın Anıları</span> kitabını okuyabilir. Yayımlandığında büyük yankı uyandıran ve gerçek bir geyşanın hayat hikâyesinden esinlenen romanın geyşa dünyasını çok iyi yansıttığı Japonlarca da kabul ediliyor. Hatta bir Japon kadın bana, kitaptaki birçok ifade ve ayrıntıya hayran kaldığını, böyle bir kitabın bir erkek, hem de bir batılı tarafından yazılmış olmasına inanamadığını söylemişti.</p>

  <p class="normal">İkinci Dünya Savaşına kadar sayıları 100.000 civarında olan geyşaların bugün 2000-3000 tane kaldığı tahmin ediliyor. Geyşalık müessesesi, “hostes bar” diye anılan rakip kuruluşların yoğun rekabeti altında. Hostes barlar, bizim pavyonlar gibi kadınlarla karşılıklı içki içip, dertleşip sohbet edebileceğiniz yerler. Geyşa evleri kadar olmasa da pahalılar ve iyi kulüpler üyeler dışındakileri içeri almıyorlar. Geyşa makyajı ve kimono ile uğraşmak yerine, dekolte gece kıyafetleri herkesin kolayına geliyor. Hostes kızlardan da dans etmeleri, çalgı çalmaları, sanattan anlamaları beklenmiyor; sarhoş müşterinin her dediğine kafa sallayıp bol bol içmeye ikna edebilmeleri yeterli bir nitelik.</p>

  <p class="normal">Kısacası, modernleşen ve pratikleşen günümüz hayatına geyşalık da ayak uyduramadı. Ne de olsa, soyluların, samurayların ve güçlü zenginlerin zamanında kalan bir kurumdu geyşalık. Artık Tokyo’nun eğlence sektöründe yetmiş iki milletten insan çalışıyor, ya da canı isteyen Japon erkek istediği ülkeye gidebiliyor. Böyle bir ortamda geyşalığın eski şaşaasını sürdürmesini beklemek de gerçekçi olmaz tabii ki.</p>

  <p class="normal">Şu anda geyşalık kurumu, çok az sayıdaki eski müşterilere hitap ettiği gibi, daha ziyade turistik bir unsur olarak sürdürülüyor. Kyoto başta olmak üzere, çeşitli şehirlerdeki geyşa evleri biletli izleyicilere sahnede belli bir program dahilindeki gösterilerini icra ediyorlar. Tabii ki bu gösteri, geleneksel bir geyşa evinin programından ziyade, bir tiyatro oyunu şeklinde gerçekleşiyor.</p>

  <p class="normal">Tokyo’da kaldığımız süre içinde diplomat ahalisine de böyle bir gösteri izleme fırsatı tanınmıştı. Bir hafta sonu Japon Dışişleri Bakanlığı, İzu yarımadasına gezi düzenlemiş, bir gece <span class="ideitalik">ryokan</span>da (geleneksel Japon otelinde) kalmamızı, <span class="ideitalik">onsen</span> (kaplıca) tecrübesi yaşamamızı ve Japonya’nın en meşhur sayfiye yerlerinden Atami’deki geyşa evinde bir gösteri izlememizi sağlamıştı.</p>

  <p class="normal">Bu gezi, unutulmaz turistik aktivitelerimden birisidir. Japon Dışişleri Bakanlığı yetkililerinden birkaç kişilik bir grup ile otuz-otuz beş diplomat hep birlikte bir otobüse doluşup yola çıktık. Muhteşem bir doğa harikası olan Izu yarımadasının dar ve virajlı yollarında <span class="ideitalik">onsen</span> ziyaretinde bulunup gevşedik. Onsen kuralları gereği, diplomatik zevatın birbirlerini anadan üryan görme fırsatı ve ülkelerarası karşılaştırma yapma şansı bulduğu bu aktivitelerden sonra <span class="ideitalik">ryokan</span>ımıza yerleştik ve Atagawa şehrinin bol kükürtlü sıcak sularında tekrar kaslarımızı gevşettik.</p>

  <p class="normal">Geziyi organize edenler Japon, üstüne üstlük de diplomat olunca, müthiş titiz ve dakik bir programın canlandırmasını üstlendik. Japon ekibin, bizler için düzenlediği bu gezinin belgeseli ile Oskar ödüllerine aday olmayı düşündüğünü bilmiyorduk. An be an videoya çekiliyorduk; öyle ki, ışığa ve kompozisyona bile büyük önem veriliyordu. Ziyaret ettiğimiz bir müzeden ayrılırken, müze görevlileri ile el sıkışarak otobüse bindik, camdan hüzünlü hüzünlü el sallaştık ve otobüs yola çıktı. Japon görevliler, aralarında hararetli bir tartışma yaptıktan sonra, otobüs geri vitese taktı ve tekrar müzenin önünde durduk. Tur liderimiz, müzeden ayrılış sahnemizin tatmin edici şekilde videoya çekilemediğini, mümkünse otobüsten inip müze görevlileri ile tekrar vedalaşmamızı istedi. Şaşkın bir şekilde aşağı indik, kameralar uygun açı ve kompozisyonu ayarladıktan sonra yeniden insanlarla el sıkıştık, gözlerimiz yaşlı müzeden ayrıldık. “Bir diplomat gezisi, sahne beş, çekim döööört” diye bağıran yönetmenimiz eksikti sadece! Sanki Kurosawa üstat başyapıtını çekiyor da kaprisleri ile oyuncuları çıldırtıyor... İşte bu şartlar altında geyşa evinin önünde otobüsümüz durdu ve kameraların yoğun takibinde evin yolunu tuttuk.</p>

  <p class="normal">Atami geyşa evi, halen Japonya’da en çok geyşayı barındıran evmiş. Ama sadece Atami’ye gelen yerli-yabancı turistlere gösteri yapıyorlar; yani bilinen anlamda bir geyşalık hizmeti sunulmuyor. Sonunda beklenen an geldi, geyşaların gösterileri başladı ve hayran hayran izlemeye koyulduk. Gerçekten de sahne, dekor, kostüm, müzik, koreografi ve dans figürleri bizi bambaşka bir dünyaya götürdü. Allah için yetenekli kadınlarmış.</p>

  <p class="normal">Gösterinin ardından bizi masalara alıp bir geyşanın yaptığı gibi içki ve meze sundular, bardaklarımızı doldurup sohbet ettiler. Gayet kültürlü ve aklı başında kadınlar, bazıları çok iyi İngilizce konuşuyor. Yaptıkları, tiyatro ya da dans gibi bir sahne sanatı, daha ötesi değil. Ama geyşa olmaktan gururlu ve memnunlar. Daha sonra, geleneksel bir geyşa eğlencesinde olduğu gibi, bizleri aralarına aldılar ve birlikte çeşitli oyunlar oynadık. Örneğin, gözümüz bağlı olarak yerdeki çakıl taşlarını elimizdeki çubuklarla en kısa sürede toplama yarışması yaptık! Bu gerçekten de eski zamanlarda geyşa evlerinde popüler bir oyunmuş... Gözümün önüne, arkadaşlarının kahkahaları arasında, elinde çubukla taş toplamaya çalışan iri kıyım bir samuray geldi. Bana pek inandırıcı gözükmedi ama, iddialara göre böyle eğlenirlermiş. Daha sonra bize sahnede “işeyen kurbağa” dansı yarışması yaptırdılar. İyi yarışarak kazandığına mı üzülürsün, kötü yarışarak kaybettiğine mi?</p>

  <p class="normal">Türkiye’ye döndüğümde geyşalarla müşerref olup olmadığımı soranlar oldu:</p>

  <p class="indentmetin"><span class="ideitalik">“Abim, geyşa olayına girdin mi?”</span></p>

  <p class="indentmetin"><span class="ideitalik">“Ayıpsın koçum, Japonya’nın en büyük geyşa evine gittim.”</span></p>

  <p class="indentmetin"><span class="ideitalik">“Eee, anlat anlat...”</span></p>

  <p class="indentmetin"><span class="ideitalik">“Sonra geyşalar sahneye çıkıp dans ettiler.”</span></p>

  <p class="indentmetin"><span class="ideitalik">“Eee, anlat!”</span></p>

  <p class="indentmetin"><span class="ideitalik">“Sonra masalara geçip içki içtik.”</span></p>

  <p class="indentmetin"><span class="ideitalik">“Çabuk, sadede gel...”</span></p>

  <p class="indentmetin"><span class="ideitalik">“Ardından yere diz çöküp ‘çubukla taş toplamaca’ oynadık.”</span></p>

  <p class="indentmetin"><span class="ideitalik">“Ne diyosun yaa, asıl sonunda ne oldu, onu anlat!”</span></p>

  <p class="indentmetin"><span class="ideitalik">“En sonunda da ‘işeyen kurbağa dansı’ ile olayı noktaladık.”</span></p>

  <p class="indentmetin"><span class="ideitalik">“Hö? Abicim, sen ya şifreli konuşuyorsun, aganigi bir olayı ima ediyorsun ya da beni makaraya sarıyorsun!”</span></p>

  <p class="indentmetin"><span class="ideitalik">“Vallaha doğru söylüyorum, ima falan yok, işeyen kurbağa dansı...”</span></p>

  <p class="indentmetin"><span class="ideitalik">“De git işine, sana soranda kabahat! Adam gibi ‘Anlatmayacağım’ desene, biz de sormayız...”</span></p>
</body>
</html>
