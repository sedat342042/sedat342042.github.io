<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">Özür Dilerim</h1>

  <p class="resim"><img alt="" class="calibre2" src="../Images/12.jpeg"/></p>

  <p class="normal">Japonya’da özür dilemek her başınız sıkıştığında sığınabileceğiniz bir limandır. Durduk yerde birisinden özür dilemenizde bir sakınca yoktur, hatta bir sıcaklık ve samimiyet yaratacaktır. Bu nasihatı Türkiye’de uygulamayın; karşınızdaki, “Özür dilediğine göre mutlaka bir halt yemiştir” diyerek sille tokat size girişebilir.</p>

  <p class="normal">Özür dilemenin kimseye bir şey kaybettirmeyeceğini ve sosyal bir gerginliği yumuşatmakta ne kadar faydalı olacağını Japonya’da hissettim. Özür dilemek 127 milyonluk bir topluma refleks gibi yerleşmiş; bir Japon, size çarptığında, ayağınıza bastığında, önünüze çıktığında, sizinle göz göze geldiğinde özür dileyecektir.</p>

  <p class="normal">Bireyin güçlü olduğu batı kültüründe özür dilemek, bir suçu kabullenmek, hata yaptığını cümle âleme ilan etmek olarak algılanır. İnsanlar bıçak kemiğe dayanmadıkça özür dilemez, kendince haklı olduğunu ispatlamaya çalışır. Japon toplumunda ise hatayı kabullenmek büyük bir erdemdir, hata yapmamış olsan bile. Özür dilemek kesinlikle bir zayıflık belirtisi değildir.</p>

  <p class="normal">Bir batılı, ömrü boyunca özür kelimesini kendisinden 40-50 kat fazla kullanan bir Japonun niye böyle davrandığını anlayamaz; gereksiz bir kibarlık ve hatta pasiflik olarak görür. O bireyin kişiliğinden ödün vermesini, fikrini veya davranışını savunmaktaki âcizliğini acıyarak küçümser. Japonlar da yabancıların özür dilemekten niye bu kadar erindiğini bir türlü anlayamaz; basit bir özür, hafifçe eğilerek tevazu göstermek ve karşısındakiyle oluşabilecek gerilimi azaltmak niye tercih edilmez ki?</p>

  <p class="normal">İki Japon, karşılıklı bir çatışma-uzlaşmanın olduğu bir durumda kendi haklılığını düşünmeden, öncelikle karşı taraftan özür dileyerek ortamı yumuşatır. Bir kişinin kesin olarak haklı olduğu durumlarda bile, haklı olan tarafın öncelikle özür dilediği çok görülmüştür. Örneğin yolda birisi size durup dururken çarpsa siz ondan özür dileyerek iletişim kanallarını açabilirsiniz: “Kusura bakma, ben burada olmasaydım, sen de bana çarpmayacaktın” gibi... Batılı anlayışın kişiliğinden ödün vermez dünyasında ise, haksızken bile üste çıkma gayreti vardır: Yolda gidene çarparsın ve “Önüne baksana öküz” diyerek çıkacak tartışmanın kontrolünü ele geçirmeye çalışırsın.</p>

  <p class="normal">Gazetelerde okuduğum bir haber, beni yine Japonların özür dünyalarının derinliklerinde sarhoş etmişti. Dünyanın yaşayan en yaşlı insanı olduğu tespit edilen bir Japon amcaya duyguları sorulduğunda, “Bu yaşa kadar yaşadım, devlet bana emekli maaşı bağladı, sağlık sigortamı ödedi, halen yaşayıp devlete yük olduğum için çok özür dilerim” demişti... Şimdi bu amcaya Türkiye’deki süper emekliliği nasıl anlatırsın?</p>

  <p class="normal">Bir Japonla karşı karşıya kaldığınız bir durumda onun sizden özür dilemesi sizin haklı olduğunuzu göstermeyebilir. Siz de peşinen özür dileyin, haklılık muhakemesini daha sonra yapın. Hatta karşınızdaki kişi sizden üstüne basa basa özür diliyorsa büyük bir eşeklik yapmış olabilirsiniz.</p>

  <p class="normal">Kayak yapmaya gittiğimde, gıcıklık için demeyelim de sosyal bir araştırma uğruna, insanların özür dileme kapasitesini ölçtüm. Özellikle acemi <span class="ideitalik">snowboard</span>cuları hedef alıp önlerinde keskin bir dönüş yapıyorum; telaşlanıp yere devriliyorlar ve hemen ayağa kalkarak benden özür diliyorlar. Hem de bunu yapanlar, kanlarının en deli aktığı çağda olan delikanlılar! Türkiye’ye döndüğümde benzer durumlarda bayağı bir sopa yiyeceğimi düşünerek bütün kurtlarımı döktüm ve Japon <span class="ideitalik">snowboard</span>culara büyük zayiat verdirdim.</p>

  <p class="normal">Bir seferinde Nikko denilen turistik nahiyede, şehirlerarası bir yolda seyrederken karşı istikametten gelen bir motosikletli kontrolü kaybetti ve devrilerek kaymaya başladı. Sürücüsü bir tarafa uçtu, motosiklet (1100 cc’lik bir Ducati) de sürüklenerek arabama doğru seyirtti ve “çotank” gibi bir ses çıkararak çarptı. Suç kesinlikle bende değildi, ama görüntü şu şekilde idi: Arabamın altına bir motosiklet almışım, az ileride sürücüsü kan revan içinde yatıyor, ambulans ve polis sirenleri duyulmaya başlamış... Üstelik üzerimde ehliyet ve kimlik yok; sigortamın süresi de dolmuş.</p>

  <p class="normal">Tüm şartlar “easy rider” görünümlü motorcunun lehine iken, adam daha yaralarını bile kontrol etmeden yanıma gelip yolculuğumu rezil ettiği, vaktimi aldığı ve planlarımı bozduğu için benden özür dilemeye başladı. Ambulansa binmeden önce de polise olayı etraflıca anlatıp bütün suçu üstlendi. Polis ifademi almadan önce benden peşinen özür diledi ve bir diğer ekibi beklemem gerekeceğini, bunun da yarım saat alacağını özür dileyerek açıkladı.</p>

  <p class="normal">Yeni gelen ekipteki polis memurları İngilizce bilmedikleri için özür dilediler. Ben de Japonca bilmediğim için onlardan özür diledim. Kazayı anlatmamı istediler, ben de “vorrrrrr”, “ciyuvvvv”, “vıjjjjt”, “çotank” gibi efekt ve ünlemlerle olayı anlattım. Yanımda kimlik ve ehliyet olmadığı, sigortamın süresi dolduğu için özür diledim. (Bu son özrüm, diplomat olmasaydım yeterli olmayabilirdi.) Eğer Amerika’da olsaydım çoktan kelepçelendiğimi ve motosikletlinin leş kargası bir avukat yardımıyla üste çıkarak hakkımda tazminat davası açmış olacağını hayal ederek olay yerini terk ettim.</p>

  <p class="normal">Bu özellikleri yüzünden Japonya’da bireylerin birbirlerine karşı açtığı dava sayısı Avrupa ve ABD’ye oranla çok daha düşük; mahkemeler abuk sabuk hakaret, tazminat, vb. davalar ile vakit kaybetmiyor. Avukatlık ABD’deki kadar yaygın bir meslek değil; zaten çok fazla avukat da yok. Bir kişiyi ya da kurumu mahkemeye vermek en son ve tercih edilmeyen bir seçenek. İşin ilginç yanı, bu olumlu tablonun temelinde yatan basit bir özür dileme alışkanlığı...</p>

  <p class="normal">Özür dilerim, kafanızı ütülediğim için!</p>
</body>
</html>
