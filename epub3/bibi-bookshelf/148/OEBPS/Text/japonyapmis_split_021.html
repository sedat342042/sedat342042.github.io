<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">Şintoizm: Kuşun, Otun, Taşın Ruhu</h1>

  <p class="resim"><img alt="" class="calibre2" src="../Images/19.jpeg"/></p>

  <p class="normal">Japon adalarının özgün dini olan Şintoizm, dinden ziyade bir felsefe olarak tanımlanabilir. Şintoizmin temeli evrendeki canlı cansız her türlü nesneye, çiçeğe, böceğe, kuşa, ota, taşa, kayaya, dağa, nehire, gökyüzüne, yeryüzüne, kediye, köpeğe ve hatta insana sonsuz saygı duymak, varlığını kutsamaktır. Bu düstur aslında tüm dinlerin temelinde olsa da özellikle semavi dinler başka derin mevzulara el attığından bu ana prensip arada kaynamaktadır.</p>

  <p class="normal">Şintoizm ise son derece basit ve sadedir. Derinliği ise sadeliğindedir; çünkü insanlar çok temel birkaç prensibi hayata geçirebilse, dinlerin el attığı, toplumsal hayatı düzenlemeye çalışan katı kurallara zaten gerek kalmayacaktır. Ama zor olan, uygulanamaz olan, basit ve sade olandır.</p>

  <p class="normal">Tabii bu basitlik ve görünürdeki çoktanrılılık bir miktar alay konusu olmuyor değil. Bu gibi dinlere bakış açımız genelde “Adamlar ağaca, böceğe tapıyor kardeşim, var mı böyle bir olay” ekseninde. Aslında Şintoizmin kökeninde “tanrı” değil, “ruh” var; yani tüm nesne ve olguların ruhları olduğuna inanılıyor ve “Şinto” da kelime olarak “ruhların yolu” gibi bir anlama geliyor.</p>

  <p class="normal">Şintoizmin nasıl ortaya çıktığı konusunda çok kesin bulgular olmasa da Şamanizm inancı ve seremonileri ile olan benzerlikler Orta Asya’dan geldiğini gösteriyor. Zaten bu durum Japon halkının kökenlerine de işaret ediyor. Bir şekilde Kore yarımadası üzerinden bu adalar topluluğuna geçmiş olan şimdiki Japon halkının yanlarında şaman kültürünü de taşıdıkları ve zamanla kendi Şinto anlayışlarını geliştirdikleri düşünülüyor.</p>

  <p class="normal">Şinto inancı Orta Asya kökenlerini inkar edemese de Japon halkının kökenini gökyüzüne bağlayıp zembille yeryüzüne indiklerini iddia ediyor. Japon imparatorluk hanedanı, Şinto inancının en güçlü figürlerinden güneş tanrıçası Amaterasu ile ilişkilendiriliyor ve imparatorluk ailesi tanrısal bir statüye kavuşuyor.</p>

  <p class="normal">İlerleyen yüzyıllarda Budizm soylulara hitap eden derin felsefesi ile <span class="ideitalik">shogun</span> ve soylu sınıf tarafından benimsenmiş. Ayrıca <span class="ideitalik">shogun</span>, Budizmi Şintonun önüne çıkararak, imparatordan daha etkili olduğunu da ima etmiş. 19. yüzyıl ortalarından sonra yeniden güce kavuşan imparator Meiji de “Madem öyle, işte böyle” diyerek Şintoizmi resmi din ilan etmiş. İkinci Dünya Savaşı sonuna kadar Japonya’nın resmi dini olarak kalan Şintoizm, savaştan sonra Japon imparatorunun ABD baskısı ile halkın karşısına çıkarak tanrısal bir kimliği olmadığını açıklamasıyla kurumsal gücünü kaybetmiş.</p>

  <p class="normal">Ancak Şintoizm yine de Japon halkının karakterini şekillendiren önemli bir düşünce sistemi olarak yerini koruyor. Şinto, ölüm sonrasından ziyade bu dünyaya önem veren, insanı diğer canlılar karşısında yüceltmek yerine, onu evren ile uyum içinde, yaratılan her şeye saygılı yaşamaya yönelten bir inanç olarak öne çıkıyor. Şintoizm, herhangi bir dogma, dini kural, ritüel, kutsal kişi, kitap ve mekân kavramı içermediği için takip edilmesinde bir güçlük de yaşanmıyor. Şintoizmin odağında belli bir inanış-ibadet sisteminden çok, kişi ile evrendeki ruhlar arasındaki uyum ve evrendeki hayatın, düzenin takdir edilmesi yatıyor.</p>

  <p class="normal">Şinto inancında “kami” diye adlandırılan tanrı-ruh kavramı, bizim ruh inancımızdan farklı. Ruh, sadece insanlara veya yaşayan canlılara ait bir kavram değil; evrendeki her nesne ve olgunun ruhu, tarzı, kişiliği olabiliyor. Tüm evren ruhlarla dolu ve dünyadaki yaşamın, canlılığın kaynağı da ruhlar. Kısacası ruh, evrendeki hayatın ve düzenin kendisi. Ruhlar âlemi de bu dünya dışında, farklı bir âlem değil; Yunan mitolojisine benzer bir şekilde, ruhlar da bizimle aynı boyutta hayatlarını sürdürüyorlar. Herhangi bir önemli şahsiyet de dünyevi ölümünün ardından ruhlar âlemine terfi edip “hayat”ını devam ettirebiliyor.</p>

  <p class="normal">Japon insanının doğaya ve canlılara saygısının ardında Şintoizm yatıyor. Derenin ortasına yuvarlanmış bir kaya parçasını dakikalarca, tefekküre dalmış bir evliya havasında seyreden, güzelliğine övgüler yağdırabilen, üstüne de kırk iki poz resmini çeken başka bir millet olabilir mi? Mevsimleri ve tabiatın akışını hayatının merkezine yerleştiren, doğa olaylarından batıl inanca varacak kadar medet uman başka bir modern toplum kalmış mıdır?</p>

  <p class="normal">Şintoizm inancında, yani inanç diyebilirsek, öne çıkan kavramlar, büyüklere, geleneklere, aileye saygı, doğa sevgisi, kişisel temizlik ve ruhlarla iyi ilişkiler kurma, iyi geçinme ve onların gönüllerini hoş tutmadır. “Bunlara ve bunlara inanan Şintoist olur” gibi bir kural da yoktur; söz konusu düsturları benimsemek Japonluğun gereklerindendir.</p>

  <p class="normal">Börtü böceğe saygı gösterip de önüne gelen her hayvanı afiyetle yemek nasıl olur diye düşünebilirsiniz... Ama bu, doğanın normal gidişatıdır. Japonların “besmeleleri” diyebileceğimiz, yemeğe başlarken söyledikleri “itadakimasu” sözcüğü de kendilerince derin bir anlam taşır; “Doğanın bana verdiği bu nimeti tevazu ve şükran duygularımla kabul ediyor, bu yemeğin yapılmasında hayatını kaybeden tüm canlılara da saygılarımı sunuyorum” gibi.</p>

  <p class="normal">Japonya’ya ilk geldiğim günlerde, tanıştığım Japonlara, “Şinto musun, Budist misin?” gibi saçma bir soru soruyordum. Üç semavi dinin bazen hoşgörüyle kaynaştığı, bazen de hunharca çatıştığı bir coğrafyadan geldiğim için, insanların sadece bir dine veya inanç sistemine bağlı olmaları gerektiğini düşünüyordum. Japonlar ise bu soru karşısında şaşkın şaşkın bana bakıyorlardı. “İkisine de, hatta daha fazlasına da inanıyoruz” diyorlardı.</p>

  <p class="normal">Daha sonra dogmatik düşünce yapımın burada geçerli olmadığını anladım. “Şintoist veya Budist olmak” diye bir kavram yoktu; bu inanç sistemlerine inanmak ve benimsemek vardı. Japonlarca kutsal kabul edilen bazı mekânları gezince kafama dank etmeye başladı. Şinto ve Budist tapınakları her yerde yan yana, iç içeydi. Ortalıkta hasmane bir gerginlik, kavga, rekabet yoktu. Şinto tapınağından çıkan kişiler Budist mabedinde de bir dua etmeden ayrılmıyorlardı.</p>

  <p class="normal">İki din arasında yüzyıllar öncesinde hafif gerginliklerin yaşandığı bir dönem de olmuş. Ancak Ise tapınaklar bölgesini (Japonyanın en önde gelen Şinto tapınak bölgesi) ziyaret eden bir Budist rahibin, iki dinin aslında aynı yolun farklı şekilleri olduğu fetvası ile iki inanış bir arada kardeş kardeş yaşamaya devam etmiş.</p>

  <p class="normal">Japonların dini inanışları için söylenegelen bir deyiş vardır: Şinto kurallarıyla doğarlar, Hıristiyan kurallarıyla evlenirler, Budist kurallarıyla gömülürler (Evlilik törenlerinde araya Hıristiyanlığın karışmasının tek sebebi, Hollywood filmlerinde gördükleri romantik kilise düğünü sahnelerdir).</p>

  <p class="normal">Gerçekten de yeni doğan bir çocuk belli bir süre sonra Şinto tapınağına götürülür. Vaftiz gibi olmasa da Şinto rahibi tarafından “okunup üflenir” ya da kutsanır, veya her neyse... Sonuçta Şinto inancı ile ilişkilendirilir ve bir anlamda aile tapınağı tarafından kaydedilir. Şinto, bu dünya ile daha sıkı bağlantılıdır; insan nefsinin terbiyesine, kişiliğinin geliştirilmesine yönelik bir öğretisi yoktur, onun için dünyevi konularda iyi gider.</p>

  <p class="normal">Üniversiteyi kazanma, iş bulma, eş bulma ve benzeri durumlar için Şinto tapınağının yolu tutulur, dilekler dilenir, bizim türbe adetlerine benzer şekilde çaputlar bağlanır, uğur getiren eşyalar alınır. Küçük tahta tabletlerin üzerine dilekler yazılarak tapınak bahçesi içinde bir ağaca veya “dilek vestiyerleri”ne asılır (Tanımı ben uydurdum; sözünü ettiğim şey, bir sürü tabletin asıldığı bir tapınak mobilyası). Şinto rahiplerine, ücreti mukabilinde, söz konusu durumlara uygun ayinler de yaptırılabilir.</p>

  <p class="normal">Budizmin öbür dünya ile bağlantısı daha güçlü olduğundan, ölüme doğru Budist öğreti ağırlığını hissettirir. Cenaze törenleri Budist geleneğinde yapılır. İyi şans ve güzel dilekler Şinto tapınaklarında istenir, kötü gelişmeler Budist karma felsefesine göre yorumlanır. Şintoizm ile hayatın keyfini çıkarırsınız, Budizm size işin ciddiyetini hatırlatır.</p>

  <p class="normal">Geçen yüzyıllar boyunca Budizm ve Şintoizm giderek birbirine yakınlaşmıştır. Japon Budizmi, Şinto gelenekler ile yoğrularak kıta Budizmine oranla biraz yumuşamış, herhangi bir yazılı kitabı, öğretisi olmayan Şintoizm de Budizmin mürekkebini yalamıştır. Bir başka deyişle, Şintoizm nerede biter, Budizm nerede başlar, Japonya’da artık belli değildir.</p>
</body>
</html>
