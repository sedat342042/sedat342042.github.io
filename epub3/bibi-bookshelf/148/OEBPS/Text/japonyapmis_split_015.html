<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">Kadın, Erkek, Aile Vesaire</h1>

  <p class="resim"><img alt="" class="calibre2" src="../Images/13.jpeg"/></p>

  <p class="normal">Japonya ile ilgili en çok merak edilen konuların birisi de toplumda kadının yeri, kadın-erkek-aile ilişkileri... Japonya’da kadının adı var mı, yeri var mı, sözü var mı? Japonya erkek egemen bir toplum mu, kadın sosyal hayatta pasif ve ikinci planda mı, yoksa dünyanın her yerinde olduğu gibi eninde sonunda patron kadın mı?</p>

  <p class="normal">Japonya, görünüşte kadının ikinci planda olduğu bir ülke. Japon kadınının misyonu iyi bir eş, anne ve ev idarecisi olmak. Aile hayatında kadın her türlü lojistik destekten sorumlu; evin içişleri ve maliye bakanı. Yuvanın çekip çevrilmesi, alışveriş, çocukların eğitimi anneden sorulur. İş hayatına katılım minimum seviyededir, ama son yıllarda çalışan kadın oranının arttığı da doğrudur.</p>

  <p class="normal">Şirketlerde kadınların çalışacağı pozisyonlar belirlenmiştir; sekreterlik, resepsiyonistlik, santral memureliği, banka gibi kuruluşlarda etkisi/yetkisi minimum uzmanlıklar ve her türlü destek hizmetler kadınlar içindir. Ayrıca bu tür işlerde çalışan kadınların hepsi de genç yaştadır; çünkü bu pozisyonlar kadınların kendilerini gösterip müstakbel eşleri ile tanışacağı vitrinlerdir. Bu yüzden bir şirkette işe başlayan kadınlar artık evlenme potasına girmiş sayılırlar ve birkaç sene içinde, tercihen işyerinden birisiyle izdivaç eyleyip işten ayrılırlar. Evlendikten ya da çocuk doğurduktan sonra istifa etmeyen kadına da pek hoş bakılmaz. Ayrılanların yerine yeni genç elemanlar alınır ve bir sonraki nesil görücüye çıkar. Şirket yöneticilerinin çöpçatanlık yetkisi vardır; işe yeni giren kızların kimler için uygun olduğunu inceleyip eşleştirmelerde bulunabilirler. Zevcesini çalıştıkları şirketlerin yayınladığı aylık bültenlerde bulanların sayısı da az değildir.</p>

  <p class="normal">Peki, evlenen kadının işten ayrılması kolay mı, bu devirde tek maaşla ev döner mi? Japonlar bütün bir sistemi kadının evde oturması üzerine kurdukları için çözümü bulmuşlar: Evlendikten sonra (kadın işten ayrılırsa) erkeğin maaşı evlilik tazminatları ile birlikte neredeyse ikiye katlanır ve hane halkının toplam geliri değişmez.</p>

  <p class="normal">Kadıncağız evde saçını süpürge ederken herif de kazandığı parayı gönlünce yerse, saçıp savurursa ne olacak? Olur olur valla, Japon da olsa erkek milleti değil mi? Kılına güvenmeyeceksin bunların... Nitekim, Japonya’da evli erkeklerin maaşı eşler adına açılan bir ortak hesaba yatırılır ve hesaptan para çekme yetkisi kadına verilir. Durum böyle olmasa bile, erkeğin ay başında tüm maaşını karısının avucuna sayması gerekir. Kadın ise erkeğe sadece öğlen yemeği yiyebileceği, sigara alabileceği ve iş çıkışı bir bira içebileceği kadar harçlık verir.</p>

  <p class="indentmetin"><span class="ideitalik">“Keiko, bu seneki harçlık zammını konuşsak... Bak, sigaraya da zam geldi, kurtarmıyor valla...”</span></p>

  <p class="indentmetin"><span class="ideitalik">“O zaman sigarayı bırak dürzü, sen duman tüttüresin diye çanta koleksiyonumdan fedakârlık mı edeceğim?”</span></p>

  <p class="indentmetin"><span class="ideitalik">“Keiko yapma etme, evde 358 tane çanta var, zaten 45 metrekarede yaşıyoruz...”</span></p>

  <p class="indentmetin"><span class="ideitalik">“Bak işte, 365 çantaya az kalmış, her güne bir tane şekerim! Hermes yeni model çıkarmış, 12.000 dolar. Peşinat yatırdım, üç ay sonraya gün verdiler.”</span></p>

  <p class="indentmetin"><span class="ideitalik">“Ama güzelim, her öğlen kuru bir sandviç kemiriyorum, üç yıldır aynı takımla işe gidiyorum, madara oldum artık, vallaha greve gideceğim!”</span></p>

  <p class="indentmetin"><span class="ideitalik">“Tren paranı verdiğime dua et sen! Komşumuz Akira San her gün işe sekiz kilometre yürüyerek gidiyor ki, karısı yeni Porsche’sinin taksitlerini ödesin.”</span></p>

  <p class="normal">Erkeğin harçlığından kalan para ise iç tüketimi körüklüyor ve Japon ekonomisinin çarklarını döndürüyor. Japonya’daki ilk günlerimde hayret etmiştim; özellikle öğleden sonraları mesai saatlerinde şehir bir ev kadını istilasına uğruyordu. Tüm kafeler, alışveriş merkezleri, caddeler, altlarında son model arabalarla, moda dergilerinden fırlamış gibi gezinen Japon kadınlarla doluydu. Gündüzleri şehirler mutlak bir kadın egemenliğindeydi ve kamusal mekânlarda erkeklere yer yoktu sanki...</p>

  <p class="normal">Havanın kararması ve erkeklerin ofislerinden boşalması ile birlikte dengelerde bir değişim yaşanıyor. Barları, kafeleri, meyhaneleri, pavyonları, kulüpleri erkekler doldurmaya başlıyor... Başlıyor da, hangi parayla? Eşlerinden aldıkları üç kuruşluk harçlıkla mı? Hayır, şirketler çalışanlarının mesai sonrası sosyalleşmesinden de bir yere kadar sorumludurlar. Mesaiden sonra gidilen iş yemekleri, partiler, hostes kulüplerindeki eğlenceler ve benzeri faaliyetler şirketler tarafından karşılanan bir “işletme gideri”dir.</p>

  <p class="normal">Bu durumu anlamak için Japon “salarymen”ini tanımak lazım. Japoncada da <span class="ideitalik">sarariman</span> diye adlandırılan bu karakter Japon mucizesinin belkemiği, filmlere ve dizilere konu olan en trajikomik karakteridir. Türkçedeki karşılığı, “sabit gelirli” veya “zavallı” olarak tanımlanabilir. Japonya’da azalma eğilimi gösterse de çalışma hayatına damgasını vuran “ömür boyu istihdam” sistemi <span class="ideitalik">sarariman</span>ı yaratmıştır.</p>

  <p class="normal">Sistem, işveren ve çalışanın karşılıklı sadakati üzerine kuruludur. İş değiştirene kötü gözle bakıldığı gibi, çalışanını sahiplenmeyen işyeri de itibarını kaybeder. Çalışan şirketine karşı ölesiye sadıktır, kendisini şirketine adar, özel hayatını feda eder. Şirket de onun sağlığı, tatili, eğlencesi, hatta evliliğine kadar planlayıp destekler. Şirketler çalışanlarını toplayıp ailecek tatillere götürür, hatta bazen sadece erkek çalışanları için özel turlar düzenler.</p>

  <p class="normal"><span class="ideitalik">Sarariman</span> için şirketi her şeyin önündedir; ailesinin bile. İş çıkışlarında, belli bir bölümde beraber çalışanlar patronları ile yemeğe veya içmeye giderler. Bir arkadaşımın anlattığına göre mesai bitiminde yakındaki bir meyhaneye topluca içmeye gidiyorlar, gece saat 10.00 civarı ofise dönüp çalışmaya devam ediyorlar, saat 12.00’de de son trene yetişip evlere dağılıyorlardı. Bu tempoya uymak istemeyen, evde ailesine vakit ayırmayı tercih edenlere ne olduğunu sorduğumda, onların baştan kaybettiğini, dışlandığını, terfi şansları olmadığını öğrendim.</p>

  <p class="normal">Zaten bu yüzden de hiçbir Japon kadını kocasını erken bir saatte evde görmeye alışık değildir. Kocası işten saat 7.00-8.00 gibi döndüyse mutlaka bir sorun vardır ve kadın işkillenmeye başlar; belli ki kocası şirkette dışlanmıştır, ya da her neyse...</p>

  <p class="indentmetin"><span class="ideitalik">“Hiroshi, bu ne hal, saat 8.00 ve sen evdesin!”</span></p>

  <p class="indentmetin"><span class="ideitalik">“Karıcığım, bugün evlenme yıldönümümüz, işten vaktinde çıkıp geldim.”</span></p>

  <p class="indentmetin"><span class="ideitalik">“Ama bu saatte çıktığına göre... Yoksa sen beni aldatıyor musun?”</span></p>

  <p class="indentmetin"><span class="ideitalik">“Yok artık, daha neler!”</span></p>

  <p class="indentmetin"><span class="ideitalik">“Tabii ya, aldatmıyor olsan gece 11.00’e kadar çalışırdın.. Demek işten 6.00’da çıktın, bir saat ceviz kırdın, şimdi de utanmadan eve geliyorsun!”</span></p>

  <p class="indentmetin"><span class="ideitalik">“Ofis tanrısı aşkına, ne oluyor yahu, ben de sevinirsin sanmıştım!”</span></p>

  <p class="indentmetin"><span class="ideitalik">“Neyine sevineyim? Eğer beni aldatmıyorsan, işyerindekilerle takılmıyorsun demektir. Yani dışlandın, izole edildin... Artık seni adam yerine koymazlar; terfi yok, zam yok, çocuğun okul taksidi, benim Mersedesin taksidi... Yarın avukatını bul, boşanıyoruz!”</span></p>

  <p class="normal">Küreselleşmenin tüm dünyayı tekdüzeleştirme gücünden bu sistem de nasibini almıyor değil. Amerikan tarzı yönetimler yayıldıkça ömür boyu istihdam sisteminin yerine hata yapanı şutla sistemi yerleşiyor. Biraz mürekkep yalamış ve dünya âlem görmüş gençler sisteme karşı çıkıyor; bazı zibidiler akşam vaktinde işten çıkıp kendilerine, ailelerine zaman ayırmak istiyor. Geleneksel yönetim sistemleri değişime ayak uyduramıyor. Japon mucizesini yaratan sosyal hiyerarşi, takım ruhu, bireye dayalı ve esnek sistemlerden ziyade kolektif çalışmaya dayalı katı organizasyonlar, şimdi de gerilemenin sebebi olarak gösteriliyor.</p>

  <p class="normal">Tabii bu gelişmelerden öncelikle aile yapısının, kadın-erkek ilişkilerinin ve kadının statüsünün olumlu etkilenmesi bekleniyor. Aile fertleri birbirlerine daha fazla zaman ayırabiliyor. Kadınlar iş hayatında kendilerine daha çok yer buluyor, tarihsel takıntıları olan hayırlı bir koca bulmayı ikinci plana atıyor, ekonomik özgürlüklerinin tadını çıkarmaya başlıyorlar.</p>

  <p class="normal">Tarihsel koca bulma takıntısı demişken, bu konunun Türkiye’deki kadar “takıntı” olabileceğini düşünememiştim. Ama gerçekten de evlilik toplumsal bir fenomen; özellikle evlenmek, kız/erkek arkadaş edinmek isteyenlerin gittiği tapınaklar, adaklar, evde kalma paranoyası yaşayanlar, düğün törenlerini abartanlar Japonya’da da mevcut. Gelinlik satan dükkânların vitrinlerinin önünde poz veren genç kızlar, sırf geleceği daha parlak bir damat adayı ile tanışabilmek için yüksek lisans ve doktora programlarına başvuranlar da az değil. Yine genç kızlar arasında evlilik öncesi “nitelik artırıcı” kurslara gitmek de önemli bir seçenek; yemek kursları, çay seremonisi, <span class="ideitalik">ikebana</span>, el işleri, dans, piyano ve benzeri kurslarla CV’lerini güçlendirmek genç kızlar arasındaki rekabetin bir parçası.</p>

  <p class="normal">Kadınlara toplumsal hayatta biçilen rol erkeklere en iyi lojistik desteği sağlamak, onları memnun etmek ve çocukları olduğunda en iyi şekilde yetiştirmek. Zengin, eğitimli ve kültürlü bir toplum olduklarından bu denli nitelikli bir kadın nüfusun pasifize edilmesi insana şaşırtıcı geliyor. Japon toplumunun kadınlara yaklaşımının <span class="ideitalik">bonsai</span> (minyatür ağaç) yetiştirmeye benzediğini düşünüyorsunuz; kadınların yeteneklerini, kişiliklerini, duygu ve beklentilerini yavaş yavaş budayarak onları yapay ama sevimli bir şekle sokuyorlar.</p>

  <p class="normal">Bu toz duman içinde ülkemize göre çok daha akılcı seyreden tek olgu ise kadın-erkek ilişkilerinin doğallığı. Gençlerin flörtü, arkadaşlığı normal karşılanıyor. Cinsellik hayatın doğal bir bileşeni; kesinlikle tabu değil, kimse gözünde büyütmüyor, olduğundan daha yüce ve çarpıtılmış bir anlam yüklemiyor. Hal böyle olunca Japon gençleri bizim toplumumuzun ergenlik döneminde yaşadığı travmayı pas geçiyorlar. “Evlenmeden olmaz” anlayışı yerine “olmadan evlenilmez” prensibini benimsiyorlar, böylece “eşlerin uyumu” ünitesine bir adım önde başlıyorlar.</p>

  <p class="normal">Ama yine de bu durum kadın-erkek ilişkilerinin ideal yaşanmasına yetmiyor. Japon erkeklerin tarihten gelen maçovari tavırları, duygularını belli etmekten kaçınmaları, iş hayatının özel hayatın önüne geçmesi, erkek zamparalığına bizim de alışık olduğumuz bir hoşgörüyle yaklaşılması ve erkeklerin özellikle çocuk doğurduktan sonra eşlerine “kutsal anne” gözüyle bakmaları (evde eşlerine “anne” diye hitap edecek kadar) kadın-erkek ilişkilerini patolojik bir mecraya sokuyor.</p>

  <p class="normal">Şirketiyle evli olan, hafta sonlarını bile şirketinin organize ettiği golf partileri, geziler ve tabii ki fazla mesai ile geçiren erkek trajik bir şekilde aileden kopuyor. Baba figürü çocuklara olabildiğince yabancı; sabah onlar uyanmadan evden çıkan ve gece yattıktan sonra eve gelen yorgun, hüzünlü bir amca. Böylece gençlik döneminde nispeten rahat ve doğal başlayan ilişkiler yıllar geçtikçe hızını kesiyor, aile içinde yabancılaşma artıyor, ortak paylaşımlar azalıyor.</p>

  <p class="normal">Son yıllarda kocası emekli olduktan ve çocuklarının üniversite eğitimini garantiye aldıktan sonra boşanma talep eden kadınların sayısında büyük artışlar görülüyor. Yıllarca tek başına evin hâkimi olmuş, kocasını sadece karnı doyurulup gömlekleri ütülenecek bir varlık olarak görmeye alışmış kadınlar, emekli olup da gündüz vakti evi kendileriyle paylaşmaya niyetlenen adamlara katlanamıyor. Daha az oranda tersi durumlar da yaşanmaya başlanmış; 30-40 yıl aradan sonra birbirlerini yeniden tanımaya başlayan ve hayatı paylaşan romantik çiftlerin sayısında da artış olmuş; ancak ekseriyet, kocasını dımdızlak kapının eşiğine bırakan kadınlardan müteşekkil.</p>

  <p class="normal">Bir diğer boşanma eğilimi ise Japonların “Narita boşanması” dediği model. Narita, Tokyo’nun uluslararası havaalanı ve birçok balayı çiftinin Japonya dışına ilk kez çıktığı kapı. Özellikle yakın zamana kadar dünyadan bihaber olan ve tüm dünyayı Japonya kadar maço belleyen kızlar, yurtdışına çıkıp da farklı bir hayatın var olabileceğini görmeye başlamışlar. Duruma uyanan ve bir miktar zilli olanlar memlekete döner dönmez havaalanında kocalarına “boş ol” çekmişler ve Narita boşanması terimini de literatüre kazandırmışlar.</p>

  <p class="normal">Peki bu kızımız havaalanında cascavlak bıraktığı oğlanla nasıl tanıştı? Toplum her ne kadar gençlerin flörtüne oldukça toleranslı yaklaşıyorsa da, utangaç bir millet olduklarından Japonlar ilk adımı atmak konusunda zorluk çekebiliyorlar. Okulda veya işyerinde henüz beyaz atlısını bulamayanlar için <span class="ideitalik">gokon</span> denilen ciddi çöpçatanlık partileri düzenleniyor. Girişimci ruhlu bir kız ve bir oğlan genelde bir <span class="ideitalik">izakaya</span>da (Japon meyhanesinde) yemek organize edip tercihen eşit sayıda ve yalnızlıktan muzdarip hemcinslerini davet ediyorlar. Örneğin, beş kız ile beş erkek bir araya geliyor, herkes sırayla kendisini tanıtıyor ve saatler ilerledikçe ikili sohbetler gelişiyor, telefon numaraları alınıp veriliyor, şanslı çiftler arasında işler ilerliyor.</p>

  <p class="normal">Bir defasında bekâr bir Japon arkadaşıma akşam buluşup iki tek atmayı teklif etmiştim, bana <span class="ideitalik">gokon</span> partisine gideceğini söyleyip reddetti. Fırsat bulmuşken, <span class="ideitalik">gokon</span> partilerinin verdiği çağrışımlarla muhabbeti geyiğe sardım, hatta “gözlemci” statüsünde beni de götürmesini istedim. Arkadaşım ise sert bir ses tonu ile <span class="ideitalik">gokon</span> partilerinin gayet ciddi organizasyonlar olduğunu, çok çalışan insanlar olarak zaten kimseyle tanışacak fırsatları olmadığını, kimsenin benim gibi evli ve eğlence olsun diye partiye katılmak isteyen birisine ayıracak beş dakikası olmadığını anlattı.</p>

  <p class="normal">Hayat temposu hızlandıkça işler iyice çığrından çıkmış ve hızlandırılmış <span class="ideitalik">gokon</span> organizasyonları yapılır olmuş. Profesyonel çöpçatanlık şirketleri, çok sayıda kişinin katıldığı organizasyonlarda potansiyel çiftlerin üçer dakikadan onlarca görüşme yapmasını sağlayacak bir sistem geliştirmişler. Bir kızın masasına oturuyorsunuz, üç dakikada ilgisini çekmeye çalışıyor, süre biter bitmez yan masaya zıplıyor, üç dakika da orada şaklabanlık yapıyorsunuz. Sizden kıvılcımı alan bir cins-i latife olursa şirket yetkililerinden numaranızı alıyor ve ileride arıyor...</p>

  <p class="normal">Bu durum daha ziyade büyük şehirlerin hızlı temposunda olan bitenler. Tabii ki Japonya’nın da taşrası, küçük şehirleri, köyleri var. Buralarda hâlâ görücü usulüne benzeyen uygulamalar devam ediyor; önceden tanışan aileler oğullarını ve kızlarını arkadan ittiriyor. Hatta utangaç gençler ilk buluşmalarını ailelerle birlikte gerçekleştiriyor, zaman geçtikçe de pastane-sinema-akşam yemeği doğrultusunda olay gelişiyor.</p>

  <p class="normal">Düğünler gayet oturmuş, klişe prosedürleri olan ve delicesine pahalı organizasyonlar. Giyilen kimonolar, gelinlikler tam bir maddi yıkım. Düğün çeşitli kademelerden oluşabiliyor; Şinto rahibinin kıydığı bir imam nikâhı, ailelerle birlikte bir “batı” düğünü, kilisede yapılan, tam “filmlerdeki gibi” bir tören, bunların bazıları veya hepsi. Bütçe zararlısı bu organizasyonun giderleri aileler tarafından eşite yakın paylaşılıyor. Davetliler takı takmak yerine özel düğün zarfları içinde yeni evlilere nakit ikram ediyorlar. Düğünden sonra ailelerin katılanlara ufak bir hediye göndermesi de adetten...</p>

  <p class="normal">Düğünlerde mutlaka bir organizatör oluyor. Düğünün hiçbir anı gelişigüzel ve keyfe göre yaşanmıyor. Düğünde gençlerin aile büyüklerinden, yakın arkadaşlarından bir grup sırayla konuşma yapıyor. Herkes saygı ve hürmet içinde konuşmaları dinleyip efendice yemeğini yiyor. “HOBAAA!” nidalarıyla halaya fırlayanlara, damadın sırtını yumruklayanlara, masanın üzerinde göbek atanlara rastlanmıyor. Düğün fotoğrafları çekilirken kimin nerede duracağı önceden planlanmış; düğünler defalarca prova edilmiş bir tiyatro eseri kesinliğine sahip. Bu yönüyle düğünleri evlilik hayatının jeneriği, her detayı önceden planlanmış, toplumca kabul görmüş bir hayat tarzının empoze edilmesi gibi düşünebiliriz.</p>

  <p class="normal">Düğün öncesinde gelin/damat adayı hakkında, <span class="ideitalik">burakumin</span> olup olmadığına dair bir soruşturma aşaması da olabilir. Budizmden gelen ilginç bir yarı-kast sistemine sahip Japonlar, Hindistan’ın “dokunulmaz”larına benzer bir sınıf türetmiş. <span class="ideitalik">Burakumin</span>, toplumda kasaplar, cenaze görevlileri, deri tabaklayanlar gibi ölümle, ölüyle ve leşle uğraşan kişilerin dahil olduğu bir sınıf olarak ortaya çıkmış. Normalde hayvan öldürmeyen ve etini yemeyen Budistler için ölümle ilgili işlerde çalışmak da “pis” sayıldığından, bu insanlar izole edilmiş ve şehirlerin kenarlarında dışarıya kapalı birer topluluk olarak yaşamaya başlamışlar.</p>

  <p class="normal">Yüzyıllar öncesinden başlayarak, <span class="ideitalik">burakumin</span>lerin diğer insanlar arasına karışması yasaklanmış ve bir kez <span class="ideitalik">burakumin</span> anne-babadan doğan kişi ömür boyu öyle kalmış. 1960’lardan itibaren, modern bir toplum için utanç duyulası bir konu olan <span class="ideitalik">burakumin</span>lerin toplum içine katılmasını sağlayan yasal adımlar atılmış ve <span class="ideitalik">burakumin</span> gettolarına yönelik önemli maddi destekler verilmiş. Bir arkadaşım, böyle bir mahalleye girdiğini çok kolay ayırt edebildiğini söyledi: gayet temiz sokaklar, bol belediye otobüsü seferleri, gıcır gıcırlığı sırıtan kütüphaneler, yüzme havuzları, spor merkezleri... Bir nevi kamusal vicdan aklama faaliyeti.</p>

  <p class="normal">Bir Japon arkadaşımdan duydum demişken, arkadaşım bütün bunları aramızdaki samimiyete binaen anlatmıştı. Yoksa birçok Japon, yabancıların bu konuyu sormasından aşırı rahatsız olur ve “Bilmiyorum... Artık öyle bir şey kalmadı...” diyerek konuyu geçiştirir. Nitekim, nüfusunun iki milyonu geçtiği tahmin edilen <span class="ideitalik">burakumin</span> toplumunun yavaş yavaş halk içinde eridiği söyleniyor. Ancak, tutucu anne babalar, ve hatta işverenler, kanunen yasak olmasına rağmen söz konusu gencin aile geçmişini ve <span class="ideitalik">burakumin</span> olup olmadığını araştırmak için özel dedektifler tutmaktan geri kalmıyorlar.</p>

  <p class="normal">Neyse, içinizi daha fazla karartmayayım; tanıştınız, evlendiniz, yurtdışındaki balayından döndünüz ve hâlâ boşanmadınız... İşte o zaman erkek-egemen görünümlü, ama aslen kadın-egemen evlilik çarkı içinde yerinizi alıp “emekliliğinizi” bekliyorsunuz. Erkek, <span class="ideitalik">sarariman</span> olarak kendini şirkete adıyor, kadın da evde egemenliğini ilan edip hane halkının sorumluluğunu üstleniyor. Aileye çocuk katılımından itibaren annenin odak noktası çocuk eğitimi oluyor. Japonya, eğitim sistemindeki sorunlar açısından bizden aşağı kalır değil; tüm ailelerin (yani annelerin) en önemli takıntısı çocuklarını prestijli bir okula yazdırabilmek. Üniversiteye girene kadar yarış atı travmasını Japon çocuklar da (aileleriyle birlikte) yaşıyorlar ve ambale olmuş bir kafayla kendilerini üniversite kapısında buluyorlar, veya bulamıyorlar!</p>

  <p class="normal">Hayatın tam bu noktasında Japon üniversitelerinin bir sübap vazifeleri var: Birkaç tane çok prestijli ve kaliteli üniversite haricinde yükseköğrenim gayet kolay ve gevşek. İlk ve ortaöğretimde Japon alfabesi tarafından tecavüze uğramış ve sulanmış beyinleri birkaç sene nadasa bırakıp dinlendirmeyi, genç dimağ ve bedenlerde biriken basıncı düşürmeyi ve önlerindeki stresli iş hayatı öncesinde gençlerin derin bir nefes almalarını amaçlıyor üniversiteler...</p>

  <p class="normal">Bu aşamada aileler ve toplumda da gençlere karşı sınırsız bir hoşgörü duyuluyor. İşte herkesin merak ettiği, kafasının yarısı turuncuya, yarısı yeşile boyanmış zibidi Japon gençliği tam da bu dönemdeki gençlik. Gençler sınırsızca eğlenip delikanlılığın hakkını verdikten sonra üniversiteden mezun oluyorlar, veya olamıyorlar, ama eninde sonunda kendilerini toplumsal hayatın çarkları arasında buluyorlar.</p>

  <p class="normal">Japon bireyinin hayatın bu yıllarında döndüğü keskin virajlar insanı hayrete düşürecek cinsten. Bir hafta önce mavi-yeşil saçları ve deri ceketi ile motorsikleti üzerinde ot tüttüren James Dean, bir hafta sonra siyah takım elbisesi, alabros saçları, başı önüne eğik, mahcup bakışları ile tornadan çıkabiliyor.</p>

  <p class="normal">Toplumun en marjinal ve anarşist görünümlü kesiminde bile saygı-hürmet mevzusunun oldukça gelişmiş olması benim için şaşırtıcıydı. Evimiz Tokyo’nun en çılgın semtlerinden Shibuya’da idi; eşim ve kızımla metrodan inip eve yürüyene kadar onlarca deri ceketli, zincirli, küpeli çete üyesinin ortasından geçiyorduk. Değil bir kere olsun falçata yemek, en otoriter tavrımla yol istediğimde bile bin bir özür dileyerek yol vermeleri, eğilip kızımı sevmeleri, saygıda kusur etmemeleri beni çileden çıkarıyordu. Asi gençliğini bu derece evcilleştirebilen başka bir topluma yeryüzünde rastlamak olası mıdır?</p>

  <p class="normal">Konu iyice dağılmışken, toparlamak adına son bir hamle yapayım ve şöyle bitireyim: Kadın-erkek-aile-çocuk ilişkilerinde de Japon toplumunu yöneten, çok güçlü ve yazılı olmayan bir yasa mevcut; genç kızlardan evli erkeklere, orta yaşlı ev hanımlarından asi lise gençliğine kadar toplumun her kesimi için belli bir rol belirlenmiş. Doğası gereği her türlü kurala baş kaldırması gerekenler bile bu başkaldırıyı belli kurallar dahilinde gerçekleştiriyor. Kulağa paradoks gibi geliyor, ama burası Japonya...</p>
</body>
</html>
