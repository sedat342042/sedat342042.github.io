<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">Aşırı İstihdam Diyarı</h1>

  <p class="resim"><img alt="" class="calibre2" src="../Images/14.jpeg"/></p>

  <p class="normal">Japonya’ya geldiğim ilk günlerde Maliye Bakanlığının konukevinde bir kokteyle katıldım. Konukevi dört katlı, orta büyüklükte bir bina. Caddeden otoparka girerken iki görevli aracımı yönlendirdi. Otoparkta nereye park edeceğimi başka bir görevli gösterdi. İki görevli, kapıda bana hoş geldin diyerek içeriye buyur etti. İçeride bir kadın görevli beni asansörlere götürdü. Asansörlerin önündeki bir diğer kadın ne için geldiğimi sordu, söyledim, 3. kata çıkmamı rica etti. 3. katta asansörden iner inmez bir görevli bana koridorun ucundaki salonu (4 metre ilerisini!) işaret etti. Salonun girişinde iki kadın görevli, listede adımı kontrol edip beni içeri aldı.</p>

  <p class="normal">Benzer bir durum kokteyl sonunda da yaşandı, benim arabayla sağ salim otoparktan çıkışıma kadar attığım her adım yönlendirildi. Yahu, iki karış binanızın neresinde kaybolacağım? Sanırsınız Afganistan’da Tora Bora mağaraları, bir giren bir daha bulunamıyor, binanın bir köşesinde açlık ve susuzluktan ölünüyor sanki. Ya da yanlış bir odaya girip de görmemem gereken bir şey mi göreceğim? Hâlâ çözebilmiş değilim ama, bu yolla istihdam sorununu da halletmişler aslında; eşi dostu doldurmuşlar Maliye Bakanlığına, “binalarda yol gösterici” kadrosundan...</p>

  <p class="normal">Çıktım yola arabayla, hava kararmış. Az ileride yol tamiratı var. Tamirat dediğim, banyonuzdaki bir karo seramik kadar büyüklükte yama yapıyorlar. İki yüz metre önceden ışıklı uyarı tabelaları başlıyor; ama ışıklar bir Boeing jumbo jeti havaalanı pistine indirebilecek güç ve ebatta. Olay mahalline yaklaştıkça fosforlu koniler, çitler ve dahi güvenlik ekipmanları sıklaşıyor. Biraz daha yaklaşınca, ellerindeki ışıklı sopaları kolları koparcasına sallayan, canhıraş mimiklerle sizi yama çalışması hakkında uyaran, fosforlu kıyafetler giymiş birkaç elemana rastlıyorsunuz.</p>

  <p class="normal">Manzarayı bünyeniz kaldırmıyor. Geldiğiniz ülkede yolun ortasına olimpik havuz ölçülerinde çukur kazılmasına rağmen bu altyapı çalışmalarından hiçbir şekilde haberdar edilmiyorsunuz ve bizzat düşerek öğreniyorsunuz. Şu anda ise, 30x30 santim ebatlarındaki yama mahallinden altı güvenlik elemanının refakatiyle geçmektesiniz.</p>

  <p class="normal">Trafikte ışıklı sopa sallamak Japonya’nın en fazla istihdam sağlayan işkolu. Zaten Japonlar rahatsız bir millet; illa ki bir yolda tamirat işine girişecekler veya yol kenarında trafiği tehlikeye sokabilecek (!) bir inşaat işi olacak. Hal böyle iken, ortalama bir günde, ortalama bir yolda, kilometre başına dört beş eli sopalı elemanla karşılaşacaksınız.</p>

  <p class="normal">Ertesi gün işe yürürken kaldırımda yeni bir faaliyete denk geldim. Elçiliğin yakınındaki bir arsada inşaat başlamış ve bir hazır beton kamyonundan inşaat alanına yere döşenmiş boruyla çimento akıtılmakta. Boru kaldırımı enine kesiyor ve çapı en çok dört beş santimetre. Yani yapmanız gereken, adımınızı atarken ayağınızı en azından beş santimetre kaldırmak.</p>

  <p class="normal">Ama Japon yapmış; ne yapmış, borunun üstünden geçebileceğiniz tahtadan mini bir köprü yapmış! Köprünün de her iki yanında birer görevli, ellerinde yine sopalarla, her gelen geçen yayaya sabırla boruya takılmadan köprüden geçmelerini işaret ediyor. Çakı gibi üniformalı iki köprü görevlisini görünce tırsıp durakladım; bizler ki Deli Dumrulların diyarından geliyoruz, ilk aklımıza gelen köprü başında halledilmek... Ama baktım ki koskoca iki görevlinin tek misyonu insanları beş santimlik borudan atlatmak, ben de onların refakatinde köprüden geçtim.</p>

  <p class="normal">Japonya’nın asansör kızları da meşhur bir fenomendir. Büyük alışveriş merkezi ve ofis binalarında her asansörün önünde bulunurlar. Misyonları nedir tam olarak anlamış değilim; ama görevleri durmaksızın konuşmaktır. Arada kaptığım birkaç kelimeden anladığım kadarıyla hangi katta nelerin satıldığını falan sürekli sıralamakta, asansörlerin önüne gelen insanları da kafalarındaki prosedürlere göre sıraya dizmektedirler. Asansörün kapısı açılıp içeri girdiğinizde henüz kurtulmamışsınızdır; içeride bir başka asansör kızı gerekli düğmelere basmakta, oldukça tiz bir ses tonu ile katlar hakkında bilgi vermeye devam etmektedir.</p>

  <p class="normal">Asansör kızlarına benzer bir diğer gereksiz istihdam örneği de televizyon programlarında görevli “so des neeee” kızlarıdır. “So des neeee” kalıbı, Japoncada muhatabınızın söylediklerini “evet, öyle” veya “aynen, bence de...” şeklinde onaylamak için kullanılır. Japon toplum yapısına göre bir kadının kendi görüşü olamayacağından, “so des neeee” kızları erkek yorumcunun yanına oturup kurulu bebek gibi “so des neee” diyerek, ama başka bir şey demeyerek programı renklendirirler.</p>

  <p class="normal">Program konusu spor, sinema, politika, yemek veya her ne olursa olsun, yorumcu erkektir ve yanındaki kadın yirmi otuz saniyelik aralıklarla “onaylar”. Televizyonda monoton bir sesle yorum yapan bir Japon erkeğinin ne kadar sıkıcı olabileceğini düşünürseniz, programın tek seyredilme sebebinin kısık ve şuh bir sesle “so des neeee” diyen yorumcu yardımcısı olduğunu tahmin edebilirsiniz. Ama işin ilginç yanı, spor programlarında yorum onaylayan bir kadının sinema programına çıkmaması, politika “so des neeee”cisinin yemek onaycılığına kalkışmamasıdır; yani her bir “so des neeee” kadınının uzmanlık alanı farklıdır!</p>

  <p class="normal">Japon diyarlarında yaşanan istihdam gülünçlükleri üzerine daha birçok örnek bulunabilir. Sonuç olarak, herhangi bir anlı şanlı Amerikan danışmanlık şirketi Japonya’da iş analizi yapmaya kalkacak olursa, ülke çalışan nüfusunun % 80’i işlerini kaybedecektir. Ama unutmamak gerekir ki Japon kültüründeki istihdam/müstahdem ilişkisi bizlerin algısının çok ötesindedir (Müstahdem dediysek, “çalıştırılan” anlamında... İlla ki odacı olarak düşünmeyin).</p>

  <p class="normal">Sonuçta Japonlar, daha önce de açıkladığım gibi, işveren ve iş verilen arasında girift sadakat ilişkilerinin kurulduğu bir “ömür boyu istihdam” sisteminin mucididir. Dolayısıyla, bir işyerinin “çalışanı” orada “çalışmaktadır”; ne iş yaptığının önemi yoktur, fazla eşelemenin de âlemi yoktur.</p>

  <p class="normal">Müstahdem demişken, günlük hayatta kullandığımız anlamda bir müstahdemi örnek alalım. Dünyanın en büyük şirketleri sıralamasında ilk ona girmiş bir Japon şirketinin genel merkezinde çalışan bir müstahdem, işini en iyi şekilde yapmak için kendisini paralar. Koridorları büyük bir şevkle cilalar; böylece, müdür bey güne keyifli başlayabilir. O keyifle aklına parlak bir fikir gelebilir. Parlak fikri, ticari bir ürüne dönüşebilir. Şirket yeni bir atılım yapabilir. Piyasadaki konumunu güçlendirebilir. Yani şirketin geleceği, müstahdemin yerleri iyi cilalamasına bağlıdır; Nasreddin Hoca’nın “Peşin parayı gördün, kıs kıs gülüyorsun” fıkrası gibi..</p>

  <p class="normal">Japon müstahdemin düşünce sisteminin kaos teorisindeki kelebek etkisinden bu derece ilham almış olması size inandırıcı gelmeyebilir; ancak, bir Japon çalışanın en basit bir işe bile nasıl dört elle sarıldığını görseniz şaşarsınız. Bir asansör kızının her kattaki reyonları binlerce defa tekrarlayışında bile Japon maliye bakanının ciddiyetini görmek ilginçtir. Yol tamiratında sopa sallayan amcanın yüzünde, her arabanın salimen geçişinin ardından, bir hayat kurtarmış olmanın huzuru okunur.</p>

  <p class="normal">İnsanların en basit işlerini bile severek, saygı duyarak ve sorumluluk hissederek yapmasının ne kadar fark yarattığını Japonya’da gözlemleyebilirsiniz. Türkiye’de ise hiçbir vasfı olmayan birini getir götür işlerinde çalıştırmaya kalksanız, en fazla bir hafta içinde, “Ulan, ben bu işleri yapacak adam mıyım beeaaa? Harcanıyorum burada; versinler şirketi bana, üç ayda zıplatmazsam ne olayım!” diyebilme fütursuzluğu ile karşılaşma olasılığınız büyüktür.</p>

  <p class="normal">Gerçekten de Japonların en basit, monoton ve yorucu bir işi bile nasıl özveriyle yaptıklarını görmek beni hayrete düşürmüştü. Tokyo’nun kalabalık bir istasyonunun çıkışında sadece bir çeşit kremalı tatlı yapan ufak bir fırın vardı; ürünleri çok lezzetli idi ve günün her saatinde önünde büyük bir kuyruk olurdu. Ben de üç buçuk yıl boyunca bu kuyruğun müdavimi oldum. Müşterilerin siparişlerini sırayla paketleyen güleç oğlanı unutamam; günde belki sekiz dokuz saat aralıksız paket yapan elemanın bir kez olsun somurttuğunu, yorgun göründüğünü, müşteriyi terslediğini görmedim. İşini büyük bir özenle yaparken, her müşteriyle şakalaşmayı ihmal etmemesi bana inanılmaz gelmişti.</p>

  <p class="normal">Japonlar hakkında dünyada birçok yanlış kanı olduğuna inanırım. Bunlardan biri, Japon milletinin imalatta oldukça rekabetçi, hizmet sektöründe ise geri olduğu kanısıdır. Ben ise tam aksini iddia etmekteyim: Japonlar imalatta çok iyi olmasa da hizmet alanında dünyanın geri kalanına büyük fark atmış durumdadırlar.</p>

  <p class="normal">İmalattaki başarılarının sırrı ise, yaptıkları işi üretim sürecine bir “hizmet” olarak görmeleridir. Tam zamanlı üretim sistemlerinden yalın üretim tekniklerine kadar, Japon firmaların dünya literatürüne kazandırdığı tüm üretim sistemleri şu temele dayanır: Bir işçi, üretim sürecinde kendinden sonra gelen iş istasyonuna “hizmet” etmektedir; bu durumda da, müşteri memnuniyeti esastır! İşçi, kendisini ve iş sürecini geliştirmek için elinden geleni ardına koymaz, elindeki cıvataya bile yedi yıldızlı otelde Hollywood starlarına hizmet eden görevli edasıyla yaklaşır.</p>

  <p class="normal">Bir diğer yanlış kanı ise, Japonya’da hizmet almanın çok pahalı olduğu şeklindedir. Bu kanı belki doğrudur; mutlak değerlerle karşılaştırma yaptığınızda, Japon su tesisatçının saat ücreti, Filipinli tesisatçının on katı kadar olabilir. Ancak, işine gösterdiği özeni, saygıyı, sadakati, temizliğini, dakikliğini ve daha birçok faktörü göz önüne aldığınızda kalite/fiyat oranının çok yüksek olduğunu gözlemleyebilirsiniz.</p>

  <p class="normal">Japonya’ya çok kısa bir süreliğine gidip de bu hizmet tecrübesini yaşamak isteyenlere önerim şudur: Bir mağazaya gidip beş dolarlık ucuz, uyduruk bir eşya alın. Sonra kasiyere, aldığınız ürünün önemli bir hediye olduğunu söyleyip güzelce paket yapmalarını isteyin. Ardından da görevlilerin beş dolarlık mal için on dolarlık paketleme malzemesi harcayarak, on-on beş dakika çalışıp çabalayarak, ürünü nasıl bir hediye paketi haline getirdiklerini keyifle izleyin...</p>
</body>
</html>
