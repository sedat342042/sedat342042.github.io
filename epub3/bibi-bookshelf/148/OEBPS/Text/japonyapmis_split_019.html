<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>japonyapmis</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">Japonya’da Mevsim Olmak</h1>

  <p class="resim"><img alt="" class="calibre2" src="../Images/17.jpeg"/></p>

  <p class="normal">Japonya’nın özünü en iyi temsil eden kavramın “an” olduğunu, yani çizgiden ziyade nokta, akıştan ziyade duruş olduğunu iddia ettikten sonra şimdi de tam tersini savunayım. Ne de olsa Japonya’dan, her doğrunun zıttının da doğru olduğu bir coğrafyadan söz ediyoruz.</p>

  <p class="normal">Japonya’da zamanın akışı değişik bir şekilde algılanır. Daha doğrusu, “akış” başlı başına bir kavramdır. Zamanın akışı, hayatın akışı, enerjinin akışı ve her türlü akış, doğal mecrasında olması ve önünün kesilmemesi gereken bir devinimdir. Dünyanın ve evrenin sürekliliği, kösteklenmeyen bir “akış” gerektirir.</p>

  <p class="normal">Yani Japonlar için zaman, aynı anda hem bir durağanlık hem de bir akış içerir. Akış evrenin doğal devinimi, “an” ise insanın bu devinim içinde kendini fark etmesi, mevcudiyetinin farkına varması ile ilişkilidir. “An” akıp gittiği için değerlidir; ama akıp gitmemesi de istenmez, yoksa evrenin dengesini bozar.</p>

  <p class="normal">Şu satıra kadar ne zırvaladığımı ben de okuyunca anlayamadım; ama kısacası akış önemlidir. Zamanın akışı, içinde iki kavramı birden barındırır: geçicilik ve dönemsellik. Japon halkının zamandan ve akıştan algıladığını, hem birbirine zıt hem de birbirini tamamlayan bu kavramlar belirler.</p>

  <p class="normal">Geçicilik, fanilik, geri dönülmezlik Japon ruhunun hüzünlü bileşenidir. Japonların “an” algısını da bu kavram belirginleştirir; zaman akıp gider, yaşadığın bu anın kıymetini bil, bir daha geri dönüşü olmayacak. Bu algı aynı zamanda yaşanılan “an”a bir sorumluluk yükler; çünkü o “an”ı yaşamak için sadece tek şansın vardır. Zamanın akışının yarattığı fanilik duygusunu dengeleyen de dönemsellik veya mevsimsellik algısıdır. Zaman belli bir yörüngede akar ve mevsimsel bir çizgiyi takip eder. Yani, bir anlamda, yaşadığımız “an”ın belli bir süre sonra geri dönüşü olacaktır.</p>

  <p class="normal">Bu yüzden mevsimler Japon kültüründe çok önemli bir yer tutarlar. Mevsimler, Japonya’ya gidene kadar hayat bilgisi dersinde öğrendiğimiz basit bir doğa kavramıydı benim için: Yazlar sıcaktır, kışlar soğuk. İlkbaharda doğa uyanır, sonbaharda uyur. İşte o kadar. Japonya’da mevsimler konusundaki takıntıyı gördüğümde, önce hayret edip bu durumu Japonların uzaylılığına vermiştim.</p>

  <p class="normal">Dört mevsimi de yaşıyor olmak konusunda, coğrafya bölümünde de anlattığım gibi, abartılı bir takıntıları var. Yabancı birisiyle karşılaştıklarında ilk sohbet konusu çiğ balık yiyip yiyememe üzerine ise, ikinci konu mutlaka ülkesinde kaç mevsim yaşandığı üzerine gelişiyor. Eh, Türkiye de bu konuda Japonya’dan aşağı kalmadığı için rakiplerimle dişe diş mücadele ediyordum.</p>

  <p class="normal">Ancak mevsimler konu olunca, Japonların gözlerinde ayrı bir ışık parlıyor. Mevsimler, Japonlar için hayatın yolunda süregittiğinin en önemli göstergesi. Mevsimlerin birbirini takip edişindeki şaşmaz döngü, gelecekteki bilinmezliklere karşı sağlam bir çıpa sanki. Bir süre sonra kar yağacağını, ardından çiçeklerin açacağını, havaların tekrar soğuyacağını bilmek Japonlara tatlı bir huzur ve güven veriyor.</p>

  <p class="normal">Bu yüzden de mevsimler Japonya’da büyük bir tezahürat ve sevgiyle karşılanıyor. Yaşamın her alanında, giysilerde, yemeklerde, dekorasyonda, mevsimlerden bir esinti kullanmak Japonlar için vazgeçilmez bir gelenek. Bu esinti genelde bir çiçek, olmadı bir yaprak, hayvan veya doğa olayı olabilir.</p>

  <p class="normal">İlkbahar, dünyadaki hemen her kültürde doğanın uyanışı, hayatın başlangıcı ile özdeşleştirilir. Japonya’da da durum farklı değildir. Ancak, ilkbaharın en önemli sembollerinden olan kiraz çiçekleri, yani <span class="ideitalik">sakura</span>, doğanın uyanışından çok, bu uyanışın geçiciliğini, kısa süreli oluşunu simgeler. Ömürleri yaklaşık bir hafta olan ve o hafta boyunca ülkeyi cennet bahçesine çeviren <span class="ideitalik">sakura</span>ları görmek ve resmini çekmek için tüm halk sokaklara dökülür ve kitlesel bir çiçek nümayişi yaşanır.</p>

  <p class="normal">Mevsimleri kutsamanın bir de bu rolü vardır: İnsanları bir araya getirir, onlara kenetlenmek için sosyal bir bahane yaratır. Kiraz çiçeklerinin açtığı hafta boyunca herkesin sohbet konusu <span class="ideitalik">sakura</span>lardır. Bu seneki çiçeklenme nasıl oldu, hava rüzgârlıydı, erken döküldüler vb sohbetler gırla gider.</p>

  <p class="normal"><span class="ideitalik">Sakura</span> zamanı restorana gittiğinizde tabaklar, masa örtüleri <span class="ideitalik">sakura</span> desenlidir. Restoranın girişinde plastikten <span class="ideitalik">sakura</span> dalları asılıdır, garsonların <span class="ideitalik">yukata</span>ları (geleneksel bir Japon giyeceği) <span class="ideitalik">sakura</span>larla bezenmiştir, duvarlara asılan tablolarda, aksesuarlarda mutlaka <span class="ideitalik">sakura</span> vardır.</p>

  <p class="normal"><span class="ideitalik">Sakura</span>, Japonların mevsimsel sembol çılgınlığının doruk noktası olsa da daha birçok bitki, çiçek, hayvan ve mevsimsel doğa olayı günlük hayattaki detayları şekillendirmeye devam eder. <span class="ideitalik">Sakura</span> mevsimi bitince açelya başlar, o bitince başka bir çiçek bulunur. Mevsimsel geçişlerin ve zamanın akışının bağdaştırıldığı her bir çiçek için ayrı bir tantana koparılır. Her çiçeğin, ağacın, bitkinin seyredileceği tapınaklar, bahçeler vardır ve belirlenen tarihlerde halk akın akın bu mekânları doldurur.</p>

  <p class="normal">Hangi çiçeğin hangi tarihte, hangi parkta temaşa edileceğine dair detaylı takvimler her Japon için hayati önemde bir bilgidir. Ve bu öngörülen tarihlerde, ellerinde resim tuvalleri ve fotoğraf makineleri ile zamanın akışını belli bir “an”da dondurmaya çalışırlar. Zamanın akışı, faniliği hatırlatan bir hüzün verdiği gibi, her şeyin yolunda gittiğinin de göstergesidir. İşte bu sene de çiçekler açmıştır, birkaç güne kadar solacaktır, seneye yine açacaktır...</p>

  <p class="normal">Bu esnada restoranlarda, alışveriş merkezlerinde, evlerde, sokaklarda mevsimsel değişime paralel bir devinim sürmektedir. Vitrinler yeni mevsimin renklerine, çiçeklerine göre dekore edilir. <span class="ideitalik">Sakura</span> mevsimi geçtiyse <span class="ideitalik">sakura</span> desenli kimono giyilmez. Kışın ortasında açelya renkleri kuşanılmaz. Yapraklar dökülüyorsa mağaza vitrinleri sararmış yapraklarla bezenir, kar yağınca lokantalarda kış tabloları duvarları süsler. Beton yığınının ortasında yaşasanız bile doğanın değişimini eşzamanlı takip edersiniz.</p>

  <p class="normal">Mevsimsel değişimlerin toplumda yarattığı coşkuyu görünce, bir ara kendimden şüphe etmeye başlamıştım. Acaba Türkiye’de mevsim değişmiyor muydu, çiçekler açıp solmuyor muydu, ben niye çevremde olup bitenden habersizdim veya umursamıyordum? Daha sonra Türkiye’ye izne gelince etrafıma daha dikkatle bakındım. Gördüm ki zaman Türkiye’de de akıyor, doğa da kendi temposuyla ona ayak uyduruyor.</p>

  <p class="normal">Şinto geleneğinden gelen bir içgüdüyle olsa gerek, zamanın ve doğanın bu akışı Japonlarca daha bir dikkat ve saygıyla takip ediliyordu. Evrenin kendisi için yaratıldığına inanan değil, evrenin akışıyla kendisini bütünleştiren bir anlayıştı bu. Doğadaki değişim, insanın kendi hayatının yol alışının çerçevesi idi sanki.</p>

  <p class="normal">Japonya’da mevsimler arasında en keyiflisi sonbahardır. Her ne kadar ilkbahar hayatın canlandığı neşeli bir mevsim ise de, sonbaharın yerini tutamaz. İlkbaharda hayatın başlangıcındaki telaş hâkimdir. Yazın ilk yarısı Japonya’da yağmurlu mevsimdir. İnsanlara göz açtırmaz, tayfunlar birbirini takip eder. Yazın ikinci yarısı da korkunç sıcaklarla geçer. Sonbahar ise mevsimlerin kralıdır. İklim yumuşar, insanlar soluklanır ve doğa en güzel renklerini kuşanır.</p>

  <p class="normal">Sonbaharda Japonya’da yaşanan renk cümbüşü kelimelerle anlatılmaz. Gezi dergilerinde her zaman tekrarlanan klişeler vardır: “Ağaçlar yeşil, sarı ve kırmızının bin bir değişik tonuna bürünmüştü; doğa, usta bir ressamın fırçasından çıkmışcasına etkileyici idi...” gibisinden. Benim de aklıma daha yaratıcı bir tasvir gelmiyor doğrusu; gidip görmek lazım.</p>

  <p class="normal">Yaprakların sararıp kızardığı bir dönemde Japon Alplerine ilk gittiğimde, ağzımdan dökülen kelimeler “Renkler çıldırmış olmalı” şeklindeydi. Daha fazlasını söyleyememiştim; dilim tutulmuştu ve bir sonbahar manzarasının ne kadar etkileyici olabileceğini görmüştüm. İkinci cümlem ise “Japonlar çıldırmış olmalı” şeklindeydi... Yahu, 127 milyon insan, aynı anda, kızaran yaprakları görmek için dağlara akın eder mi? Kervan geçmez bir dağın yamaçları cumhuriyet mitingi kalabalığında olur mu? Ama bu kalabalık bir süre sonra sizi rahatsız etmiyor, hatta doğal ortam ile uyum içinde olduklarını hissediyorsunuz. Belki de Japon sonbaharını diğer ülkelerden daha etkileyici kılan şey, bu güzelliğin takdir edilmesi, hayran olunması, kıymetinin bilinmesi...</p>

  <p class="normal">Japonya’daki mevsimselliğin bir diğer önemli özelliği de mevsimlerin başlangıcı ve bitişinin kesinliğidir. Hangi çiçeğin hangi tarihte açacağı belirlenmiştir, ilan edilmiştir. Belirlenen tarihte açmazsa ayıp eder, sonuçlarına katlanır. O tarihte o çiçek için bir festival yapılacaksa yapılır, açıp açmamış olmasına bakılmaz. Yağmur sezonunun bitiş tarihi bellidir; o günün ertesi bardaktan boşanırcasına yağmur yağsa da insanlar evden şemsiyesiz çıkar. Yazın başlangıç ve bitişinin resmi tarihleri vardır; yazın bitmesi için belirlenen tarihte hava 40 derece olsa bile yaz bitmiştir, sonbahar pozisyonu alınır.</p>

  <p class="normal">Cehennemi bir eylül hafta sonunda Tokyo’ya yakın bir sahil beldesine gitmiştik. Kan ter içinde kendimizi plaja attık, ama geldiğimiz yöreyi tanıtan bir broşürü elimize aldığımızda çok şaşırdık; resmi plaj sezonu bitmişti! “Resmi” plaj sezonu ne ola ki? Tepemizde cayır cayır güneş, önümüzde masmavi deniz; ama neymiş, plaj sezonu bitmiş... İşin ilginci, denizde yüzen tek bir Japon bile yoktu! Daha doğrusu işin normali buydu; “resmi” plaj sezonuna karşı gelmeyi Japon bünyesi kaldırmazdı.</p>

  <p class="normal">Ben ne yaptım? Tabii ki denize girdim! İnsan gene de kıllanıyor; sanki her an sahil güvenlik botu gelip ellerime kelepçe takarak beni nezarete atacakmış hissiyle yüzdüm. Meşhur Avustralyalı timsah avcısının hayatına son veren, çift kişilik nevresim büyüklüğünde bir vatozun bir metre altımdan geçmesi haricinde bir abukluk yaşamadım ve resmi sezona başkaldırmanın verdiği anarşik hazla kıyıya çıktım.</p>

  <p class="normal">Mevsimsellik Japon insanının yaşam tarzını belirliyor. Japon gelenekleri hayatın her sürecinin, her mevsiminin standartlarını belirlemiş durumda. Gençlerin hangi yaşlarında asi olacakları, hangi yaşlarında durulacakları, saçlarını ne zaman turuncuya boyatıp ne zaman efendi gibi kestirecekleri bellidir. Bir genç, çıldırması beklenen yaşta çıldırır. Ama gece saat 12’yi vurunca arabası balkabağına dönecektir. İyisi mi bir an önce toparlanıp kendini hayatın “resmi” akışına bırakmaktır...</p>
</body>
</html>
