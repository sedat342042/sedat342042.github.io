<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>turkce</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_4">ÇOCUKLUK</h2>

  <p class="ortayazi"><span class="idebold">I</span></p>

  <p class="normal">O put, kara gözlü, sarı perçemli, ne evi var ne yurdu, daha soylu o Meksika, Flaman masalından, ülkesini sorarsan çiğ yeşil ve gökmavisi, – şimdi koşuyor gemisiz dalgaların Keltçe, Yunanca, İslavca yaban adlar taktığı kumsallarda.</p>

  <p class="normal">Ormanın sınırında – düş çiçekleri çınlar, çatlar, pırıldar, – turuncu dudaklı kız çayırlardan kaynayan duru tufan içinde bağdaş kurup oturmuş; çıplaklık, ebemkuşaklarının, biteyin, denizin gölgeledikleri, içinden geçtikleri, giydirdikleri.</p>

  <p class="normal">Fırdönen kadınlar denize komşu taraçalarda; dev anaları, saraylı kızlar, o arap dilberler yeşilimsi yosun içinde; mücevherler ayakta, kaygan toprağı üstünde koruların, buzu çözülmüş bahçelerin, – genç analar, bacılar, bakışları eski yolculuklarla dolu; o hanım sultanlar, kurumlu mu kurumlu; buranın yabancısı o küçük kızlar; tatlı bir mutsuzluk içinde birileri.</p>

  <p class="normal">Ne sıkıntı, “sevgili beden” ve “sevgili yürek” çağı!</p>

  <p class="ortayazi"><span class="idebold">II</span></p>

  <p class="normal">İşte ölü kızcağız, gül fidanları arkasındaki. – Ölmüş ana, gencecik, basamaktan iniyor. – Yeğenin arabası bağırıyor kum üstünde. – Oğlan kardeş (Hint ellerinde olan!), şurada, batan güneşe karşı karanfil çayırında. – Çoktan gömülmüş yaşlılar şebboylarla dolu surlarda, dimdik.</p>

  <p class="normal">Bir yığın altın yaprak kuşatır generalin evini. Güneye gitmişler evcek. – Kızıl yolun sonunda boş hana varırsın. Satılık şato işte, pancurları sökülmüş. Papaz götürmüş olacak kilisenin anahtarını. Bekçilerin kaldığı kulübeler ıpıssız, parkın çevresinde. Çit öyle yüksek ki, hışırdayan ağaç dorukları görünüyor yalnız. Görülecek birşey de yok zaten içerde.</p>

  <p class="normal">Çayırlar yeniden yükseliyor horozsuz, örssüz köylere. Su bendi açılmış. Ey haç dikili tepeler – ey çöl değirmenleri, adalar, tınazlar!</p>

  <p class="normal">Büyülü çiçekler vızıldıyordu. Ağır ağır sallıyordu onu bayırlar. Masalımsı güzellikte hayvanlar geziniyordu ortalıkta. Sıcak gözyaşlarının bengiliğinden yapılmış engin deniz üzerinde bulutlar yığılıyordu.</p>

  <p class="ortayazi"><span class="idebold">III</span></p>

  <p class="normal">Ormanda bir kuş var, şarkısı durdurur seni; yüzün kızarır.</p>

  <p class="normal">Bir saat var, çalmayan.</p>

  <p class="normal">Bir çukur var, içinde ak hayvanlar yuvası.</p>

  <p class="normal">İnen bir katedral, yükselen bir göl var.</p>

  <p class="normal">Küçük bir araba var korulukla bırakılmış, ya da şeritlerle süslü, patikadan aşağı salıverilmiş.</p>

  <p class="normal">Bir minik oyuncular topluluğu var giyimli kuşamlı, orman kıyısınca giden yolda gördüğün.</p>

  <p class="normal">En sonunda, acıkıp susamışsan, seni kovalayan biri var.</p>

  <p class="ortayazi"><span class="idebold">IV</span></p>

  <p class="normal">Ben taraça üzerinde yakaran ermişim, hayvanlar yayılırken Palestina denizine dek.</p>

  <p class="normal">Karanlık koltukta oturan bilginim ben. Dallarla yağmur çarpar okuma odasının penceresine.</p>

  <p class="normal">O bodur ağaçlar arasındaki yolda yürüyen benim; su bendinin uğultusu ayak sesimi örtüyor. Uzun uzun bakıyorum karasevdalı altın akıntısına batan günün.</p>

  <p class="normal">Engin denize açılan mendirekte bırakılmış çocuk ben olmalıyım, o oğlancık, alnı göğe değen, ağaçlık yolda.</p>

  <p class="normal">Patikalar çetin. Katırtırnağı örtmüş tepecikleri. Yaprak kıpırdamıyor. Nasıl uzak şimdi kuşlar, pınarlar. Dünyanın sonudur varacağın yer, böyle gidersen.</p>

  <p class="ortayazi"><span class="idebold">V</span></p>

  <p class="normal">Artık kiralasınlar bana bu gömütü, içi kireç sıvalı, çimentodan kabartma çizgilerle, – uzak mı uzak, yerin altında.</p>

  <p class="normal">Dirseğimi dayamışım masaya; lamba pırıl pırıl aydınlatıyor enayice tekrardan okuduğum bu günceleri, bu ilgimi çekmeyen kitapları.</p>

  <p class="normal">Yeraltı odamın çok yukarısında evler kök salıyor. Sis bürüyor her yanı. Çamur kızıl ya da kara. Koskocaman kent, sonsuz gece!</p>

  <p class="normal">Daha alçakta lağımlar var. Yanlardaysa yerkürenin yoğunluğu sadece. Ateş kuyuları belki, o masmavi uçurumlar? Belki de o bölgelerde raslaşır aylarla kuyruklu yıldızlar, denizlerle masallar.</p>

  <p class="normal">Acılık çağlarında gökyakut ve maden yuvarlar tasarlarım kendi kendime. Suskunun ustasıyım ben. Ama neden sararsın o bodrum penceresi tonozun bir köşesinde?</p>
</body>
</html>
