<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>turkce</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19">KENTLER</h2>

  <p class="normal">Kentler, şu gördüklerin! İşte şu düş dağları, Alleghany’ler, Lübnan’lar hep bu ulus için yükselmiş! Görünmez makaralarla raylar üzerinde billur, ahşap kulübeler gidip geliyor. Dev yontular ve bakır palmiyelerle çevrili o eski yanardağ ağızları gürlüyor tatlı tatlı ateş içinde. Kulübeler ardına asılı kanallarda sevdalı şenlikler yankılanıyor. Çan seslerinin avı çınlıyor boğazlarda. Dev şarkıcı loncaları koşarak geliyor, dorukların ışığı gibi pırıl pırıl yanan giysilerle, sancaklarla. Taraçalarda, yarlar ortasında Roland’lar yiğitlik havaları çalmakta. Uçurumların yaya köprülerinde, hanların damında gökyüzünün sıcaklığı bayraklarla süslüyor direkleri. Tanrılaştırmaların çöküşü erişiyor o yüksek bölgelere, meleğimsi at-kadınlar çığlar içinde koşuşurken. En yüksek dağ sırtının düzeyi üstünde Venüs’ün ölümsüz doğuşuyla bulanmış bir deniz, musiki derneklerinin donanmalarıyla, incileriyle, değerli kabukların uğultusuyla yüklü, – o deniz ara sıra kararıyor öldürücü gürlemelerle. Taslarımız, silahlarımız büyüklüğünde çiçeklerden bir ekin böğürüyor yamaçlarda. Kıpkızıl, süt rengi rubaları içinde periler alay alay çıkmakta sel çukurlarından. Yukarda, ayakları çağlayan ve dikenlere gömülmüş, geyikler memelerini emiyor Diana’nın. Dışmahalle Bakkha’ları hıçkırıyor; ay yanıyor, uluyor. Venüs demircilerin, keşişlerin mağaralarına giriyor. Gözetleme kulelerinde çanlar ulusların özlemini şakımakta. Bilinmeyen musiki tınlıyor kemik şatolardan. Efsaneler gelişiyor; coşkular saldırıyor kasabalara. Boralar cenneti çöküveriyor. Yabanlar tepiniyor gece şenliğinde hiç aralıksız. Bir saatliğine ben de karışıyorum bir Bağdat caddesinin kalabalığı içine. Ortaklıklar, ağır melteme karşı, o yeni çalışmanın sevincini şakıyadursun, ben dolanıyorum, içlerinde kendimizi bulabileceğimiz masalımsı dağ görüntülerinden sıyrılamadan.</p>

  <p class="normal">Hangi iyi kollar, güzel çağlar bana geri verecek düşlerimin, kıpırtılarımın çıkıp geldiği o bölgeyi?</p>
</body>
</html>
