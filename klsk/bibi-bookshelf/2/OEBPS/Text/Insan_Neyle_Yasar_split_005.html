<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Insan Neyle Yasar</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    margin-top: 10pt;
    }
</style>
</head>

<body class="calibre">
  <h1 class="h1baslik" id="calibre_toc_2">Kıvılcımı Söndürmeyen Ateşi Zapt Edemez</h1>

  <p class="normal">&nbsp;</p>

  <p class="normal">Bunun üzerine Petrus İsa’ya gelip, “Ya Rab” dedi, “Kardeşim bana karşı kaç kez günah işlerse onu bağışlamalıyım? Yedi kez mi?”</p>

  <p class="normal">İsa, “Yedi kez değil” dedi. “Yetmiş kere yedi kez derim sana.&nbsp;Şöyle ki, Göklerin Egemenliği, köleleriyle hesaplaşmak isteyen bir krala benzer.&nbsp;Kral hesap görmeye başladığında kendisine, borcu on bin talantı bulan bir köle getirildi.&nbsp;Kölenin ödeme gücü olmadığından efendisi onun, karısının, çocuklarının ve bütün malının satılıp borcun ödenmesini buyurdu. Köle yere kapanıp efendisine, ‘Ne olur, sabret! Bütün borcumu ödeyeceğim’ dedi.&nbsp;Efendisi köleye acıdı, borcunu bağışlayıp onu salıverdi. Ama köle çıkıp gitti, kendisine yüz dinar borcu olan başka bir köleye rastladı. Onu yakalayıp, ‘Borcunu öde’ diyerek boğazına sarıldı.</p>

  <p class="normal">Bu köle yüzüstü yere kapandı, ‘Ne olur, sabret! Borcumu ödeyeceğim’ diye yalvardı.&nbsp;Ama ilk köle bunu reddetti. Gitti, borcunu ödeyinceye dek adamı zindana kapattı.&nbsp;Öteki köleler, olanları görünce çok üzüldüler. Efendilerine gidip bütün olup bitenleri anlattılar. Bunun üzerine efendisi köleyi yanına çağırdı. ‘Ey kötü köle!’ dedi. ‘Bana yalvardığın için bütün borcunu bağışladım. Benim sana acıdığım gibi, senin de köle arkadaşına acıman gerekmez miydi?’&nbsp;Bu öfkeyle efendisi, bütün borcunu ödeyinceye dek onu işkencecilere teslim etti.</p>

  <p class="normal">Eğer her biriniz kardeşini gönülden bağışlamazsa, göksel Babam da size öyle davranacaktır.”</p>

  <p class="normal">(Matta, 18: 21-35. baplar)</p>

  <p class="normal">&nbsp;</p>

  <p class="normal">Köyün birinde İvan Şçerbakov diye bir köylü yaşıyordu. Durumu iyiydi; gücü kuvveti yerindeydi, köyün en çalışkan adamıydı, üç de yetişkin oğlu vardı: Oğullarından biri evli, diğeri nişanlıydı, delikanlılık çağındaki üçüncü oğlu ata binmeye, çift sürmeye başlamıştı bile. İvan’ın ihtiyar karısı ev işlerinden anlayan, akıllı bir kadındı; gelini de çalışkan ve uysal çıkmıştı. İvan ailesiyle birlikte güzelce yaşayıp gidiyordu. Ev halkı içinde çalışmayan tek boğaz İvan’ın ihtiyar babasıydı (yedi yıldır astım yüzünden sobanın üzerinde yatıyordu). İvan’ın yeterince hayvanı vardı: üç at, bir tay, danalı bir inek, on beş tane de koyun. Kadınlar hem erkeklerin ayakkabılarından çamaşırlarına kadar her şeylerini dikiyor, hem de tarlada çalışıyordu. Erkekler de ekinlerle uğraşıyordu. Buğdayları yetiyor, hatta ertesi yıla bile kalıyordu; yulaflarıyla da hem vergileri ödüyor, hem de bütün ihtiyaçlarını karşılıyorlardı. İvan’la çocukları rahatça yaşayıp gidiyordu işte. Fakat yan komşuları Gordey İvanov’un oğlu Topal Gavrilo ile aralarında bir düşmanlık başladı.</p>

  <p class="normal">İhtiyar Gordey hayattayken ve İvan’ın babası da sağlıklıyken iki komşu pek sıkı fıkıydı. Kadınlara elek veya tekne, erkeklere kaba keten veya değiştirilecek bir araba tekerliği gerekince hemen bir evden diğerine koşulur, komşuluk gereği birbirlerine yardım ederlerdi. Birisinin danası diğerinin harmanına girerse sadece kovalanır ve sahibine de, “Hayvanı bırakma, daha harmanı kaldırmadık,” denirdi. Hayvanı harmanda veya ahırda saklamak, birbirlerini kötülemek gibi şeyler asla görülmezdi.</p>

  <p class="normal">İhtiyarlar böyle yaşardı. Fakat idareyi gençler alınca iş değişti.</p>

  <p class="normal">Bir hiç yüzünden başladı her şey.</p>

  <p class="normal">İvan’ın gelininin tavuğu erken yumurtlamaya başlamıştı. Kadıncağız da Paskalya için yumurta biriktirmeye karar verdi. Her gün ahıra gidiyor, araba kasasında bir yumurta buluyordu. Günün birinde çocuklar hayvanı ürkütmüş olacaklar ki, tavuk çiti aşıp komşunun avlusuna geçti ve orada yumurtladı. Tavuğun gıdakladığını duyan genç kadın, “Şimdi vaktim yok, tatil öncesi evi toparlamalıyım, sonra alırım,” diye düşündü. Akşam ahıra uğradı, araba kasasında yumurta falan yoktu. Kaynanasına, kaynına alıp almadıklarını sordu, almadıklarını söylediler. Fakat küçük kaynı Taraska şunları söyledi: “Senin tavuk komşunun avlusuna yumurtladı, orada gıdaklayıp geldiğini gördüm.” Gelin gözlerini yumup horozun yanına çökmüş, uyuklayan tavuğuna baktı. Nereye yumurtladığını sormak isterdi ama cevap falan alamazdı elbette; o da komşuya gitti. Onu ihtiyar kadın karşıladı:</p>

  <p class="normal">— Ne istiyorsun kızım?</p>

  <p class="normal">— Benim tavuk bugün sizin avluya girmiş, –dedi gelin,– acaba buraya mı yumurtladı teyze?</p>

  <p class="normal">— Tavuk falan görmedik. Tanrı’ya şükür bizim tavuklar da epeydir yumurtluyor. Kendi yumurtamızı biriktiriyoruz, başkasınınkine ihtiyacımız yok. Biz başkalarının avlularından yumurta toplamaya da gitmeyiz kızım.</p>

  <p class="normal">Genç kadın kızdı, yersiz bir şey söyledi, komşu kadın da iki katıyla cevap verdi; ağız dalaşına başladılar. Su almaktan dönen İvan’ın karısı da karıştı işe. Gavrilo’nun karısı da dışarı fırlayıp, yarısı gerçek yarısı uydurma bir sürü olayı anarak komşularına verip veriştirdi. Gürültü ayyuka çıkmıştı. Herkes bir ağızdan bağırıyor, kimin ne dediği anlaşılmıyordu. Hep de kötü şeyler söylüyorlardı. Sen şusun, sen busun, hırsızsın, şıllığın tekisin, ihtiyar kayınpederini açlıktan gebertiyorsun, beş para etmezsin vb.</p>

  <p class="normal">— Ya sen, seni dilenci, eleğimi çalıp deldin! Bizim omuz sırığını da çaldın, geri ver!</p>

  <p class="normal">Sırığı kapmak için üzerine atılırken suyu döktüler, başörtülerini yırttılar ve kavgaya tutuştular. Bu sırada tarladan dönen Gavrilo da karısının tarafını tutup kavgaya karıştı. İvan’la oğlu da koşup kalabalığa karıştılar. İvan güçlü kuvvetli bir adamdı, iteleyerek hepsini dağıttı. Bu arada Gavrilo’yu da sakalından yakalayıp, bir avuç kıl koparmıştı. Nihayet ahali yetişip komşuları ayırdı.</p>

  <p class="normal">İşte düşmanlık da böyle başladı.</p>

  <p class="normal">Gavrilo sakalından koparılmış kılları bir kâğıda sarıp mahkemeye başvurdu:</p>

  <p class="normal">— Ben sakalımı şu çopur Vanka koparsın diye uzatmadım, –diyordu.</p>

  <p class="normal">Karısı da komşulara böbürleniyor, İvan’ı mahkûm edip Sibirya’ya yollayacaklarını anlatıyordu zevkle. Düşmanlık gittikçe artıyordu.</p>

  <p class="normal">Sobanın üstünde yatan ihtiyar daha ilk günden onları barışmaya ikna etmeye çalışıyor, ama gençler kulak asmıyordu. Şöyle diyordu ihtiyar:</p>

  <p class="normal">— Bir hiç için çocuklar, bir hiç için hır çıkardınız. Düşünsenize her şey bir yumurtadan çıktı. Belki de çocuklar almıştır, Tanrı onları korusun; bir yumurtanın ederi nedir ki? Tanrı herkese verir istediğini. Biri sana kötü bir şey mi söyledi, aldırmayacak doğrusunu göstereceksin. Haydi kavga ettiniz diyelim; hepimiz günahkârız, olur böyle şeyler. Haydi gidip barışın da bitsin bu iş. Hıncı uzatırsanız daha kötü olur.</p>

  <p class="normal">Gençler ihtiyarın amaçsız konuştuğunu, ihtiyarlıktan saçmaladığını düşünüp onu dinlemediler.</p>

  <p class="normal">İvan komşusu ile barışmıyordu:</p>

  <p class="normal">— Sakalını ben yolmadım, kendi kendine kopardı; hem onun oğlu benim düğmelerimi kopardı, gömleğimi yırttı. Bak işte.</p>

  <p class="normal">İvan da gidip mahkemeye başvurdu. Davaları hem sulh mahkemesinde, hem de bölge mahkemesinde görülüyordu. Davalar sürerken Gavrilo’nun arabasının koşum çivisi kayboldu. Kadınlar İvan’ın oğlunu suçladı:</p>

  <p class="normal">— Gece yarısı pencerenin önünden geçip arabaya yaklaştığını gördük, –dediler.– Vaftiz anam onu meyhaneye girerken görmüş, çiviyi meyhaneciye satmak istemiş.</p>

  <p class="normal">Tekrar dava açıldı. Bir gün bile kavga dövüş kesilmedi, küfrün bini bir paraydı. Sonunda çocuklar da büyüklerden öğrendikleri gibi küfürler etmeye başladı; kadınlar ırmakta karşılaştıklarında çamaşır tokmağından çok dilleri çalışıyordu.</p>

  <p class="normal">Başlangıçta erkekler birbirlerine iftira ederken, sonraları gerçekten çalmaya, kötü yalanlar söylemeye başladılar. Kadınlarla, çocuklar da bu örneğe uydular. Hayatları gittikçe kötüleşti. İvan Şçerbakov ile Topal Gavrilo birbirlerini köyün ihtiyar heyetine, bölge ve sulh mahkemelerine öyle çok dava etti ki yargıçların hepsi onlardan bıktı; kâh Gavrilo İvan’a, kâh İvan Gavrilo’ya bir ceza aldırıyordu. Birbirlerine ne kadar kötülük ederlerse öfkeleri de o kadar artıyordu. Köpeklere dönmüşlerdi: Onlar da ne kadar boğuşursa o kadar kudururlar. Boğuşma esnasında köpeklerin birinin sırtına vurulursa, öteki köpek ısırdı sanarak gözü iyice döner. Bu adamlar da böyleydi işte: Dava açıp duruyorlar, birisi diğerine bir hüküm giydirir ya da tutuklatırsa diğeri öfkeden kuduruyor, “Dur hele sen, bunu sana nasıl ödeteceğim,” diyordu. Bu şekilde tam altı yıl geçti. Yalnızca sobanın üzerindeki ihtiyar hep aynı şeyi söylüyor, öğütler veriyordu:</p>

  <p class="normal">— Ne yapıyorsunuz çocuklar? Bırakın eski hesapları, büyütmeyin işi, kin tutmamak iyidir. Kötülük eden kötülük bulur.</p>

  <p class="normal">İhtiyarı kimse dinlemiyordu.</p>

  <p class="normal">Kavganın yedinci yılında İvan’ın gelini bir düğünde Gavrilo’yu herkesin önünde rezil etti, onun atları nasıl çaldığını anlatmaya başladı. Zaten sarhoş olan Gavrilo kendini tutamadı ve kadına öyle bir yumruk attı ki, zavallıcık tam bir hafta yataktan kalkamadı; üstelik hamileydi de. Bu işe bayılan İvan hemen sorgu yargıcına koştu. “Şimdi komşunun işini bitirdim; ya hapse atarlar ya da Sibirya’ya sürerler,” diye düşünüyordu. Fakat İvan’ın bu davasından da bir şey çıkmadı. Kadın muayene edilmiş, çoktan ayağa kalktığı ve iz falan da kalmadığı için sorgu yargıcı delil yetersizliğinden davayı düşürmüştü. İvan da sulh mahkemesine başvurdu, oradan da davayı bölge mahkemesine havale ettiler. İvan bölge mahkemesinde epey didindi, başkana, kâtibe epey içki içirdi ve sonunda Gavrilo’ya dayak cezası verdirdi.</p>

  <p class="normal">Kâtip Gavrilo’ya kararı okudu: “Köylü Gavrilo Gordeyev, bölge mahkemesi nezaretinde sırtına 20 değnek vurulmak suretiyle cezalandırılacaktır.” İvan karar okunurken nasıl karşılayacağını görmek için Gavrilo’ya bakıyordu. Gavrilo kararı dinledikten sonra çarşaf gibi bembeyaz kesildi, arkasını dönüp çıktı. İvan da ardından çıktı, atlarını almaya giderken Gavrilo’nun sesini duydu:</p>

  <p class="normal">— Pekâlâ, değnek vurdurup sırtımı yaksın bakalım. Fakat onunki yanınca canı da nasıl yanıyor görürüz!</p>

  <p class="normal">İvan bunları duyar duymaz gerisingeri mahkemeye koştu:</p>

  <p class="normal">— Aziz yargıçlar! Beni yakmakla tehdit ediyor. Bakın şahitlerim de var.</p>

  <p class="normal">Gavrilo’yu çağırttılar.</p>

  <p class="normal">— Böyle bir şey söyledin mi?</p>

  <p class="normal">Gavrilo:</p>

  <p class="normal">— Hiçbir şey söylemedim, –dedi.– Yetkiniz olduğuna göre dayak attırın. Anlaşılan sadece ben acı çekince adalet yerini bulmuş olacak, ama o istediğini yapabilecek.</p>

  <p class="normal">Gavrilo bir şeyler daha söyleyecekti, ama dudakları ve yanaklarını titremeye başlayınca sustu. Yüzünü duvara döndü. Yargıçlar bile bu halini görünce ürkmüştü. Gerçekten de komşusuna veya kendine büyük bir kötülük yapacağını düşündüler.</p>

  <p class="normal">İhtiyar yargıç:</p>

  <p class="normal">— Bakın kardeşler, –dedi.– İyisi mi siz barışın. Hamile bir kadını dövmekle iyi bir şey yaptığını mı sanıyorsun Gavrilo? Bereket versin Tanrı onu korudu, yoksa katil olurdun. Bu yaptığın hoş mu yani? Suçlu olduğunu kabul edip af dile. O da seni affetsin. Biz de kararımızı değiştirelim.</p>

  <p class="normal">Bunu duyan kâtip itiraz etti:</p>

  <p class="normal">— Bu mümkün değil; yüz on yedinci maddeye göre, taraflar arasında anlaşma olmadı. Karar da verildiğine göre zorla da olsa uygulanmalıdır.</p>

  <p class="normal">Fakat yargıç kâtibi dinlemedi:</p>

  <p class="normal">— Yeter, kes sesini, –dedi.– İlk madde de şöyle diyor: Tanrı’yı unutmamalı, Tanrı barışı emreder.</p>

  <p class="normal">Yargıç tekrar köylüleri barıştırmaya uğraştı, ama ikna edemedi. Gavrilo onu dinlemek istemiyordu:</p>

  <p class="normal">— Elli yaşına bir yıl kalmış, oğlunu evlendirmiş bir adamım, ömrümde dayak yemedim, –dedi.– Çopur Vanka’ysa beni dayağa mahkûm ettiriyor, ondan mı af dileyecekmişim? Yok, yeter artık… Bunun hesabını soracağım, Vanka beni unutamayacak!</p>

  <p class="normal">Gavrilo’nun yine sesi titredi. Daha fazla konuşamadı. Dönüp salondan çıktı.</p>

  <p class="normal">Mahkemeden eve on verstlik<sup class="calibre3"><a href="../Text/Insan_Neyle_Yasar_split_011.html#footnote-426-2" id="footnote-426-2-backlink">[2]</a></sup> bir yol vardı ve İvan eve geç kalmıştı. Kadınlar çoktan hayvanları karşılamaya çıkmıştı. Atın koşumlarını çıkarıp yerine götürdü ve eve girdi. Evde kimse yoktu. Çocuklar tarladaydı, kadınlar hayvanları toplamaya gitmişti. İvan sedire oturup düşünceye daldı. Karar okunurken Gavrilo’nun yüzünün bembeyaz kesilmesini, duvara dönmesini hatırladı. Yüreği sıkışmıştı. Kendisi dayak cezasına çarptırılsa ne yapacağını düşündü ve Gavrilo’ya acıdı. Birden ihtiyar babasının öksürüğünü duydu; İhtiyar güç bela sobanın üzerinde döndü, ayaklarını sarkıtıp yere indi. Ayaklarını sürüye sürüye sedire yaklaşıp oturdu. Sedire gelene kadar bitkin düştüğü için bir öksürük nöbetine yakalandı. Sonunda masaya dayanarak şöyle dedi:</p>

  <p class="normal">— Ne oldu, ceza verdiler mi?</p>

  <p class="normal">İvan:</p>

  <p class="normal">— Yirmi değnek, –dedi.</p>

  <p class="normal">İhtiyar başını iki yana salladı:</p>

  <p class="normal">— Kötü yapıyorsun İvan, –dedi.– Hem de çok kötü! Ona değil, kendine kötülük yapıyorsun. Onun sırtını paraladıklarında rahatlayacak mısın?</p>

  <p class="normal">— Böylece bir daha yapmaz, –dedi İvan.</p>

  <p class="normal">— Ne yapmayacakmış? Senden daha kötü şeyler mi yapıyor sanki?</p>

  <p class="normal">— O bana neler yapmadı ki, –dedi İvan.– Az kalsın kadını öldürecekti, bir de beni yakmakla tehdit ediyor. Bunlar için ona teşekkür mü edeceğim yani?</p>

  <p class="normal">İhtiyar göğüs geçirdi:</p>

  <p class="normal">— Sağlığın yerinde İvan, –dedi,– dilediğin gibi gezip tozuyorsun; bense yıllardır sobanın üzerinde yatıyorum diye her şeyi sadece senin gördüğünü, benim hiçbir şey bilmediğimi sanıyorsun. Hayır oğlum, bir şey gördüğün yok; kin senin gözlerini kör etmiş. Hep başkasının günahını görüyor, kendininkini kulak ardı ediyorsun. Ne diyordun? O daha kötüymüş! Kötülük eden bir tek o olsaydı, ortada kötülük kalmazdı. İki insan arasındaki kötülük sadece birinden mi çıkar? Kötülük iki taraflıdır. Onun yaptığı kötülüğü görüyorsun ama kendininkine gözlerin kapalı. Sadece o kötü olsa, sen hep iyi olsaydın ortada kin olmazdı. Onun sakalını kim yoldu? Tınazını kim dağıttı? Onu mahkemeye veren kim? Sadece onun yaptıklarını görüyorsun. Oysa sen de kötülük ediyorsun; asıl fena olan da bu. Ben böyle yaşamadım oğlum, sana da bunları öğretmedim. Biz ihtiyarlar, onun babasıyla ben böyle mi yaşardık? Biz iyi komşulardık. Unları bitince karısı bana gelip, “Frol amca biraz un verir misin?” derdi; ben de, “Gir ambara, istediğin kadar al kadın,” derdim. Atlarını getirecek kimseleri yoktu, ben de sana, “Fırla Vanka, komşunun atlarını da getir,” derdim. Bir şeyim eksik olunca gidip ondan isterdim, “Gordey amca sende şu var mı, bana şunu veriver,” derdim. O da “Al, Frol amca!” derdi. Bizim zamanımız böyleydi işte. Siz de rahattınız o zamanlar. Ya şimdi? Geçenlerde bir asker Plevne’den bahsediyordu. Ne yani, sizin kavganız Plevne’den beter mi? İş mi bu yaptığınız? Büyük günah yahu! Sen aile sahibi adamsın. Her şey senin sorumluluğunda. Peki ailendeki kadınlara, çocuklara ne öğretiyorsun? Küfür! Daha geçenlerde küçük Taraska, Arina teyzeye sövüp sayıyor, annesi de dinleyip gülüyordu. İyi bir şey mi bu? Senden soracaklar bunları! Elini vicdanına koy biraz. Gereği var mıydı bunların? Sen bana bir küfür et, ben sana iki edeyim; küfür savurayım, sen bana bir tokat at, ben sana iki… Hayır oğlum, İsa bize bu saçmalıkları öğretmek için gelmedi yeryüzüne. Sana küfrederlerse, susacaksın; nasılsa vicdanları sızlayacaktır. İsa bize bunu öğretti işte. Biri sana tokat atarsa öteki yanağını çevireceksin; hak ettiğini düşünüyorsa bir daha vursun. Fakat onun da vicdanı sızlar. Sakinleşip seni dinler. İşte İsa bize bunu öğretti, gururlanmayı değil. Neden susuyorsun? Söylediklerim yüzünden mi?</p>

  <p class="normal">İvan sesini çıkarmadan dinliyordu.</p>

  <p class="normal">İhtiyar şiddetli bir öksürük nöbetinin ardından sözlerine devam etti:</p>

  <p class="normal">— İsa bize kötü şeyler mi öğretti sanıyorsun? Hep bizim için, bizim iyiliğimiz için uğraştı. Şu dünyadaki hayatını bir düşün: Komşunla aranda şu Plevne Savaşı başlamadan önce mi, yoksa sonra mı daha iyi yaşıyorsun? Sulh mahkemesine, bölge mahkemesine gitmek için harcadığın paraları hesapladın mı hiç? Kartal gibi oğullar yetiştirdin, keyfince yaşayabilir, işleri büyütebilirdin, ama elindeki avucundaki de gittikçe azaldı. Peki neden? Hep aynı sebepten. Gururun yüzünden. Çocuklarınla birlikte tarlaya ekine gideceğine, ya düşmanını dava etmeye ya da dalavereci avukatların peşine koşuyorsun. Tarlayı zamanında sürmez, zamanında ekmezsen toprak ana sonra sana hiçbir şey vermez. Bu yıl neden yulafın yok? Ekecek vaktin mi oldu? Şehirden gelip ekmeye fırsat mı buldun? Peki mahkemede ne kazandın? Boynuna yük sadece. Bak oğlum, sorumluluklarını hatırla, işine bak: Çocuklarınla birlikte tarlanı, evini idare et; biri seni gücendirirse Tanrı’nın emrine uy ve affet onu; hem hayatın dertsiz kaygısız, hem de vicdanın hep rahat olur.</p>

  <p class="normal">İvan susuyordu.</p>

  <p class="normal">— Bak Vanya! Şu ihtiyar babanı dinle. Hemen kır atı koş arabaya, mahkemeye git ve tüm şikâyet dilekçelerini geri al; sabah da doğruca Gavrila’ya git, Tanrı’nın izniyle onunla barış ve bize davet et. Yarın bayram (Meryem’in doğum günü); semaveri hazırla, bir şişe de yarımlık votka al, bütün günahlarınızı karşılıklı affedin; kadınlarla çocuklara da aynısını buyur.</p>

  <p class="normal">İvan derin derin iç geçirdi, “İhtiyar doğru söylüyor,” diye düşündü ve birden yüreği hafifledi. Yalnız bu işi nasıl halledeceğini, nasıl barışacağını bilemiyordu.</p>

  <p class="normal">İhtiyar ne düşündüğünü anlamış gibi devam etti:</p>

  <p class="normal">— Haydi git Vanya, erteleme. Kıvılcımı söndürmezsen, ateşi zapt edemezsin.</p>

  <p class="normal">İhtiyar bir şey daha söyleyecekti ama yapamadı: Kadınlar saksağanlar gibi bağrışarak içeri dalıp konuşmaya başladılar. Haber onlara kadar ulaşmıştı; Gavrilo’nun değnek cezası aldığını ve evlerini yakma tehdidini biliyorlardı. Her şeyi öğrenmekle kalmamış, bunlara kendilerinden de bir şeyler ekleyip, otlakta Gavrilo’nun ailesinin kadınlarıyla sövüşmeyi de becermişlerdi. Gavrilo’nun gelinin onları sorgu yargıcıyla ürkütmeye çalıştığını anlattılar. Güya yargıç Gavrilo’yu tutacakmış, bütün iş değişecekmiş; köyün öğretmeni de İvan aleyhine çara bir dilekçe hazırlamış, her şeyi yazmış: Çalınan koşum çivisini, tahta ile bostanı bir bir anlatmış ve İvan’ın topraklarının yarısı Gavrilo’nun olacakmış. İvan bunları duyunca yine öfkelendi ve Gavrilo’yla barışmaktan vazgeçti.</p>

  <p class="normal">Çiftçinin daima yapacak işi olur. İvan kadınlarla konuşmayı kesip evden çıktı, harman yerine, ambara uğradı. İşlerini bitirip dönerken güneş batıyor, oğulları da tarladan dönüyordu: Kış için tarlayı çift atla sürmüşlerdi. İvan onları karşıladı, işleri sordu, takımların yerleştirilmesine yardım etti, kopmuş hamutu onarmak için bir kenara ayırdı; sırıkları da ambara götürmeye niyetlenmişti ama hava iyice kararmıştı. İvan da bu işi ertesi güne bıraktı; hayvanlara yem verdi, Taraska gece atları otlatmaya götüreceğinden kapıyı açıp atları saldı, sonra da kapıyı kilitledi. “Artık yemek yiyip yatayım,” diye düşündü, kopuk hamutu alıp içeri girdi. Gavrilo’yu da, babasının söylediklerini de unutmuştu. Fakat kapının kolunu tutmuştu ki, çitin ardından komşusunun kısık sesle küfürler savurduğunu duydu. “Cehennemin dibine gitsin! Ölmeye layık!” diyordu Gavrilo. Bu sözler İvan’ın komşusuna duyduğu öfkeyi canlandırmıştı. Durup Gavrilo’nun küfürlerini dinledikten sonra eve girdi. Ateş yakılmıştı; gelini köşede yün eğiriyor, karısı sofrayı hazırlıyor, büyük oğlu çarıklar için şerit yapıyor, ortanca oğlu kitap okuyor, Taraska da gece için hazırlık yapıyordu.</p>

  <p class="normal">Kulübenin içinde her şey iyi, sevinç doluydu, yalnız kötü komşu olmasaydı…</p>

  <p class="normal">İvan öfkelenmişti; kediyi sedirden itti, tekne yerinde değil diye kadınları azarladı. Canı çok sıkılmıştı; suratını asarak oturup hamutu onarmaya başladı. Fakat Gavrilo’nun mahkemede savurduğu tehditler ve az önce kısık sesle söylediği “Ölmeye layık!” sözü bir türlü aklından çıkmıyordu.</p>

  <p class="normal">Karısı Taraska’nın yemeğini hazırladı; Taraska yemeğini yedi, gocuğunu, kaftanını giydi, azığını alarak dışarı çıktı. Büyük ağabeyi onu geçirmek istedi, ama İvan kalkıp kendisi kapı önüne çıktı. Hava iyice kararmış, sert bir rüzgâr çıkmıştı. İvan verandadan inip oğlunun ata binmesine yardım etti, tayı da arkalarından yolladı. Taraska’nın at üstünde köyün aşağısına gidişini, diğer çocuklara katılmasını izledi, nal seslerinin havada erimesini dinledi. İvan hemen eve girmeyip kapının önünde bekledi; Gavrilo’nun “Onunki yanınca canı da nasıl yanıyor görürüz!” sözleri diye homurdanışı aklından çıkmıyordu bir türlü.</p>

  <p class="normal">“Kendi canına bile acımaz,” diye düşündü İvan, “Hava hem kuru hem de rüzgâr var. Arkadan gizlice gelip ateşe verir ve kaçar. Bizi yakar bu canavar, sonunda da paçayı sıyırır! Ama suçüstü yakalarsam kaçamaz!” Bu buluş İvan’ın öyle bir aklına yatmıştı ki eve dönmeyip sokağa çıktı, köşeyi döndü. “Avlunun etrafında bir dolaşayım, kim bilir neyin peşinde?” diye geçirdi içinden ve ses çıkarmadan yürüdü.</p>

  <p class="normal">Köşeyi döner dönmez çitin öbür başında bir şey görür gibi oldu. Hemen durup kulak kabarttı, etrafa bakındı: Çıt çıkmıyordu; sadece rüzgâr söğüt yapraklarını kımıldatıyor, sazları hışırdatıyordu. Zifiri karanlıkta hiçbir şey seçemezken yavaş yavaş gözleri alışmıştı: Artık çitin köşesini, oradaki sabanı, damın saçaklarını görebiliyordu. Durup dikkatle baktı: “Kimse yok.”</p>

  <p class="normal">“Bana öyle geldi herhâlde,” diye düşündü İvan, “Yine de bir dolaşıvereyim.” diyerek yine ses çıkarmadan ambar duvarı boyunca yürüdü. Öyle sessiz yürüyordu ki kendisi bile ayak seslerini duymuyordu. Köşeye varınca öbür uca baktı, yine çitin yanı başında bir şeyin parladığını gördü. Yüreği çarpmaya başladı, taş kesilmiş gibi durdu. Birden aynı yerde bir şeyler daha çok parladı ve sonunda açıkça gördü İvan: Şapkalı bir adam sırtı ona dönük olarak çömelmiş, elindeki sap demetini tutuşturuyordu. İvan’ın kalbi kuş olup kanatlanmıştı göğüs kafesinde; geniş adımlarla adama doğru yürüdü. Kendi ayak seslerini bile duymuyordu yine. “Artık elimden kurtulamaz, suçüstü yakalarım!” diye düşünüyordu.</p>

  <p class="normal">İvan yetişemeden birden gittikçe aydınlanmaya başladı ortalık; o küçük kıvılcımlar değildi artık parlayan ve artık aynı yerde de değildi ateş: Sap demeti birden tutuşup parlamış, alevler çatıya ulaşmıştı bile; Gavrilo’nun silüeti de iyice aydınlanmıştı.</p>

  <p class="normal">İvan bir atmacanın tarlakuşuna saldırması gibi atıldı topalın üstüne. “Kıskıvrak yakalayacağım, bir yere kaçamaz artık!” diye düşünüyordu. Fakat topal onun ayak sesini duymuş olacak ki dönüp baktı ve her nasılsa tavşan gibi zıplayıp ambar boyunca kaçmaya başladı.</p>

  <p class="normal">İvan:</p>

  <p class="normal">— Kaçamazsın! –diye bağırarak adamın üzerine atıldı.</p>

  <p class="normal">Yakasından tutmak istedi ama Gavrilo elinden sıyrıldı, İvan da kaftanının eteğinden yakaladı, etek yırtıldı, İvan yere kapaklandı. Tekrar ayağa fırlayıp: “İmdat! Tutun şunu!” diye bağırarak peşinden koştu.</p>

  <p class="normal">O daha ayağa kalkmaya çalışırken Gavrilo kendi avlusuna yaklaşmıştı, yine de İvan ona yetişti. Tam yakalayacaktı ki, taş gibi sert bir şey hızla alnına çarptı. Gavrilo avludan bir meşe kazığı eline geçirmiş, İvan üstüne koşarken de var gücüyle alnına yapıştırmıştı.</p>

  <p class="normal">İvan deliye döndü, gözlerinde şimşekler çaktı, sonra da gözleri karardı ve devriliverdi. Kendine geldiğinde Gavrilo ortalıkta yoktu; ortalık gündüz gibi aydınlanmıştı ve evinin olduğu yönden bir çıtırtı, bir uğultu geliyordu. İvan dönüp evine baktı, ambarın arkasının da alev aldığını, rüzgârın ateş ve dumanla birlikte saman parçalarını evine savurduğunu gördü.</p>

  <p class="normal">Ellerini uyluklarına vurarak haykırmaya başladı:</p>

  <p class="normal">— Nedir bu kardeşler? Sap demetini alıp çiğneyeydim keşke! Nedir başıma gelen dostlar?</p>

  <p class="normal">Bağırmak istedi, soluğu kesildi, sesi çıkmadı. Koşmak istedi, bacaklarını güçlükle oynatabildi. Adım adım sendeleyerek yürüdü, yine soluğu kesildi. Durdu, soluk aldı, yine yürüdü. Ambarı dolanıp yangın yerine gelinceye kadar yandaki ambarı da büsbütün alev sardı, evinin bir köşesiyle dış kapısı da tutuşmuştu ve evden alevler fışkırıyordu, avluya girecek yol yoktu. Büyük bir kalabalık toplandı, ama bir şey yapamadılar. Komşular eşyalarını, hayvanlarını dışarı çıkarıyordu. İvan’ın evinden sonra Gavrilo’nun evine sıçradı yangın. Rüzgâr şiddetlendi, alevler sokağın öbür yanına geçti. Sonunda köyün yarısı yanmıştı.</p>

  <p class="normal">İvan’ın ailesi sadece ihtiyarı ve kendi canlarını kurtarabilmişti; gece otlamaya götürülen atlardan başka bütün hayvanlar, tavuklar, eşyalar, arabalar, sabanlar, tırmıklar, kadınların sandıkları, ambardaki erzak, her şey yanmıştı.</p>

  <p class="normal">Gavrilo’nun ailesiyse hayvanlarla beraber bazı eşyaları kurtarabilmişti.</p>

  <p class="normal">Yangın bütün gece sürmüştü. İvan avlusunun karşısına geçip bakıyor ve sadece “Nedir başıma gelen dostlar? Sadece tutup çiğneyecektim demeti!” diye mırıldanıp duruyordu. Fakat evin çatısı yanmaya başlayınca, yangının içine atılıp yanan bir keresteyi yakaladı ve çıkarmaya çalıştı. Kadınlar onu görüp geri çağırdılar, ama beriki onlara aldırmadan keresteyi çekip çatıdan çıkardı, sonra bir başkasını yakaladıysa da dengesini kaybedip alevlerin arasında düştü. Oğlu koşup onu alevlerin arasından çıkardı. İvan’ın saçı, sakalı, giysisi, elleri yanmıştı, ama o hiçbir şey hissetmiyordu. “Üzüntüden delirdi,” sesleri duyuldu kalabalıktan. Yangın sönmeye yüz tutmuştu; İvan’sa yerinden hiç kıpırdamadan mırıldanıp duruyordu: “Nedir başıma gelen dostlar? Ah bir söndürseydim o demeti!” Sabahleyin muhtar, İvan’ı çağırmak için oğlunu gönderdi.</p>

  <p class="normal">— İvan amca, baban ölmek üzere, seninle vedalaşmak istiyormuş.</p>

  <p class="normal">İvan babasını bile unutmuştu, çocuğun ne demek istediğini anlamamıştı:</p>

  <p class="normal">— Ne babası? –dedi.– Kimi istiyormuş?</p>

  <p class="normal">Muhtarın oğlu:</p>

  <p class="normal">— Seni çağırtıyor, vedalaşmak için seni istedi, bizim evde yatıyor; Yürü gidelim İvan amca, –diyerek elinden çekti. İvan onunla beraber gitti.</p>

  <p class="normal">İhtiyar, evden çıkarılırken üzerine düşen samanlardan yanmıştı. Onu köyün öbür ucundaki muhtarın evine götürmüşlerdi. Orası yangından uzaktı.</p>

  <p class="normal">İvan babasının yanına geldiğinde sadece muhtarın karısıyla çocuklarını buldu evde. Herkes yangın yerine gitmişti. İhtiyar elinde bir mumla sedirde yatıyor, sürekli kapıya bakıyordu. Oğlu girince biraz kıpırdadı. Muhtarın karısı oğlunun geldiğini söyledi. İhtiyar oğlunu yanına çağırdı. İvan yaklaşır yaklaşmaz da şöyle dedi ihtiyar:</p>

  <p class="normal">— Ee Vanka, sana söylemiştim. Köyü kim ateşe verdi?</p>

  <p class="normal">— O baba, –dedi İvan.– Onu suçüstü yakaladım. Gözlerimin önünde çatıyı yaktı. Tutuşturduğu saman demetini alıp çiğneyerek söndürseydim hiçbir şey olmazdı.</p>

  <p class="normal">— İvan, –dedi ihtiyar.– Benim vadem doldu, ölüyorum; sen de bir gün öleceksin. Suç kimde?</p>

  <p class="normal">İvan bakışlarını babasına dikmiş susuyor, hiç cevap vermiyordu.</p>

  <p class="normal">— Tanrı aşkına söyle: Suç kimde? Ben sana ne demiştim?</p>

  <p class="normal">İvan bir anda kendine geldi ve her şeyi anladı. Burnunu çeke çeke şöyle dedi:</p>

  <p class="normal">— Suç bende babacığım!</p>

  <p class="normal">Babasının yanında diz çöküp ağlamaya başladı:</p>

  <p class="normal">— Affet beni babacığım; hem sana, hem Tanrı’ya karşı suç işledim.</p>

  <p class="normal">İhtiyarın elleri kıpırdadı, mumu sol eline aldı, sağ elini alnına uzattı; haç çıkarmak istiyordu ama başaramadı.</p>

  <p class="normal">— Şükürler olsun, şükürler olsun sana Tanrım! –diyebildi ancak.</p>

  <p class="normal">Sonra gözlerini tekrar oğluna çevirdi:</p>

  <p class="normal">— Vanka! Vanka!</p>

  <p class="normal">— Ne var baba?</p>

  <p class="normal">— Şimdi ne yapmalı?</p>

  <p class="normal">İvan gözyaşlarına engel olamıyordu:</p>

  <p class="normal">— Bilmiyorum babacığım, –dedi.– Bundan sonra nasıl yaşayacağımızı bilmiyorum.</p>

  <p class="normal">İhtiyar gözlerini kapadı, gücünü toplamak ister gibi dudaklarını ıslattı ve gözlerini açıp şöyle dedi:</p>

  <p class="normal">— Yaşarsınız. Tanrı’nın izniyle yaşayacaksınız.</p>

  <p class="normal">Biraz sustuktan sonra gülümseyerek ekledi:</p>

  <p class="normal">— Bana bak Vanya, yangını kimin çıkardığını hiç kimseye söylemeyeceksin. Başkasının bir günahını örtersen, Tanrı senin iki günahını affeder.</p>

  <p class="normal">İhtiyar mumu iki eliyle tutup göğsüne götürdü, son kez nefes alıp verdi ve öldü.</p>

  <p class="normal">İvan, Gavrilo’yu ele vermedi ve hiç kimse yangının sebebini öğrenemedi.</p>

  <p class="normal">Artık İvan’ın Gavrilo’ya olan öfkesi geçmişti; Gavrilo’ysa İvan’ın neden kendisini ele vermediğine şaşıyordu. İlk önce bu durumdan korkan Gavrilo yavaş yavaş alıştı. Erkekler ve kadınlar kavgayı bıraktı. Köy yeni baştan kurulurken iki aile aynı avluya yerleşti. Köy kurulunca İvan’la Gavrilo yine birbirine komşu oldular.</p>

  <p class="normal">Bundan sonra İvan’la Gavrilo tıpkı ihtiyar babaları gibi iyi komşular olarak yaşadılar. İvan Şçerbakov babasının dediklerini, Tanrı’nın emirlerini asla unutmuyordu: Kıvılcımı söndürmeyen ateşi zapt edemezdi.</p>

  <p class="normal">Birisi ona kötülük ederse intikam almaya değil, arayı düzeltmeye çalışıyordu; biri ona küfrederse aynı şekilde karşılık vermiyor, karşısındakine küfretmemeyi öğretmeye çalışıyordu; kadınlara ve çocuklara da bunu öğretiyordu. İvan Şçerbakov durumunu böylelikle düzeltti ve eskisinden daha iyi bir yaşam sürmeye başladı.</p>
</body>
</html>
