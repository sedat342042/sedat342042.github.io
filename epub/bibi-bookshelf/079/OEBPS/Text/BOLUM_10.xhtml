<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BOLUM_10.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bolum-10">
    <div class="calibre2" id="calibre_pb_0"></div>

    <h1 class="bolum-ismi" id="toc-anchor" xml:lang="tr"><span class="ana-bolum-basligi">Besin dünyası</span></h1>

    <p class="duz1" xml:lang="tr"><span class="duz">Bebek ve çocukların doğumdan itibaren en iyi şekilde beslenmeleri için anneler ve babalar büyük bir çaba gösterirler. Bu yoğun çaba çoğu zaman büyük güçlükleri de beraberinde getirir. Bebeklerin ve de çocukların ideal beslenmesinin karşımıza çok zor bir sorun olarak çıkmasının sebebi insan vücudunun besin ihtiyacının çok fazla öğeden oluşması ve kaliteli gıdaya ulaşmaktaki zorluklardır. Anne ve babalar beslenme konusu açıldığında pek çok vitamin ve mineralin, bazı gıda takviyelerinin kendilerine önerildiğini fark ederler. Burada amaç, bebeğin kansızlık yaşamamasından hastalıklara karşı direncinin iyi olmasına kadar pek çok ideal koşulu sağlayabilmektir.</span></p>

    <p class="duz1" xml:lang="tr"><span class="duz">Hekimler bebeklere öncelikle bazı vitaminleri ve mineralleri önerirler. Her bebek dünyaya gözünü açar açmaz zaten daha birinci gün K vitamini iğnesi olarak vitaminler dünyasına adım atmış olur. K vitamininden sonra D vitamini, demir minerali, multivitamin şuruplar, gerekirse flor ve çinko minerali bebeğin beslenme dünyasındaki yerlerini alacaklardır.</span></p>

    <p class="baslik" xml:lang="tr"><span class="bold">Vitaminler-mineraller</span></p>

    <p class="baslik1" xml:lang="tr"><span class="bold-italik">Vitamin</span></p>

    <p class="duz1" xml:lang="tr"><span class="duz">Hayatta kalabilmemiz için gıdalarla düzenli olarak çok çok az miktarlarda almamız gereken besin öğelerini, Latince hayat anlamı taşıyan “vita”nın, az miktarı yansıtan “min”imum kelimesinin başlangıcıyla birleşmesinden oluştuğunu düşünebileceğimiz vitamin kelimesiyle tanımlayabiliriz (vitamin isminin kaynağıyla ilgili gerçekler farklıdır: bilim adamları, ilk keşfedilen vitamin olan B1 vitaminini bulduklarında, molekül içerisinde amin grubu bulunduğunu zannederek vitamin isminde karar kıldılar. Biz yine de minimum kelimesini referans alabiliriz. Hayat ve minimum kelimeleri, vitaminden ne anladığımızı çok daha iyi tanımlar ve vitaminlerde zaten amin grubu yoktur!). Vitaminleri gramlarla değil, miligramlarla alırız ve onlar olmadan sağlıklı bir yaşam mümkün olmaz. Vitaminler enzimlerin yardımcısıdır, onlar olmadan enzimler çalışamaz. İnsanlarda A vitamini, B vitaminleri, C, K ve E vitaminleri ile D1 ve D2 vitaminleri gıdalarla alınması şart olan vitaminlerdir. Bu vitaminlerden beşinin eksikliği, tüm toplumu ilgilendiren, geniş bir coğrafyada birden fazla toplumu aynı anda hasta edebilen hastalıklara neden olmuştur. Bu hastalıklar, beriberi hastalığına yol açan B1 vitamini eksikliği, raşitizm hastalığına yol açan D vitamini eksikliği, görmede eksiklik ya da körlüğe neden olan A vitamini eksikliği, pellegra hastalığına yol açan B3 vitamini eksikliği ve iskorbüt hastalığına yol açan C vitamini eksikliğidir.</span></p>

    <p class="baslik1" xml:lang="tr"><span class="bold-italik">Mineral</span></p>

    <p class="duz1" xml:lang="tr"><span class="duz">Toprakta, madenlerde mevcut olan demir, kalsiyum, fosfor gibi mineraller, gıdalarla az miktarlarda alınarak vücudumuzda önemli işlerde görev alırlar. Vücudumuza gerekli olan mineraller iki gruptur:</span></p>

    <p class="duz1" xml:lang="tr"><span class="duz">İlk grup mineraller nispeten çok miktarlarda alınması gereken kalsiyum, fosfor, magnezyum, sodyum, klor, potasyum ve kükürt mineralleridir. Bu grubun en önemli elemanı kalsiyumdur ve özellikle süt ürünleriyle düzenli olarak kalsiyum almak zorunluluğu vardır. Sodyum ve klor ise tuzun içeriğini oluşturur ve gıdalardaki tuzla alınır.</span></p>

    <p class="duz1" xml:lang="tr"><span class="duz">İkinci grup mineraller çok daha az miktarlarda ihtiyaç duyduğumuz minerallerdir. Az miktarda tükettiğimiz bu minerallerin en önemlileri demir ve çinkodur; iyot, flor ve selenyum da bu listede yer alır.</span></p>

    <p class="duz1" xml:lang="tr"><span class="duz">Şimdi bu vitamin ve mineralleri, bebeklere veriliş sırasına göre gözden geçirelim:</span></p>

    <p class="baslik1" xml:lang="tr"><span class="bold-italik">1. K vitamini</span></p>

    <p class="duz1" xml:lang="tr"><span class="duz">Bebeklere daha doğar doğmaz vitamin verildiğini biliyor muydunuz? Evet tüm dünyada yeni doğan bebeklere K vitamini verilir, bu bebeklere verilen ilk vitamindir.</span></p>

    <p class="baslik1" xml:lang="tr"><span class="bold-italik">K vitamini nedir?</span></p>

    <p class="duz1" xml:lang="tr"><span class="duz">K vitamini erişkinlerde günde 50 ila 100 mikrogram miktarında alınması gereken ve eksikliğinde pıhtı oluşumunun sekteye uğradığı bir besin öğesidir. Tipik bir vitamindir yani, hayatın devamının sağlanabilmesi için besinlerle alınması gereken, mutlak eksikliğinin hayati tehlikeler yaratabildiği gıda öğesi.</span></p>

    <p class="duz1" xml:lang="tr"><span class="duz">K vitamini, vücuttaki pıhtılaşma faktörlerinin karaciğerde aktif hale gelmelerini sağlayan bir grup bileşiğin genel adıdır. Vücudumuzda K vitamini eksikse, bir yerimiz kesildiğinde oluşan kanama zor durur ya da vücudumuzda kolay iç kanamalar gözlenebilir. Yağda eriyen ve böylece vücutta depolanabilen bir vitamindir. K vitaminini enteresan yapan, yeşil sebzeler, baklagiller ve balık gibi gıdalarla alınabildiği gibi bağırsakta yaşayan yararlı bakterilerce de vücut içerisinde üretilmesidir. Gerçekte ihtiyacımız olan K vitamininin en az yarısını bizimle birlikte yaşayan yararlı bakteriler bağırsakta üretip vücudumuzun emrine sunarlar. Şu an siz bu kitabı okurken bağırsağınızdaki yararlı bakteriler sizin için K vitamini üretiyorlar!</span></p>

    <p class="duz1" xml:lang="tr"><span class="duz">İşte tam bu noktada K vitamini eksikliği açısından en hassas grubu yeni doğan bebeklerin oluşturduğunu görüyoruz. Yeni doğan bebeklerin bağırsaklarında K vitamini üretip hizmete sunan bakteriler henüz oluşmadığından, hekimler K vitamini verilmediğinde yeni doğan bebeklerde kolay kanamaların olabileceğinden korkarlar. Böylesi kolay kanamalar, tüm yeni doğan bebeklere rutin K vitamini henüz verilmediği dönemlerde gözlenmekteydi zaten. Bu nedenle ülkemizde her yeni doğan bebeğe 1 mg K vitamini kas içine iğne yapılarak verilmekte ve böylece vitamin eksikliğine bağlı kanamaya eğilim durumunun önüne geçilmektedir.</span></p>

    <p class="duz1" xml:lang="tr"><span class="duz">Büyükler ne zaman K vitamini eksikliği yaşarlar? Uzun süre ve yüksek dozda antibiyotik tükettikleri zaman. Ah antibiyotikler ah! Bağırsakta yararlı bakteriler de antibiyotiğin etkisiyle ölüp gidince vücutta K vitamini eksikliği baş gösterebilir.</span></p>

    <p class="duz1" xml:lang="tr"><span class="duz">Yine şiddetli ishal ve karaciğer hastalıklarında da K vitamini eksikliği ortaya çıkabilir. Böylesi durumlar oluşmadığı sürece, yenidoğan dönemi hariç, bebek ve çocuklara K vitamini verilmesi gerekmez.</span></p>

    <p class="baslik1" xml:lang="tr"><span class="bold-italik">2. D vitamini</span></p>

    <p class="duz1" xml:lang="tr"><span class="duz">Bebeklere önerilecek ikinci takviye yine bir vitamin olan D vitamini olacaktır. Dünyanın hemen hemen her yerinde tüm bebeklere büyüme döneminde D vitamini takviyesi önerilir. D vitamini de aynen K vitamini gibi kısmen besinlerle alınır, kısmen de vücut içinde üretilir. Bunun için karaciğerde üretilen bir tür kolesterolün, deriye ulaştığında güneş ışınlarının etkisiyle D vitaminine dönüştürülmesi gerekir.</span></p>

    <p class="duz1" xml:lang="tr"><span class="duz">Peki D vitaminin görevi nedir? D vitaminin görevi gıdalarla alınan kalsiyumun kemiklerin içine geçmesini sağlamaktır. Vücudumuzda yeterince D vitamini yoksa gıdalarla istediğimiz kadar kalsiyum alalım, bu kalsiyumlar kemiklerin içerisine giremeyecektir! D vitamini eksikliğinde RAŞİTİZM denen bir hastalık oluşur çocuklarda. Erişkinlerden farklı olarak çocuklar sürekli büyümektedirler. Özellikle de kemikler uzamakta ve çocuk boy atmaktadır. Büyüyen kemiklerin içerisine yeterince kalsiyum giremezse raşitizm hastalığı oluşur ve bunun sebebi de D vitamini eksikliğidir. Raşitik çocuklarda özellikle bacak kemikleri eğri şekillenir ve bu kemik eğriliği ömür boyu sürer. Sütun gibi bacaklar yerine çarpık çurpuk bacaklar! Önden O harfi ya da X harfi gibi görüntü veren bacaklar! Kemikleri güçsüz bir çocuk. Kimse böyle bir kâbus yaşamak istemez. Dahası D vitamini eksikliği bıngıldağın geç kapanmasına, alında öne doğru çıkıklık, kaburgalar üzerinde çıkıntılar, el ve ayak bileklerinde gereksiz genişlemeler, kalıcı dişlerin çıkmasında gecikme, omurgada eğrilikler, özellikle baş bölgesinde yoğun terleme gibi bulgulara yol açabilir.</span></p>

    <p class="duz1" xml:lang="tr"><span class="duz">Hızlı büyüyen çocuklarda D vitamini ihtiyacı çoktur. Üstelik bebek yenidoğan döneminde anneden de yeterince D vitamini alamamış olabilir, ne yazık ki pek çok annenin de D vitamini depoları eksiktir. Bebekler gıdalarla yeterli D vitamini alamayabilirler. Yeterince güneşlenememek de bir sorundur. Ozon deliğinin atmosferi bozduğu günümüz şartlarında bebekler de dahil olmak üzere hiç kimse güneş kremleri sürmeden güneşe çıkmadığından, cildimizde yoğun D vitamini oluşmasını beklemek saflık olacaktır.</span></p>

    <p class="duz1" xml:lang="tr"><span class="duz">Tüm bu nedenlerle büyüme çağındaki tüm bebek ve çocukların vücutlarında D vitamini depolansın istenir. Bu nedenle 1. ayın bitiminden itibaren tüm bebeklere günlük ihtiyaç olan 400 ünite D vitamini ilaç olarak verilir. Sadece anne sütü emen bebeklerde bu uygulama genellikle gerekir. Sadece hazır mama tüketen bebeklerde hazır mamada da D vitamini takviyesi bulunduğundan, hekim kararıyla ayrıca verilecektir. D vitamininin bebeğe verilme süresini bebeğin hekimi belirleyecektir.</span></p>

    <p class="duz1" xml:lang="tr"><span class="duz">D vitamininin vücutta biriktiği unutulmamadır, hiçbir bebek ya da çocuk gereğinden fazla D vitamini almamalıdır. Fazlaca D vitamini, vücutta fazlaca kalsiyum birikimi demektir, bu da böbrekleri zorlar. Böbrekler gereğinden fazla kalsiyumun vücutta tutulması durumunda kalsiyum bombardımanına maruz kalacak, böbreklerde taş oluşabilecektir. Bu nedenle bebeğe verilecek D vitamini miktarını bebeğin hekimi, titizlikle belirleyecektir.</span></p>

    <p class="baslik1" xml:lang="tr"><span class="bold-italik">3. Demir</span></p>

    <p class="duz1" xml:lang="tr"><span class="duz">Yeni doğan bebeğe K vitamini yapıldıktan ve de D vitamini takviyesine başlandıktan sonra, tedavi olarak verilip verilmemesi düşünülecek üçüncü besin öğesi demir olacaktır, çünkü vücudumuzda demirin az olması, kansız olduğumuz anlamını taşır. Hızla büyüyen bebek ve çocuklarda kansızlık olması hiç arzulanmaz. Bu nedenle doğumdan itibaren 16 yaşa kadar her bebek ve çocukta gerekirse demir tedavisi uygulamak her zaman gündemde olacaktır.</span></p>

    <p class="duz1" xml:lang="tr"><span class="duz">Demir gıdalarla alınan bir mineraldir ve hayatın devamlılığı için hayati öneme haizdir. Vücudumuzdaki demirin % 70’i kırmızı kan hücrelerinin içerisindedir; oksijen taşıyan, hemoglobin adı verilen kırmızı kan hücresi proteini içerisinde. Zaten kırmızı kan hücrelerinin; kırmızı kan hücrelerinin içerisindeki hemoglobinin görevi vücudun tüm dokularına oksijen taşımaktır. Bu görevlerini ise demir olmadan yapamazlar. Dokulara oksijen taşınamadığında hayat devam edemeyeceğine göre belki de yaşamdaki en önemli amaçlardan biri, gıdalarla yeterli oranda demire ulaşabilmektir denebilir. Tüm koşuşturmalarımız biraz da demir için aslında.</span></p>

    <p class="duz1" xml:lang="tr"><span class="duz">Gıdalarla alınması şart olan demir ne yazık ki bağırsaklardan kana çok zor karışır. Bunun da sebebi demirin kolay paslanmasıdır! Nasıl ki açıkta bırakılan demir havadaki oksijene bağlanıp paslanırsa gıdalardaki demir de bağırsakta özellikle kalsiyuma bağlanabilir ve daha kana karışamadan dışkıyla atılabilir. Gıdalarla aldığımız demirin sadece bir kısmı kana karışır! Bu nedenle demirden zengin gıdaları bol tüketmek, bu gıdaları tüketirken de demirin emilimini engelleyecek süt, yoğurt ve peynir gibi kalsiyumdan zengin gıdalarla ya da yine emilimi bozan çay ve ekmek gibi besinlerle bir araya getirmemek büyük önem taşır. Nütrisyonel yani beslenme düzenine bağlı demir eksikliği tüm dünyada kansızlığın en önemli sebebidir. Tüm bebek ve çocuklar, potansiyel olarak dönem dönem kansızlık gösterebilirler ve de bu nedenle sürekli gözetim altında tutulmalıdırlar.</span></p>

    <p class="duz1" xml:lang="tr"><span class="duz">Demir eksikliğinin yani kansızlığın önlenebilmesi için demirden zengin gıdaları öğrenmeliyiz. Demir içeren en önemli gıda tabii ki anne sütüdür. İçeriğindeki demir miktar olarak az olsa da, bu demirin en az % 50’si kana karışır. Bu nedenle anne sütü bir mucizedir, çünkü hiçbir gıdanın içindeki demirin yüzde 10’dan fazlası emilmez! Yani anne sütünde demir açısından performans % 50 iken diğer gıdalarda bu en fazla % 10’dur. Yani anne sütü hariç tüm gıdaların içerdiği demirin en fazla % 10’u emilebilir!</span></p>

    <p class="duz1" xml:lang="tr"><span class="duz">Yenidoğan bebekler, annenin karnındayken zaten anneden demir alıp vücutlarında demir depolarlar, bir de içerdiği demirin en az yarısı emilebilen anne sütü de emince özellikle ilk 6 ay pek kansızlık sorunu yaşamazlar. Eğer erken doğmamışlarsa! Erken doğan bebekler demir depoları zayıf doğduklarından, erkenden C vitaminiyle birlikte demir tedavisine alınmaları gerekebilir.</span></p>

    <p class="duz1" xml:lang="tr"><span class="duz">Demirden zengin diğer gıdalar karaciğer, pekmez, kırmızı et, balık, bakliyat, tarhana, soya, kuru üzüm, balkabağı çekirdeği ve yumurta olarak sıralanabilir. Tüm bu gıdalar zamanı geldikçe bebeğin ve de çocuğun beslenme düzeninde yerlerini almalıdır.</span></p>

    <p class="duz1" xml:lang="tr"><span class="duz">Bebekler ve de çocuklar gıdalarla az demir aldıklarında öncelikle vücutta demir depoları azalır. Daha sonra kandaki demir miktarı azalır ve kandaki demir bağlama kapasitesi artar (demiri bağlayan taşıyıcı proteinler artar) ve daha sonra da hemoglobin düzeyi kan da düşer. Bu nedenle tüm bebek ve çocuklarda şüphe edildiğinde ve de zaman zaman rutin olarak parmaktan kan alınarak demir tedavisi ihtiyacı olup olmadığı belirlenmelidir. Parmak ucundan alınan kanda hemoglobin ile kanın katı kısmını temsil eden hematokrit değerleri ölçülmeli, değerler bebeğin ya da çocuğun yaşına uygun değerlerin altında ise, beslenmesinin düzenlenmesinin yanı sıra tedavi amacıyla demir tedavisine başlanmalıdır. Bu yapılmazsa ve de belirli bir süre kansızlık devam ederse,</span></p>

    <p class="alinti-ilk-paragraf" xml:lang="tr"><span class="italik1">• iştah azalması,</span></p>

    <p class="alinti" xml:lang="tr"><span class="italik1">• solukluk,</span></p>

    <p class="alinti" xml:lang="tr"><span class="italik1">• hastalıklara karşı direncin düşmesi,</span></p>

    <p class="alinti" xml:lang="tr"><span class="italik1">• bağırsağın gıdaları emme gücünün azalması,</span></p>

    <p class="alinti" xml:lang="tr"><span class="italik1">• büyümenin duraksaması,</span></p>

    <p class="alinti" xml:lang="tr"><span class="italik1">• tırnak ve cilt kalitesinin düşmesi,</span></p>

    <p class="alinti-son-paragraf" xml:lang="tr"><span class="italik1">• çabuk yorulma ve halsizlik gibi belirtilerin ortaya çıkması kaçınılmaz olacaktır.</span></p>

    <p class="duz1" xml:lang="tr"><span class="duz">Bazı çocuklarda demir eksikliğine ilaveten çinko eksikliği de baş gösterdiğinde dalakta büyüme ve toprak-kâğıt gibi olağandışı objeleri yeme isteği yani pika ortaya çıkabilecektir.</span></p>

    <p class="bold-ortali" xml:lang="tr"><span class="bold-italik">Pika</span></p>

    <p class="alinti-ilk-paragraf" xml:lang="tr"><span class="dar-paragraf-italik">Latince “saksağan” demek olan</span> pica <span class="dar-paragraf-italik">kelimesinden köken alan PİKA, garip maddeleri yemek eylemini tanımlar. Kâğıttır, kumdur ayırmadan her şeyi yediğine inanılan saksağan kuşu gibi, pika durumunda da, hasta, kâğıt, duvar boyası, buz, çiğ patates, izmarit, toprak gibi normalde yenmeyecek maddeleri yemeye eğilimli olur. Pika en çok çocukluk çağında görülür ve mevcudiyeti eğer bir zekâ geriliği söz konusu değilse mineral eksikliklerini akla getirir. Belirgin demir ya da çinko eksikliğinden mustarip olan çocukların özellikle toprak yedikleri görülür. İnsanlarda çinko eksikliğinin yaratabileceği sorunlar, ilk kez İran’da, sürekli toprak yiyen bir grup hastada tanımlanmıştır. Pika özelliği gösteren çocuklarda, vücut demir ve çinko depolarına bakılmalı ve gerekli tedaviler başlatılmalıdır.</span></p>

    <p class="duz-ilk-paragraf" xml:lang="tr"><span class="duz">Bebek ve çocuklarda kansızlık sık mıdır? Ne yazık ki evet, sıktır. Bebekler annelerinden yeterli miktarda demir alıp depolayamadıklarında ve de gıdalarla yeterince demir alamadıklarında kansız kalırlar. Bebeklere ve çocuklara, kansızlık mevcutsa ya da kansızlık gelişmesin isteniyorsa ilaç olarak demir verilmesini önermek son derece yararlıdır ancak eğer gerekmiyorsa bir bebeğe ya da çocuğa demir önermek doğru değildir. Demirin fazlası vücutta, başta karaciğer olmak üzere demir depolayabilen dokularda birikecektir, bu da vücudu yorar. Vücut ne yazık ki demirin fazlasını atamaz, alınan demir vücutta kalır.</span></p>

    <p class="duz1" xml:lang="tr"><span class="duz">Gereğinden fazla demir önermenin önüne geçmek için, her bebekte 6. ayda, diğer zamanlarda da gerek duyulduğunda bebeğin ya da çocuğun parmağından az bir kan alarak hemogram ya da hemoglobin testleri yapılmalıdır. Eğer değerler normalse demir tedavisi uygulanmamalıdır.</span></p>

    <p class="baslik1" xml:lang="tr"><span class="bold-italik">4. Multivitaminler</span></p>

    <p class="duz1" xml:lang="tr"><span class="duz">Bebeklere K ve D vitaminleri ve demirden sonra en fazla önerilen takviye, multivitaminler olacaktır.</span></p>

    <p class="duz1" xml:lang="tr"><span class="duz">Multivitaminler, birden fazla vitaminin şurup şeklinde bebeğe verilmesi esasına dayanır. Genelde A ve E vitaminleri, C vitamini ve B grubu vitaminler bir karışım halinde bebek ve çocuklara dönem dönem önerilir. Hekim multivitamin önerdiğinde aklından şu amaçlar geçer:</span></p>

    <p class="alinti-ilk-paragraf" xml:lang="tr"><span class="italik1">•</span> <span class="dar-paragraf-italik">İştahsız ya da az yiyen çocukta gıdalarla vitamin alımı azalır, bu takviye edilmelidir.</span></p>

    <p class="alinti" xml:lang="tr"><span class="italik1">•</span> <span class="dar-paragraf-italik">Multivitamin bebeğin/çocuğun iştahını açabilir.</span></p>

    <p class="alinti" xml:lang="tr"><span class="italik1">•</span> <span class="dar-paragraf-italik">Multivitamin özellikle viral hastalıklarda vücut direncini artıracaktır.</span></p>

    <p class="alinti" xml:lang="tr"><span class="italik1">•</span> <span class="dar-paragraf-italik">Multivitamin bağırsaktan demirin emilimini artıracaktır, bu nedenle kansız çocuklara verilmelidir.</span></p>

    <p class="alinti-son-paragraf" xml:lang="tr"><span class="italik1">•</span> <span class="dar-paragraf-italik">Yeterli beslenen çocuklarda eğer besinler doğru pişirilmiyorsa yine vitamin takviyesi gerekebilir.</span></p>

    <p class="duz1" xml:lang="tr"><span class="duz">Şimdi vitamin şuruplarına konan belli başlı vitaminlere bakalım.</span></p>

    <p class="duz-ilk-paragraf" xml:lang="tr"><span class="bold-italik">A vitamini</span></p>

    <p class="duz1" xml:lang="tr"><span class="duz">A vitamini, aynen K ve D vitaminleri gibi yağda eriyen ve bu nedenle vücutta depolanabilen bir vitamindir, karaciğerde depolanır. Yeni doğan bebek karaciğerinde zaten A vitamini depolanmıştır.</span></p>

    <p class="duz1" xml:lang="tr"><span class="duz">Karaciğerdeki A vitamini deposu, gıdalarla takviye edilemezse gittikçe azalır, erişkinlerde belki yıllar içerisinde, bebeklerde ise haftalar ya da aylar içerisinde.</span></p>

    <p class="duz1" xml:lang="tr"><span class="duz">Çocuklar gıdalarla her gün 500 mikrogram, erişkinler ise 1 000 mikrogram A vitamini almak zorundadırlar. Süt, tereyağı, yumurta, karaciğer, balık gibi hayvansal gıdalar ve de sebze ve meyveler A vitamini kaynaklarıdır.</span></p>

    <p class="duz1" xml:lang="tr"><span class="duz">Gıdalardaki A vitamini ısıtılmaya dayanıklıdır ama kolay paslanır, yani taze tüketilmelidir. Gıda açık havada uzun süre kalırsa, A vitamini havadaki oksijenle birleşir ve böylece paslanır, işe yaramaz olur.</span></p>

    <p class="duz1" xml:lang="tr"><span class="duz">A vitamini eksikliği genelde aşırı beslenme bozukluğu yaşayan çocuklarda gözlenir.</span></p>

    <p class="duz1" xml:lang="tr"><span class="duz">Malnütrisyon, yani aşırı beslenme bozukluğu olan, bir deri bir kemik bebeklerde.</span></p>

    <p class="duz1" xml:lang="tr"><span class="duz">A vitamini eksikse özellikle gözler etkilenir, çünkü karanlıkta da görmemizi sağlayan pigmentlerin gözde oluşması için bu vitamin şarttır. Aşırı beslenme problemi yaşayan çocuklarda körlük bile söz konusu olabilmektedir.</span></p>

    <p class="duz1" xml:lang="tr"><span class="duz">Böylesi durumlarda A vitamini eksikliği kızamık gibi, verem gibi enfeksiyonların da ağır seyretmesine yol açar. Ayrıca kemik, diş, deri ve vücudun iç yüzeyleri sağlıklı olabilmek amacıyla A vitaminine ihtiyaç duyarlar. Aşırı A vitamini eksikliğinde zekâ geriler, büyüme durur.</span></p>

    <p class="duz1" xml:lang="tr"><span class="duz">Belirgin malnütrisyonu olan, bir deri bir kemik çocuklarda tedavi edici yüksek dozda, yeterli beslenemeyen normal çocuklarda ise günlük ihtiyaç kadar A vitamini takviyesi gereklidir. Tedavi gerektiren ağır eksikliklerde A vitamini tek başına, günlük ihtiyaç içinse multivitamin şuruplarının içerisinde verilecektir.</span></p>

    <p class="duz-ilk-paragraf" xml:lang="tr"><span class="bold-italik">E ve C vitaminleri</span></p>

    <p class="duz1" xml:lang="tr"><span class="duz">Yağda eriyen, dolayısıyla vücutta depolanabilen 4. vitamin E VİTAMİNİ’dir. E vitamini hücreleri zararlı maddelerden korur, en önemli antioksidanlardan biridir.</span></p>

    <p class="alinti-ilk-paragraf" xml:lang="tr"><span class="italik1">• Peki antioksidan nedir?</span></p>

    <p class="duz1" xml:lang="tr"><span class="duz">Doğduğumuzdan itibaren hücrelerimiz yaşlanmaya başlar, bu yaşlanmanın önemli bir sebebi serbest radikal ismi verilen moleküllerdir.</span></p>

    <p class="duz1" xml:lang="tr"><span class="duz">Bu moleküllerde atomların en dış katmanında elektron eksikliği oluşmuştur ve bu moleküller dışarıdan elektron kapmaya çalışırlar. Bu moleküller, bir bölünmeyle eksik elektronlu hale gelmiş, çevrelerindeki moleküllerden elektron çalmaya çalışan moleküllerdir. Böylesi moleküller normal hücre faaliyetleriyle oluştukları gibi, hava kirli ise, sigara dumanı varsa, radyasyona maruz kalırsak daha da fazla oluşurlar.</span></p>

    <p class="duz1" xml:lang="tr"><span class="duz">İşte çevresindeki molekülleri rahatsız eden, eksik elektronlu, arızalı moleküller olan serbest radikalleri E ve C vitaminleri yok derler. Nasıl mı?</span></p>

    <p class="duz1" xml:lang="tr"><span class="duz">Eksik elektronlu moleküllere elektron vererek. Başka moleküller, serbest radikal denen moleküller elektronlarını alsa bozulurken, bu işlemde elektron kaybeden E ve C vitaminlerine bir şey olmaz. Herkes mutlu olur ve hücre etrafa elektron çalmak amacıyla sürekli sataşan ve böylece kendisini yaşlandıran kötü moleküllerden kurtulmuş olur. E ve C vitaminlerinin bu etkisine antioksidan etki diyoruz, paslanmayı engelleyen etki yani. Hücre yaşlanmasını, kanser oluşumunu, ışınların cildi bozmasını engelleyici özelliklerdir bunlar.</span></p>

    <p class="duz-ilk-paragraf" xml:lang="tr"><span class="bold-italik">E vitamini</span></p>

    <p class="duz1" xml:lang="tr"><span class="duz">Yeşil sebzeler, yağlı tohumlar ve bitkisel yağlar, tahıllar, baklagiller, balık E vitamini kaynağıdır.</span></p>

    <p class="duz1" xml:lang="tr"><span class="duz">Balık, zeytinyağı, badem, ıspanak gibi gıdaları bol tüketmeyen çocuklarda E vitamini takviyesi gerekebilir. Katı yağla beslenen çocuklarda da E vitamini ihtiyacı artabilir, çocukların beslenmesinde katı yağlardan kaçınmak şarttır.</span></p>

    <p class="duz-ilk-paragraf" xml:lang="tr"><span class="bold-italik">C vitamini</span></p>

    <p class="duz1" xml:lang="tr"><span class="duz">C vitamini suda eriyen ve bu nedenle vücutta depolanamayan bir vitamindir. Gıdalarla sürekli alınması gerekir.</span></p>

    <p class="duz1" xml:lang="tr"><span class="duz">C vitamini demirin bağırsaktan emilimini artırır, kalsiyum ve folik asit gibi bazı mineral ve vitaminlerin daha iyi kullanılmasını sağlar.</span></p>

    <p class="duz1" xml:lang="tr"><span class="duz">Damarların duvar bütünlüğünü sağlar.</span></p>

    <p class="duz1" xml:lang="tr"><span class="duz">Cildimiz kesildiğinde yaranın kapanması için C vitaminine ihtiyaç duyarız.</span></p>

    <p class="duz1" xml:lang="tr"><span class="duz">Dişetleri ve mukoza sağlığı için gereklidir. C vitamini bağışıklık sistemini de destekler.</span></p>

    <p class="duz1" xml:lang="tr"><span class="duz">Aynen E vitamini gibi, C vitamini de antioksidandır, hücrelerin erken yaşlanmasını engeller.</span></p>

    <p class="duz1" xml:lang="tr"><span class="duz">Eksikliğinde iskorbüt denen bir hastalık oluşur. Vücutta kolay kanamalar, dişetlerinde bozulma ve kanamalar, kemiklerde bozulmalar, huzursuzluk, kemik ve eklem ağrısı gözlenir.</span></p>

    <p class="duz1" xml:lang="tr"><span class="duz">Turunçgiller, çilek, domates, maydanoz, kivi, brokoli gibi yeşil sebzeler, kırmızı biber, kuşburnu C vitamininden zengindir. Eksikliği vitamin ilaçlarıyla kolayca engellenebilir. C vitamininin fazlası idrarla vücuttan atılır. Fazlalığı zarar vermez.</span></p>

    <p class="duz-ilk-paragraf" xml:lang="tr"><span class="bold-italik">B vitaminleri</span></p>

    <p class="duz1" xml:lang="tr"><span class="duz">Sekiz tane vitamin, B vitamini olarak adlandırılır. Bunlar hem özel isimleriyle hem de rakamsal adlandırmalarla anılırlar.</span></p>

    <p class="duz1" xml:lang="tr"><span class="duz">Örneğin tiamin isimli vitamin B1 vitamini olarak da anılır. Bu vitaminler hücre metabolizması için hayati önem taşıyan vitaminlerdir. Suda erirler ve bu nedenle vücutta depolanamazlar, bu nedenle her gün gıdalarla belirli miktarlarda alınmaları şarttır.</span></p>

    <p class="duz1" xml:lang="tr"><span class="duz">Bu vitaminler arasında kobalamin olarak adlandırılan B12 vitamini farklıdır; diğer B vitaminlerini bitkisel gıdalarla almak mümkünken sadece B12 vitamini hayvansal gıdalarla alınabilir ve üstelik diğer B vitaminlerinin aksine karaciğerde depolanabilmektedir.</span></p>

    <p class="duz1" xml:lang="tr"><span class="duz">6. aydan itibaren, cilt gibi hızlı yenilenen dokuların, bağışıklık sisteminin ve kemik iliğinde kan yapımının daha güçlü olması için bebeklere ve yeterli gıda tüketemeyen çocuklara multivitamin şuruplarında yer alan B vitaminleri önerilecektir.</span></p>

    <p class="duz1" xml:lang="tr"><span class="duz">Hızla büyümekte olan bebek ve çocukların gıdalarla bol ve yeterince B vitaminleri almalarının önemi apaçıktır. Bu nedenle bebek ve çocuğun hekimi gerekli gördüğü durumlarda B vitamini içeren multivitaminler önerecektir.</span></p>

    <p class="duz1" xml:lang="tr"><span class="duz">Antibiyotik kullanırken multivitamin almak şart değildir. Multivitaminin günün belirli bir zamanında ya da aç veya tok karnına alınmasında da bir sakınca yoktur.</span></p>

    <p class="bold-ortali" xml:lang="tr"><span class="bold-italik">Peki bu B vitaminleri nelerdir?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1. B1 vitamini (tiamin):</span> <span class="dar-paragraf-italik">Vitamin B1 eksikliği beriberi denen bir hastalığa yol açar. Çok şükür bu hastalık ülkemizde gözlenmez çünkü genelde ana gıda olarak işlenmiş, kepekli olmayan pirinç tüketen ülkelerde eksikliği ortaya çıkabilmektedir. Ülkemizde genelde buğday tüketildiğinden hepimiz yeterli B1 vitaminini gıdalarla alabilmekteyiz.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2. B2 vitamini (riboflavin):</span> <span class="dar-paragraf-italik">Bu vitamin hem bitkisel hem de hayvansal gıdalarla alınabildiğinden, ancak tüm gıdaları az tüketen çocuklarda diğer B vitaminleriyle birlikte eksikliği gözlenebilir. Bu durumda da oluşan cilt, dil ve göz belirtilerinin sebebi olur; dudak köşelerinde çatlamalar, yüzde kabuklanmalar, dilde soyulma ve gözde ışığa hassasiyet gibi.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3. B3 vitamini (niasin):</span> <span class="dar-paragraf-italik">Bu vitaminin eksikliği pellegra isimli bir hastalığa yol açar ve genelde temel gıdası mısır olan kişilerde gözlenir. Eksikliğinde cilt güneş ışığına karşı aşırı hassas olur ve güneş gören cilt bölgeleri kızarır, güneş yanıkları oluşur. Hastada sık ishaller gözlenir, kuvvet kaybı ve iştahsızlık belirgindir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4. B5 vitamini (pantoteik asit):</span> <span class="dar-paragraf-italik">Eksikliği nadiren görülen bu vitamin, bebek ve çocuklarda kullanılan pek çok cilt bakım kreminde yer alır, çünkü cildin direncini arttırmaya yardımcıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">5. B6 vitamini (pridoksin):</span> <span class="dar-paragraf-italik">Hem bitkisel, hem de hayvansal gıdalarla alınabilinen bu vitaminin eksikliği pek görülmez. Bazı verem ilaçları bu vitaminin vücutta çalışmasını engellediğinden, verem tedavisi sırasında takviye edilmesi gerekir.</span></p>

    <p class="alinti" xml:lang="tr"><span class="dar-paragraf-italik">Eksikliğinde kansızlık, ciltte bozulma, sinir sisteminde bozulmalar ve kasılma gözlenebilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">6. B7 vitamini (biotin):</span> <span class="dar-paragraf-italik">Eksikliğinde bebeklerde gelişme geriliği ve sinir sisteminde bozulmalar gözlenir. Dengeli beslenen bebek ve çocuklarda kolay kolay eksikliği gözlenmez.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">7. B9 vitamini (folik asit):</span> <span class="dar-paragraf-italik">Hızlı büyüme dönemlerinde, gebelikte ve loğusalıkta vücudun folik asit ihtiyacı çok artar. Bu nedenle hamilelerin, süt veren annelerin, bebek ve çocukların folik asitten zengin gıdalar tüketmeleri şarttır. Yeşil sebzeler, tahıllar, karaciğer ve peynir çok zengin folik asit kaynaklarıdır. Ne yazık ki bu vitamin yüksek ısıda ve gıdalar suda bekletildiğinde büyük oranda kaybolur gider.</span></p>

    <p class="alinti" xml:lang="tr"><span class="dar-paragraf-italik">Saatlerce pişirilmiş ıspanak yemeğinde ya da günlerce suda beklemiş peynirde bu vitaminin oranı hızla düşer. Keçi sütüyle beslenen çocuklarda da sık sık eksikliği gözlenir. Gıdalarla yeterince alınamazsa kırmızı kan hücresi üretimi sekteye uğrar ve kansızlık kaçınılmaz olur.</span></p>

    <p class="alinti" xml:lang="tr"><span class="dar-paragraf-italik">Soluk, halsiz, kolay yorulan ve çarpıntı yaşayan kansız bir hastayla karşılaşılır. Hızlı yenilenen cilt de, diğer B vitamini eksikliklerinde olduğu gibi çok etkilenir bu eksiklikten.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">8. B12 (kobalamin):</span> <span class="dar-paragraf-italik">Sadece hayvansal gıdalarla alınabilen bu vitamin, et, süt, yumurta gibi hayvansal gıda tüketiminin önemini vurgular.</span></p>

    <p class="alinti-son-paragraf" xml:lang="tr"><span class="dar-paragraf-italik">Eksikliğinde cilt, saç, bağırsak ve kan hücreleri gibi hızla yenilenen dokularda ciddi sorunlara yol açar. Hızlı çoğalması gereken hücreler kolay bölünemez ve çoğalamaz. Kansızlık, sinir iletiminde yavaşlama, ciltte bozulma kaçınılmaz olur.</span></p>

    <p class="baslik1" xml:lang="tr"><span class="bold-italik">5. Kalsiyum</span></p>

    <p class="duz1" xml:lang="tr"><span class="duz">Kalsiyum minerali, kemik ve dişlerimizin temel yapısını oluşturur. Ayrıca kasların kasılması, sinir dokusunda iletinin olması, kanın pıhtılaşması, kalbin çarpması için dokularda kalsiyum bulunması şarttır. Süt ve süt ürünleri kalsiyumdan zengindir, kemikleri ve dişleri hızla büyüyen bebek ve çocukların gıdalarında bol kalsiyum olmasının gerekliliği çok açıktır.</span></p>

    <p class="duz1" xml:lang="tr"><span class="duz">Kalsiyum eksikliğinde kemik ve dişler güçsüz, iskeletsiz kalır, kemik erimesi gözlenir. Büyümede geri kalınır. Kolay kasılmalar, kas ve sinir sisteminde güçsüzlük oluşur.</span></p>

    <p class="duz1" xml:lang="tr"><span class="duz">Her bebek ve çocuk her gün kalsiyumdan zengin gıdalarla beslenmek zorundadır. Ne kadar çok o kadar iyi. Gıdalarla fazlaca kalsiyum almanın hiçbir sakıncası yoktur, D vitamini bir trafik polisi gibi gıdalarla alınan kalsiyumun doğru yönlendirilmesini sağlar. Fazlası dışkı ve idrarla atılır. Gereğinden fazla kalsiyum, gereğinden fazla D vitaminiyle birlikte alınırsa tehlikelidir, bu durumda başta böbrek dokusu olmak üzere dokularda kalsiyum birikmeye başlar.</span></p>

    <p class="duz1" xml:lang="tr"><span class="duz">İlk bir yıl, her ay için belirtilen beslenme öğünleri önerilerine uyulduğunda kalsiyum eksikliğiyle karşılaşılmayacaktır. Bebek bol anne sütü, ek gıdalara başlandığında ise peynir, yoğurt ve bakliyat tüketerek gerekli kalsiyumu gıdalarla almış olur. Sardalya balığı, susam, tahin, incir, kuru kayısı ve soya da kalsiyumdan zengin gıdalara örnek teşkil eder.</span></p>

    <p class="duz1" xml:lang="tr"><span class="duz">Bebeklerin her gün gıdalarla ortalama 400 mg kalsiyum almaları gerekir. Yaklaşık olarak 400 ml anne sütü bu ihtiyacı karşılar. İyi beslenen bebeklerde kalsiyum eksikliğine rastlanmaz, ancak çok iştahsız bebeklerde kalsiyum takviyesi gündeme gelebilir.</span></p>

    <p class="baslik1" xml:lang="tr"><span class="bold-italik">6. Flor</span></p>

    <p class="duz1" xml:lang="tr"><span class="duz">Tüm dişlerin dış yüzeyini kaplayan mine tabakası, kalsiyum ve fosfor mineralleri tarafından oluşturulan ve dişi koruyan tabakadır. Diş minesi, vücudun en sert dokusudur. Ne yazık ki, mine tabakası asitli gıdalarla en fazla yıpranabilen diş bölgesidir. Dişlerin üzerine yerleşen bakteri plakları da asit bir ortam oluşmasına neden olurlar. Asitli gıdalar ve bakteriler, mine tabakasını erozyona uğratırlar ve diş çürüklerine neden olurlar. Dişlere dost bir besin öğesi var mıdır? Evet vardır. Su ve gıda yoluyla alınan bir mineral, dişleri çürüklerden korur, bu mineralin ismi “flor”dur. Diş mine tabakasına kalsiyum ve fosforun sıkıca yerleşmesini sağlayan flor minerali, dişlerin en büyük dostudur.</span></p>

    <p class="duz1" xml:lang="tr"><span class="duz">Diş sağlığı, her yaşta olduğu gibi, çocukluk döneminde de büyük öneme sahiptir. Çocukların asitli gıdalar ile bakteri oluşumunu hızlandıran şekerli gıdalardan uzak durmalarını sağlamak, iki yaşından büyük çocukların, çocuklar için üretilmiş, flor içeren diş macunlarıyla düzenli olarak diş fırçalamalarını teşvik etmek ve beş yaşından büyük çocukların dişlerinin, “fissür örtücü” ismi verilen, dişleri kaplayarak, dış etkenlerden koruyan, özel koruyucu maddelerle örtülmesi için diş hekimine başvurmak, anne ve babanın en önemli görevleri arasında yer alır.</span></p>

    <p class="duz1" xml:lang="tr"><span class="duz">Dişlerin güçlü olması için su ve gıdalarla flor mineralinin alınması şarttır. Bu konuda Amerika Birleşik Devletleri’nde elde edilmiş önemli veriler mevcuttur. Bu ülkede 1940’lı yıllardan beri içme sularına, suyun flor içeriği düşük ise flor minerali eklenmekte ve anne, bebek ve çocukların flor düzeyi 0,7-1,2 mg/litre düzeyinde olan içme sularını tüketmeleri teşvik edilmektedir. Bu önlemle Amerika Birleşik Devletleri’nde son 50 yıl içerisinde diş çürüklerinin yüzde 25 oranında azaldığı bildirilmektedir. Flor içeriği yeterli içme suyu tüketilen bölgelerde diş sağlığı daha iyi olmaktadır, eğer bu imkân yok ise bebek ve çocuğa flor içeren ilaç verilip verilmemesi kararını bebeği takip eden hekim verecektir.</span></p>

    <p class="duz-son-paragraf" xml:lang="tr"><span class="duz">Vücuda gereğinden fazla flor girmesi ise son derece sakıncalıdır. Bu durumda kemik ve dişler tam tersi bir etkiyle daha zayıf hale gelmektedirler. Bu duruma “florozis” ismi verilir. Kemik ve diş sağlığını bozan florozis durumunun oluşmaması için hem anne ve baba, hem de bebeğin hekimi bebeğin su ve gıdalarla aldığı flor miktarını dikkatle takip etmek zorundadırlar.</span></p>

    <p class="dipnot" xml:lang="tr"><span class="dipnot-bold">Kaynak:</span></p>

    <p class="dipnot" xml:lang="tr"><span class="dipnot-italik">American Academy of Pediatric Dentistry, policies, guidelines/fluoride us (Amerikan Çocuk Diş Hekimliği Akademisi, flor kullanımı ile ilgili öneriler)</span></p>

    <p class="baslik1" xml:lang="tr"><span class="bold-italik">7. Çinko</span></p>

    <p class="duz1" xml:lang="tr"><span class="duz">Her geçen gün büyüyen bebek ve çocuk vücudu için, demir minerali kadar önemli bir mineral de çinkodur. Çinko minerali, 200 adetten fazla sayıda enzimin çalışabilmesi için gereklidir. Vücutta başta protein sentezi olmak üzere, dokuları büyüten ve yenileyen inşaat işlerinden sorumlu enzimlerin çoğu, çinko olmaksızın çalışamazlar. Çinko minerali enzimlerin oksijenidir denebilir. Eğer gıdalarla yeterince çinko minerali alınamaz ise, vücuttaki tüm inşaat işleri yavaşlar, çok ciddi eksikliklerde ise durabilir. Bebek ve çocuklarda yeni doku oluşumu ve doku tamiri işleri had safhada olduğundan, çinko eksikliğinin özellikle bebek ve çocukları vurabileceğini kolaylıkla düşünebiliriz. Yenilenme süreci çok hızlı olan kemik iliği hücreleri, bağışıklık sistemi hücreleri ve sindirim sistemi hücreleri, çinko mineralini çok tüketen hücrelere örnektirler.</span></p>

    <p class="duz1" xml:lang="tr"><span class="duz">Deniz ürünleri ve balık, biftek, hindi eti, kuzu ciğeri, bakliyat, badem, yumurta, buğdayın en değerli kısmı olan ruşeym, peynir, susam ve kakao, çinkodan zengin gıdaların başında gelir. Eğer çinkodan zengin gıdalar yeterince tüketilemezse, bebeğin bağışıklık sistemi etkilenir ve bebek çok daha kolay hastalanır hale gelebilir. Sindirim sistemini etkileyen, ishale yol açan pek çok hastalık, çinko eksikliği olan bebeklerde çok daha uzun sürer ve ağır seyreder. Doku oluşumu yavaşladığından büyüme yavaşlar. Uzun süreli çinko minerali eksikliğinde boy kısa kalır, cinsel organların gelişimi tamamlanamaz.</span></p>

    <p class="duz1" xml:lang="tr"><span class="duz">Gıdalarla çinko alımı, kritik seviyelerin altına inerse cücelik, kısırlık, derin kansızlık ve iştah kaybı, kemik gelişimi bozukluğu, karaciğer ve dalakta büyüme gibi son derece can sıkıcı belirtilerin ortaya çıkması mümkündür. Tıp dünyası, çinko eksikliğinin böylesi ağır bozukluklara yol açabildiği bilgisine ilk kez, 1960’lı yıllarda, temel gıdası mayasız yufka olan, toprak yeme alışkanlığı gösteren, büyüyemeyen bir grup Ortadoğulu hastanın incelenmesiyle ulaşmıştır. Bu bölgede temel gıdanın yufka olması, yufkada ise dişe dokunur düzeyde çinko olmaması, ortaya çıkan problemlerin sebebi olmuştur. Buralarda toprak, tarihin ilk çağlarından beri ekilip biçildiğinden, artık çinkodan yana zengin değildir. Anadolu’da çinkodan yana çok zengin buğdayı muhtemelen Hititler tükettiler, biz torunlara, Anadolu topraklarından gelen çinko miktarı artık azalmıştır. Kanada toprakları gibi topraklar yeni ekilip biçildiğinden çinkodan zengin olabilir ama bizim topraklar değil.</span></p>

    <p class="duz1" xml:lang="tr"><span class="duz">Tüm bu nedenlerle bebek ve çocukların çinko mineralinden zengin gıdalar tükettiklerinden emin olmak şarttır. Yavaş büyüyen, iştahsız olan, sık ve kolay hastalanan, saçları güçsüz olan ve kolay dökülen ve de özellikle pika özelliği gösterip toprak yiyen bebek ve çocuklarda çinko eksikliğinden şüphe edilmelidir. Bu durumda bebeğe her gün 5 mg çinko içeren ilaç takviyesi yapmak yerinde olacaktır.</span></p>

    <p class="baslik1" xml:lang="tr"><span class="bold-italik">8. İyot</span></p>

    <p class="duz1" xml:lang="tr"><span class="duz">İyot, gıdalarla alınması gereken en önemli minerallerden biridir. İyot minerali sadece denizde bulunur. Yediğimiz balıklar ve tüm deniz ürünleri, çok iyi iyot kaynağıdırlar. Denizlere yakın topraklarda da iyot mevcuttur. Bu topraklarda yetişen tüm bitkilerde de iyot bulunur. Denizlerden uzaklaştıkça iyot mineraline ulaşmak zorlaşır. Dağlık bölgelerde iyot eksikliği görülme ihtimali artar ve bu durumdan da en fazla bayanlar ve de çocuklar etkilenirler.</span></p>

    <p class="duz1" xml:lang="tr"><span class="duz">İyot mineralini önemli kılan, tiroit hormonlarının ana bileşeni olmasıdır. Nasıl ki dokulara oksijen taşıyan hemoglobin molekülünde demir mevcutsa, tiroit hormonlarının içerisinde de iyot mevcuttur. Tiroit hormonları olan T3 ve T4 hormonlarının molekül olarak ağırlıklarının yarısından fazlasını, iyot minerali oluşturur. Gıdalarla alınan iyot mineralini, tiroit hormonlarını üreten tiroit bezi toplar. Başka dokularda 1 iyot varsa, tiroit dokusunda 25 iyot vardır ve bu oran, 1’e 100 olacak şekilde artabilecek kapasitededir. Erişkin tiroit bezinde toplam 15-20 mg iyot depolanmıştır. Bayanlarda meme dokusu, tiroit bezinden bile daha yoğun iyot minerali içerir. Bunun da sebebi, anne sütünün, bol iyot minerali içermesidir. Bu durum bizlere, anne ve bebeğin bir bütün oluşturduğunu bir kez daha gösterir. Anne kanıyla, sütüyle bebeğine bol iyot minerali sağlar. Böylece yeni doğmuş bebeğin tiroit bezi fonksiyonlarının ve sinir sistemi gelişiminin iyi olması sağlanmış olur.</span></p>

    <p class="duz1" xml:lang="tr"><span class="duz">Yeni doğan bebeklerde ve tüm çocuklarda iyot ve tiroit hormonu düzeylerinin yeterli olması hayati önem taşır çünkü tiroit hormonları, vücut metabolizmasını düzenleyen en önemli hormonlardır. Tiroit hormonlarının yeterli düzeyde olmaması durumunda bebek ve çocuklarda büyüme ve gelişmenin ideal olması mümkün değildir.</span></p>

    <p class="duz1" xml:lang="tr"><span class="duz">Doğum yapan annenin metabolizması, bebeğin iyot ihtiyacının tam olarak karşılanması yönünde çaba gösterirken, hekimler de yeni doğan bebekteki iyot içeren T3 ve T4 hormonlarının düzeyinin yeterli olup olmadığını muhakkak belirlerler. Bu amaçla yenidoğan tarama testi uygularlar ve tüm yenidoğanlardan az miktarda kan alarak, T3 ve T4 hormonlarının üretildiği tiroit bezinin çalışmasını düzenleyen TSH, yani tiroiti uyaran hormon miktarını ölçerler. Eğer yeni doğan bebekte tiroit bezi yeterli boyutta oluşamadı ise, ya da bezi yeterince çalışmıyorsa, bebeğin gelişiminin ve zekâsının iyi olması mümkün değildir.</span></p>

    <p class="duz1" xml:lang="tr"><span class="duz">Yenidoğan döneminden sonra ise bebek ve çocuklar gıdalarla yeterli miktarlarda iyot minerali alamazlarsa, tiroit bezinin az hormon üretmesiyle sonuçlanan hipotroidi hastalığı ve de troit bezinde büyümeyle ortaya çıkan guatr sorunu ortaya çıkabilir. Bu olasılığı ortadan kaldırmak amacıyla dünyanın pek çok ülkesinde yemekte kullanılan sofra tuzlarına iyot eklenmektedir. İyotlu tuz kullanan, balık başta olmak üzere deniz ürünleri tüketen gelişmiş toplumlarda iyot eksikliğine pek rastlanmaz. Ülkemizde de beslenme düzeni ideal olan bebeklerde iyot eksikliğine bağlı tiroit hormonu eksikliği görülmesi ihitmali düşüktür. Yine de tüm bebeklerde, aylık kontroller sırasına iyi bir gelişim gösterip göstermedikleri açısından irdelendiklerinde, şüphe çeken bir gelişim geriliği saptandığında, tiroit bezinin ürettiği tiroit hormonlarının yeterli olup olmadığı şüphesi gündeme gelir. En ufak şüphede bebeğin hekimi bebeğin iyot minerali ihtiyacını ve tiroit hormonlarının düzeyini belirleyecektir.</span></p>

    <p class="baslik1" xml:lang="tr"><span class="bold-italik">9. Probiyotikler</span></p>

    <p class="duz1" xml:lang="tr"><span class="duz">Kalınbağırsağımızda yüzlerce farklı tipte trilyonlarca bakteri, vücudumuzla dost bir şekilde yaşar, yaşamımız sona erene kadar. Bu bakterilerle vücudumuzun hücreleri, birlikte yaşama sanatını güzelce başarırlar. Bağırsaklarımızda bizimle yaşayan bu bakteriler, o kadar çok, o kadar çok sayıdadırlar ki, sayım yapsanız vücudumuzdaki tüm hücrelerin toplam sayısını aşar sayıları. Bu beraberlikten iki taraf da yararlı çıkar, bakteriler ekmek elden su gölden yaşarlarken, vücudumuz da bu bakterilerin ürettiği, hayati önemdeki enzimlerden yararlanır.</span></p>

    <p class="duz1" xml:lang="tr"><span class="duz">Sıradan geçen günlerde bu eko-sistemde bir sorun gözlenmez, ne zaman ki antibiyotik kullanımı gerektiren bir durum oluşur, o zaman sorunlar başlar. Alınan antibiyotik kalınbağırsağa ulaştığında resmen bir deprem yaşanır! Kolonilerle bakteri, ölüp gider! Antibiyotik beta bakterisi gibi kurtulmaya çalıştığımız bakterileri yok ettiği gibi, bize yararlı mikropları da öldürür; antibiyotiktir çünkü, ”anti-bio”dur, anti-hayattır. Antibiyotik kullundığımızda, bağırsağımızda oluşan düzensizlikler nedeniyle ishal oluruz, fırsatçı mantarlar bu fırsattan yararlanıp üremeye başlarlar. Dışkıyla atılan antibiyotiğin, ishalin ve mantarların etkisiyle bebeklerde kolaylıkla pişikler, cilt alerjileri oluşur.</span></p>

    <p class="duz1" xml:lang="tr"><span class="duz">Antibiyotiğin tam tersi ise “PROBİYOTİK”tir, probiyotik, “bio”yu, yani yaşamı destekler. Probiyotik kelimesi ilk kez 1965 yılında, vücudumuza yararlı olan ve gıdalarla alınan canlı bakterileri ve bakteri kısımlarını tanımlamak için kullanılmıştır. Probiyotikler içerisinde iki bakteri türü ön plandadır; bifidobakteriler ve laktobasiller. Bunlar en tanınan ve en iyi araştırılmış olan probiyotiklerdir. Bu bakterilerin özelliği, laktik asit üretebilmeleridir. Demek ki vücudumuza giren antibiyotikler, yararlı bakteriler için öldürücüyken, gıdalarla aldığımız, probiyotik özellikteki bazı canlı bakteriler ise hemcinslerini koruyup kollarlar.</span></p>

    <p class="duz1" xml:lang="tr"><span class="duz">En önemli probiyotik gıda yoğurttur. Yoğurtla ne kadar övünsek azdır. İshal olan çocuklara biz hekimler hemen yoğurt öneririz. Yoğurtta çok sayıda canlı laktobasil bakterisi bulunmaktadır. Laktobasilleri yediğimiz yoğurtla birlikte aldığımızda bağırsaklarımız bayram eder, çünkü yoğurt, bize yararlı mikropların çoğalmalarını teşvik eder. İshal sırasında probiyotikler çok önemlidirler. Rotavirüslerin yol açtığı virüs nedenli ishallerde ya da antibiyotik kullanımı sırasında verildiğinde, probiyotik özelliğindeki laktobasillerin koruyucu ve de tedavi edici özellikte olduğu bilinmektedir. Diyetlerindeki yoğurt gibi aktif kültürlerle üretilmiş gıdaların ön planda olduğu kişilerde bağışıklık sisteminin daha etkin olduğu, iltihaplı doku oluşmasına karşı vücudun korunduğu da.</span></p>

    <p class="duz1" xml:lang="tr"><span class="duz">Bebekler ve çocuklar antibiyotik kullandıklarında ya da sebebi ne olursa olsun ishal olduklarında probiyotik kullanmalıdırlar.</span></p>

    <p class="duz1" xml:lang="tr"><span class="duz">Bağırsaklarımızın en önemli destekçisi olan bu bakterilerin bebeklerimizin bağırsaklarında bol miktarda olmasını isteriz. Anne sütü emen bebekler, tahmin edeceğiniz üzere bu konuda da çok şanslıdırlar. Anne sütü emen bebeklerde koruyucu bakteriler olan bifidobakteriler ve laktobasiller çok miktardayken sadece mamayla beslenen bebeklerde</span> <span class="italik1">Streptokokus fekalis</span> <span class="duz">ve</span> <span class="italik1">E.coli</span> <span class="duz">isimli kötü bakteriler ön plana çıkabilmektedirler.</span></p>

    <p class="duz1" xml:lang="tr"><span class="duz">Bebekler anne sütünün yanı sıra yoğurt, beyazpeynir, probiyotik eklenmiş gıdalar, yeşil çay ve bir yaşına ulaşınca bal tüketerek bağırsaklarındaki laktobasil miktarını artırabilirler.</span></p>

    <p class="baslik1" xml:lang="tr"><span class="bold-italik">10. Prebiyotikler</span></p>

    <p class="duz1" xml:lang="tr"><span class="duz">Probiyotik olarak adlandırdığımız yararlı bakterilerin çoğalmalarını destekleyen gıda ürünlerine prebiyotik ismi verilir. Frükto- ve galakto-oligosakkaritler gibi bazı gıda ürünleri ve inülin gibi bazı maddeler, prebiyotiklere örnek olarak ismi verilebilecek besin öğeleridir. Prebiyotikler anne sütünde ve bitkisel gıdalarda mevcuttur. Bazı gıda ürünlerine de özellikle prebiyotikler eklenmektedir. Kalınbağırsakların bayram yapması amacıyla probiyotikler ile prebiyotiklerin birlikte verilmesine ise “sinbiyotik uygulama” adı verilir.</span></p>

    <p class="baslik1" xml:lang="tr"><span class="bold-italik">11. Balıkyağı</span></p>

    <p class="duz1" xml:lang="tr"><span class="duz">Balıkyağı, derin denizlerin bizlere armağanıdır, aynen inci gibi. Balıkyağı, öncelikle omega-3 isimli özel bir yağ içerir ve bu özel yağı balıklar üretmezler, denizlerin derinliklerinden bizlere taşırlar. İnci avcısı derin denizlerden inci çıkartırken balıklar da derin denizlerden omega-3 çıkartıp soframıza buyur ederler. Omega-3 yağının kaynağı derin denizlerdeki alglerdir, bu algleri yiyen balıklar ile bu balıkları yiyen daha büyük balıklar, vücutlarında bu özel yağı biriktirirler. Omega-3 zengini bu balıklardan yediğimizde biz de bu saadet zincirinden yararlanmış oluruz.</span></p>

    <p class="duz1" xml:lang="tr"><span class="duz">Somon ve Ege sardalyası, omega-3 zengini mükemmel balıklara örnektirler ve tüm çocuklarımızın yemelerini isteyeceğimiz balıkların başında gelirler. Mücevherlerin kraliçesi inci, gıdaların kraliçesi ise omega-3’tür. Bu çok değerli gıda ürününün öncelikle büyüme çağındaki bebek ve çocuklara verilmesi gerekir.</span></p>

    <p class="duz1" xml:lang="tr"><span class="duz">Yeterince derin deniz balığının tüketilemediği durumlarda imdada omega-3 yağının kardeşi omega-6 yetişir. Omega-6, tüm bitkisel yağlar, tahıllar, balkabağı çekirdeği, ceviz ve ketentohumu içerisinde yer alır. Günlük beslenmemiz içerisinde balıkyağından daha çokça omega-6 tüketiriz zaten. Modern toplumlarda tüketilen omega-6 miktarı, omega-3’ün 20 katı olabilmektedir. İdeal olan omega-3’ün daha çok tüketilmesidir, orantının bire bir olması gerektiğini söyleyen bilim adamları bile mevcuttur.</span></p>

    <p class="duz1" xml:lang="tr"><span class="duz">Omega-3 ve omega-6 isimli yağlar, vücutta üretilemeyen, sağlıklı yaşam için gıdalarla alınması gereken yağlardır ve esansiyel yağ ismini alırlar. Esansiyel yağlar vitamin gibidir, her gün gıdalarla alınmaları gerekir. Zaten esansiyel yağ asitleri 1920’li yıllarda vitamin olarak adlandırılmışlar, daha sonra yağ grubu içerisinde sınıflandırılmışlardır. Bu yağların en büyük özelliği, uzun zincirli doymamış yağ asitlerinden çok zengin olmalarıdır. Hidrojen atomuyla kaplanmamış, saf ve bakir yağ asitlerinden oluşmaları, esansiyel yağ asitlerini damar dostu yapar. Tam tersi pozisyonda olan yağlar, bebek ve çocuklara asla verilmemesi gereken katı yağlar, yani margarinlerdir. Bu kötü yağlardaki yağ asitleri hidrojen atomuyla kaplanmış ve katılaşmışlardır, bu nedenle damarları tıkarlar.</span></p>

    <p class="duz1" xml:lang="tr"><span class="duz">Balıkyağı, omega-3 olarak anılır. Balıkyağını ima eden pek çok tanımlama da vardır ayrıca. Şimdi bu tanımlamaları sıralayalım: balıkyağı=omega 3=linolenik asit=alfa-linolenik asit=ringa balığı yağı (cod liver oil)=çoklu doymamış yağ asidi (İngilizce PUFA, yani, polyunsaturated fatty acids)=uzun zincirli çoklu doymamış yağ asidi (İngilizce: LCPUFA, yani, long chain PUFA)=DHA=dokozaheksaenoik asit=EPA=eikozapentaenoik asit=balık karaciğeri yağı. Bu tanımlamaların hepsi, balıkyağını temsil eden tanımlamalardır. Hekimlerin ve ilaç şirketlerinin, bu tanımlamaları baz alarak bebek ve çocukların balıkyağı içeren gıda takviyeleri kullanmalarını telkin ettiklerine sıkça şahit olmamız mümkündür.</span></p>

    <p class="duz1" xml:lang="tr"><span class="duz">Gıdalarla aldığımız yağları kolaylıkla üçe ayırabiliriz:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Sadece enerji sağlamak amacıyla tükettiğimiz yağlar. Bu yağlara örnek, sadece enerji sağlayan, etle birlikte tükettiğimiz hayvansal yağlar ve tereyağıdır. Bu tarz yağlar yağ kalitesi çizelgesinde en alt sırada yer alırlar, çünkü bu yağlar çoklu doymuş yağ asitleri içerirler ve çok tüketilmeleri durumunda damarlara zarar verebilirler.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Ayçiçeği ve zeytinyağı gibi bitkisel yağlar. Bu yağlar günlük gıda tüketiminde her zaman mevcutturlar ve büyüyen bebeğin yağ ihtiyacını karşılarlar. Bu yağlar gıdalarla yeterince alınamadığında, insan karaciğerinin, başka hammaddeleri kullanarak üretebildiği yağlardır.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Esansiyel yağlar. Vücudun üretemediği, besinlerle alınması gereken bu yağlar, başlıca omega-3 ve omega-6 isimli yağlardır. Bu yağlar gıdalarla alınabilecek en değerli yağlardır. Bebek beslenmesi açısından esansiyel yağlar çok önemlidir ve anne sütünün bol esansiyel yağ içermesi, bu durumu ispat eder.</span></p>

    <p class="duz-ilk-paragraf" xml:lang="tr"><span class="duz">Esansiyel yağlar arasında gıdalarla alınması en zor olanı omega-3’tür çünkü sadece yağlı balık tüketilerek elde edilebilir. Bu özel yağa çocuk hekimleri özel bir hayranlık duyarlar, çünkü annenin karnındaki bebeğin oluşmakta olan, doğumdan sonra da hızla gelişen beynin ve de gözün retina tabakasının sağlıklı olabilmesi için bebeğin omega-3 alması şarttır. Bebeğin imdadına annesi ve anne sütü yetişir. Tüm bu nedenlerle hamilelerin, loğusaların ve de dokuz aylıktan büyük bebeklerin düzenli olarak yağlı balık tüketmeleri şarttır.</span></p>

    <p class="duz1" xml:lang="tr"><span class="duz">Bebeğin hekimi, dönem dönem bebeğe, takviye olarak balıkyağı verilmesini önerecektir. Balıkyağı, günlük takviye olarak alındığında, yüksek dozlara çıkılmadıkça önemli bir yan etkiye sahip değildir.</span></p>

    <p class="duz1" xml:lang="tr"><span class="bold">Dengeli beslenmek</span></p>

    <p class="duz1" xml:lang="tr"><span class="duz">Bebeğin ve çocuğun büyüme ve gelişmesinin ideal olması için beslenmesinin dengeli olması şarttır. İnsan vücudu pek çok besin öğesine ihityaç duyar, büyümekte olan çocuk vücudu tüm bu besin öğelerini dengeli bir şekilde almak zorundadır.</span></p>

    <p class="duz1" xml:lang="tr"><span class="duz">Erişkin vücut ağırlığının % 55-60’ını su oluşturmaktayken bu çocuklarda % 75-80’e ulaşır. Bu nedenle su en başta gelen ihtiyacımızdır. Süt çocuklarında vücut ağırlığının her bir kilogramı için 150 ml su tüketimi gerekmektedir ki, bu da bir erişkinin kilogram başına su ihtiyacının tam 3 katıdır. Sudan sonra en önemli ihtiyaç enerjidir. Çocuklar beslenmeyle sağladıkları enerjinin yarısını yaşamın devamı için gerekli metabolik işlemlere, % 25’ini koşturma ve hareketliliklerine, % 12’sini ise büyümeye harcarlar. Gerekli enerji, alınan gıdaların işlenmesiyle vücudumuzda oluşmaktadır.</span></p>

    <p class="duz1" xml:lang="tr"><span class="duz">Büyümekte olan bebeklerin en çok ihtiyaç duydukları gıda öğelerinin başında proteinler gelir. Bir erişkinin vücut ağırlığının yaklaşık % 20’sini proteinler teşkil eder. Gıdalarla alınan protein, doku hücrelerinin büyümesi ve onarımı için gereken yapıtaşları olan aminoasitleri sağlar. Oksijeni taşıyan hemoglobin, hücre çekirdeğindeki genetik bilgi taşıyan öğeler, kanda bilüribin ve yağ gibi her türlü maddeyi taşıyan taşıyıcı öğeler, enzimler, antikorlar, saç ve tırnak gibi yapılar hep proteinden birer iskelete sahiptir.</span></p>

    <p class="duz1" xml:lang="tr"><span class="duz">Süt ürünleri ile et-balık çok değerli hayvansal, bakliyat, tahıllar ve kuruyemiş çok değerli bitkisel protein kaynağıdırlar. Gıdalarla protein az alınırsa kan protein değerleri düşer, kaslar zayıflar. Kötü beslenme = malnütrisyon belirtileri gözlenir. Aşırı protein tüketimi ise böbrekleri zorlar.</span></p>

    <p class="duz1" xml:lang="tr"><span class="duz">Karbonhidratlar gıdaların içindeki enerjinin kendisidir, gıdalardaki karbonhidratlar bize hazır enerji sağlar. Buğday, patates, mısır ve kestanedeki nişasta, tüm meyve ve sebzeler, süt, şekerli tüm gıdalar, tahıllar bize karbonhidrat = enerji sağlar. Enerji üretiminde ilk tercih karbonhidratlardır. Eğer gıdalarla yeterli karbonhidrat alamazsak, vücudumuz mevcut protein ve yağları enerji üretimi için kullanır. Karbonhidratın fazlası glikojen denen nişasta benzeri bir yapıya dönüştürülür ve karaciğer ile kas dokusunda depolanır, vücudumuzun ağırlığının % 1’ini depolanmış bu karbonhidrat oluşturur. Gıdalarla az karbonhidrat almak, aç kalmak demektir. Açlık çeken kişinin tüm metabolizması bozulur ve kilo verir. Aşırı karbonhidrat tüketmek ise, aşırı şişman olmak demektir.</span></p>

    <p class="duz1" xml:lang="tr"><span class="duz">Hayvansal gıdalarla alınan yağlar ile bitkisel yağlar yine beslenmenin önemli öğeleridir. Yağlar tüm vücut hücrelerinin duvar yapısını oluştururlar. Bir vücut hücresini bir kaleye benzetirsek eğer, kalenin duvarları yağ tabakasından oluşmuş demektir. Bu nedenle tüm vücut dokularında yağ mevcuttur. Ayrıca vücudumuz yağ depolayarak bu yağları gerektiğinde enerji üretimi için kullanır. Ayrıca yağda eriyen A, K, D ve E vitaminleri yağ dokusuna ihtiyaç duyar. Az yağ tüketirsek zayıflarız, vitamin eksikliği yaşarız ve cildimiz başta olmak üzere dokularımızın yapısını bozarız. Çok yağlı yemekler yersek aşırı şişmanlarız ve tüm damarlarımızı bozarız. Bu nedenle besinlerle doğru oranda yağ almak bebek ve çocuklarda çok önemlidir. Hepimizin ömrü damarlarımızın yaşına bağlıdır öncelikle, damarlarımızı erkenden yağlarla daraltıp yağ dokusunu artırırsak ömrümüz kısalır; tam tersine doğru beslenip her gün hareketli olursak, geç yaşlanırız.</span></p>

    <p class="duz1" xml:lang="tr"><span class="duz">İki yağ vardır ki, bunları insan vücudu kendi metabolizması içinde üretemez, bunları mutlak olarak gıdalarla özel olarak almak zorundadır. Bu zorunluluk bu yağlara esansiyel (=gıdalarla özel olarak alınmalı) isminin verilmesine nedendir. Bu iki yağ omega-3 ve omega-6, yani linoleik ve linolenik asitlerdir. Hızla büyüyen çocuklar bu iki esansiyel yağı gıdalarla almazlarsa, ciltte kuruluk ve kalınlaşma, cilt kıvrım yerlerinde kızarıklık, ciltte soyulma gibi kolaylıkla gözlenecek belirtiler oluşmaya başlar.</span></p>

    <p class="duz1" xml:lang="tr"><span class="duz">Dengeli beslenmenin başkaca iki öğesi, yukarıda da anlatıldığı gibi, mineraller ve vitaminlerdir.</span></p>

    <p class="duz1" xml:lang="tr"><span class="duz">Gıdalarla yeterince lif alınması da önemsenmelidir. Sebzeler önemli lif kaynağıdırlar, fabrikasyon gıdalar ise liften fakirdirler. Az lifli gıdalarla beslenmek, kabızlığa davetiye çıkarır.</span></p>

    <p class="duz1" xml:lang="tr"><span class="duz">Bebek ve çocukların dengeli beslenmeleri için beslenme öğünleri bölümünde her ay için sıralanan önerilere ve şimdi sıralayacağımız, ebeveyne düşen görevlere dikkat etmek büyük önem taşır.</span></p>

    <p class="duz1" xml:lang="tr"><span class="bold-italik">Doğru beslenme konusunda biz anne ve babalara düşen görevler</span></p>

    <p class="alinti" xml:lang="tr"><span class="dar-paragraf-italik">Bebek ve çocukların dengeli ve ideal beslenmelerini sağlamak konusunda biz anne ve babalara çok iş düşmektedir; görevlerimizi sıralayarak bir beslenme anayasası hazırlamamız uygun olur:</span></p>

    <p class="alinti" xml:lang="tr"><span class="dar-paragraf-bold-italik">1.</span> <span class="dar-paragraf-italik">Tüm bebekler ilk 1 yıl süreyle anne sütü tüketmelidirler.</span></p>

    <p class="alinti" xml:lang="tr"><span class="dar-paragraf-bold-italik">2.</span> <span class="dar-paragraf-italik">İlk 1 yıl, inek sütü, bal, şeker, tuz, yumurta beyazı, ev yemekleri, şekerli muhallebiler, çay, baharat, çilek ve bakla asla ve asla bebeklere verilmemelidir.</span></p>

    <p class="alinti" xml:lang="tr"><span class="dar-paragraf-bold-italik">3.</span> <span class="dar-paragraf-italik">Hekime danışılmadan ek gıdalara geçilmemeli, hazır mama kullanılmamalıdır.</span></p>

    <p class="alinti" xml:lang="tr"><span class="dar-paragraf-bold-italik">4.</span> <span class="dar-paragraf-italik">Ek gıdalara geçen bebek her gün taze mayalanmış yoğurt yemelidir. Bebekler 9. ay tamamlanana kadar günlük mayalanmış taze yoğurt tüketmelidir. Bebeklik döneminden başlayarak, yaşımız kaç olursa olsun, her gün yoğurt yememiz gerektiğini bilmeliyiz.</span></p>

    <p class="alinti" xml:lang="tr"><span class="dar-paragraf-bold-italik">5.</span> <span class="dar-paragraf-italik">Gıdalarla demir almak, böylece kansızlık hastalığından korunmak hayatımızın en önemli amaçlarından biridir. Pekmez, kırmızı et, balık, yumurta, bakliyat, kuru üzüm, kuzu ciğeri gibi demirden zengin gıdalar bebek ve çocukların beslenmesinde baş tacı edilmelidir.</span></p>

    <p class="alinti" xml:lang="tr"><span class="dar-paragraf-bold-italik">6.</span> <span class="dar-paragraf-italik">Gıdalardaki demirin bağırsaktan emilimi oldukça zordur. Bu nedenle demirden zengin gıdalar, demire hemen yapışıp emilmesini engelleyen, gıdalardaki demirin emilmeden atılması günahını işleyen maddeler içeren gıdalarla birlikte tüketilmemelidir. Demirden zengin gıdalar, süt, ayran, yoğurt, çay ve ekmekle birlikte tüketilmemelidir.</span></p>

    <p class="alinti" xml:lang="tr"><span class="dar-paragraf-bold-italik">7.</span> <span class="dar-paragraf-italik">Demir minerali kadar önemli bir diğer mineral ise çinkodur. Gıdalarla yeterince çinko minerali alınamadığında bebeğin büyüme ve gelişmesi ideal olamayacağından, deniz ürünleri ve balık, biftek, hindi eti, kuzu ciğeri, bakliyat, badem, yumurta, buğdayın en değerli kısmı olan ruşeym, peynir, susam ve kakao gibi çinkodan zengin gıdaların beslenme düzeninde önemli bir yere sahip oldukları bilinmelidir.</span></p>

    <p class="alinti" xml:lang="tr"><span class="dar-paragraf-bold-italik">8.</span> <span class="dar-paragraf-italik">Bebeği olan ailelerin, tükettikleri içme sularında mevcut flor minerali düzeyini bilmeleri gerekir. Amerika Birleşik Devletleri’nde 1940’lı yıllardan beri içme sularına flor minerali eklenmesiyle çocuklarda gözlenen diş çürüklerinde % 25 azalma olduğu gösterilmiştir.</span></p>

    <p class="alinti" xml:lang="tr"><span class="dar-paragraf-bold-italik">9.</span> <span class="dar-paragraf-italik">Meyveler soyulur soyulmaz ya da suyu çıkartılır çıkartılmaz tüketilmelidir, aksi takdirde meyvedeki C vitamini havadaki oksijenle birleşir ve tüm özelliğini yitirir.</span></p>

    <p class="alinti" xml:lang="tr"><span class="dar-paragraf-bold-italik">10.</span> <span class="dar-paragraf-italik">Meyve ve sebzelerdeki C vitamini kabuğa yakın kısımlardadır. Mümkünse meyve ve sebzenin kabuğu da tüketilmelidir. Patates olsun, kivi olsun, tüm sebze ve meyvelerin kabukları, çok ince soyulmalıdır.</span></p>

    <p class="alinti" xml:lang="tr"><span class="dar-paragraf-bold-italik">11.</span> <span class="dar-paragraf-italik">Sebzeler çiğ tüketilmelidir, yüksek ısı, sebzelerdeki pek çok vitamini işe yaramaz hale getirir. Çiğ ya da buharda az pişmiş sebze tercihimiz olmalıdır. Brokoli, karnabahar, kırmızı biber, ıspanak vesaire çiğ tüketilmelidir. Salatalara çiğ ıspanak, kırmızı lahana, semizotu eklenmelidir.</span></p>

    <p class="alinti" xml:lang="tr"><span class="dar-paragraf-bold-italik">12.</span> <span class="dar-paragraf-italik">Her bir sebze mevsiminde tüketilmelidir, yazın lahana, kışın kabak ve domates tüketmek son derece yanlıştır. Serada yetişen sebzeler tüketilmemeli, tarla ve bahçe sebzesi tüketilmelidir.</span></p>

    <p class="alinti" xml:lang="tr"><span class="dar-paragraf-bold-italik">13.</span> <span class="dar-paragraf-italik">Bebek ve çocuklar için kepekli ekmek ya da demir ve çinko mineralleriyle zenginleştirilmiş ekmekler tercih edilmelidir.</span></p>

    <p class="alinti" xml:lang="tr"><span class="dar-paragraf-bold-italik">14.</span> <span class="dar-paragraf-italik">Çocuklu evde, demir, bitkisel protein ve kalsiyumdan zengin bakliyatlar içeren yemekler sık yenmelidir; zeytinyağlı barbunya, kuru fasulye, humus, nohutlu pilav gibi.</span></p>

    <p class="alinti" xml:lang="tr"><span class="dar-paragraf-bold-italik">15.</span> <span class="dar-paragraf-italik">9. ayını dolduran bebeklere, eğer alerjik yapıda değillerse haftada en az bir kere balık yedirilmeye başlanmalıdır. Balıkla gelen hayvansal protein, omega-3 ve iyot, en değerli besin öğeleridir. Her çocuk ve her erişkin, haftada en az 1-2 kez balık tüketmelidir.</span></p>

    <p class="alinti" xml:lang="tr"><span class="dar-paragraf-bold-italik">16.</span> <span class="dar-paragraf-italik">Sığ kirli sularda dolaşabilen ufak balıklar ya da yıllarca yaşayan tonbalığı gibi iri balıklar çocuk beslenmesinde tercih edilmemelidir.</span></p>

    <p class="alinti" xml:lang="tr"><span class="dar-paragraf-italik">Lüfer, palamut gibi orta büyüklükte, açık denizlerden ya da deniz diplerinden avlanmış balıklar tercih edilmelidir. Aksi halde balıkta birikmiş olan, özellikle cıva gibi zararlı maddeler bebeğe/çocuğa geçebilir.</span></p>

    <p class="alinti" xml:lang="tr"><span class="dar-paragraf-bold-italik">17.</span> <span class="dar-paragraf-italik">Bebek ve çocukların beslenmesinde organik ürünler ön planda olmalıdır.</span></p>

    <p class="alinti" xml:lang="tr"><span class="dar-paragraf-bold-italik">18.</span> <span class="dar-paragraf-italik">Hayvanların vücuduna giren zararlı maddeler, hayvanın cildinde ve karaciğerinde birikir. Bu nedenle tavuğun ya da balığın derisi yenmemelidir.</span></p>

    <p class="alinti" xml:lang="tr"><span class="dar-paragraf-bold-italik">19.</span> <span class="dar-paragraf-italik">9. ayını tamamlayan bebeklere, eğer alerjik yapıda değillerse sabahları kahvaltıda döğülmüş ceviz içi yedirilmeye başlanmalıdır. Omega-3, bitkisel protein ve minerallerden zengin olduklarından, kuruyemişler, günbegün büyüyen çocuklara da her gün az miktarda yedirilmelidir.</span></p>

    <p class="alinti" xml:lang="tr"><span class="dar-paragraf-bold-italik">20.</span> <span class="dar-paragraf-italik">Hiçbir çocuk abur cubura alıştırılmamalıdır. Çocuklu evlere haftada sadece bir gün çikolata girmelidir. Cipsler, boyalı şekerler vesaire ise hiçbir gün girmemelidir.</span></p>

    <p class="alinti" xml:lang="tr"><span class="dar-paragraf-italik">Fabrikasyon gıda ürünleri obeziteye, diş çürüklerine ve alerjiye davetiye çıkartırlar.</span></p>

    <p class="alinti" xml:lang="tr"><span class="dar-paragraf-bold-italik">21.</span> <span class="dar-paragraf-italik">Çocuklar kemik gelişimi tamamlanana kadar, yani reşit olana kadar kolalı içeceklerden uzak tutulmalıdır. Fosfordan zengin olan kolalı içecekler kemiklere fosforun girişini, karşılığında ise kalsiyumun kemikten çıkışını hızlandırırlar. Oysa ki biz o kemiklere kalsiyumu ne güçlüklerle, D vitamini destekleriyle yerleştirmiştik zamanında!</span></p>

    <p class="alinti" xml:lang="tr"><span class="dar-paragraf-bold-italik">22.</span> <span class="dar-paragraf-italik">Bol folik asit içeren beyazpeynir, gereğinden uzun süreli olarak suda bekletilmemelidir. Uzun süre suda bekletilen beyazpeynir, folik asitten yana fakir hale gelir.</span></p>

    <p class="alinti" xml:lang="tr"><span class="dar-paragraf-bold-italik">23.</span> <span class="dar-paragraf-italik">Çocukların içecekleri de özenle seçilmelidir. Asitli içecekler kemikleri zayıflattıkları gibi, dişin mine tabakasına da zarar verirler.</span></p>

    <p class="alinti" xml:lang="tr"><span class="dar-paragraf-italik">Çay içmek kansızlığa davetiye çıkartır. Çocuklar ayran, taze sıkılmış meyve suları ve şifalı bitki çaylarını içecek olarak tüketmelidirler.</span></p>

    <p class="alinti" xml:lang="tr"><span class="dar-paragraf-bold-italik">24.</span> <span class="dar-paragraf-italik">Çocuklu evlerde katı yağ, buzdolabında bulunmaz, yemekler sıvı yağla pişirilir. Poğaçalar bile. Yemeklere pişerken az miktarda sıvı yağ konmalı, yemek piştikten sonra üzerine sızma zeytinyağı gezdirilmelidir.</span></p>

    <p class="alinti" xml:lang="tr"><span class="dar-paragraf-bold-italik">25.</span> <span class="dar-paragraf-italik">Çocuklu evlerde salam, sosis bulunmaz. Bunlar çocuk besini değillerdir.</span></p>

    <p class="alinti" xml:lang="tr"><span class="dar-paragraf-bold-italik">26.</span> <span class="dar-paragraf-italik">Bebek ve çocuklara hiçbir zaman dana ya da kuzu beyni yedirilmez.</span></p>

    <p class="alinti" xml:lang="tr"><span class="dar-paragraf-italik">Deli dana hastalığına yol açan prion isimli maddeler sinir hücrelerine yerleştiklerinden, prionlar ısıyla yok olmadıklarından, tedbirli olmak amacıyla hayvan beyninden uzak durmak gerekir. Modern dünyada deli dana hastalığı riski nedeniyle hayvan beyni bir gıda olmaktan çıkmıştır.</span></p>

    <p class="alinti" xml:lang="tr"><span class="dar-paragraf-bold-italik">27.</span> <span class="dar-paragraf-italik">9. aylıktan büyük bebekler ve çocuklara yedirilmesi gereken tek sakatat kuzu ciğeridir. Kuzu ciğeri demir ve A vitamininden zengindir. Danalara sıklıkla antibiyotik verilebildiğinden, kimyasal maddeler de karaciğerde biriktiğinden, dana ciğeri yenmemelidir. Başta beyin olmak üzere, kuzu ciğeri dışındaki hiçbir sakatat, bebek ve çocuklara yedirilmemelidir.</span></p>

    <p class="alinti" xml:lang="tr"><span class="dar-paragraf-bold-italik">28.</span> <span class="dar-paragraf-italik">Çocuklu evde patlıcan yenmez, patlıcanın pek besin değeri yoktur, ayrıca nikotin içerir.</span></p>

    <p class="alinti" xml:lang="tr"><span class="dar-paragraf-bold-italik">29.</span> <span class="dar-paragraf-italik">Çocukların 1,5 yaşından itibaren, kaşık ve çatal kullanarak kendi kendilerine beslenmeleri teşvik edilmelidir.</span></p>

    <p class="alinti" xml:lang="tr"><span class="dar-paragraf-bold-italik">30.</span> <span class="dar-paragraf-italik">Son ve en önemli konu, bebek ve çocuklara, yemek yemenin bir zevk olduğunun hissettirilmesi gerektiğidir. Önemli olan bebek ya da çocuğun doyması ve dengeli beslenmesidir yoksa annenin kendince belirlediği bir hedefin tutturulması değil.</span></p>
  </div>
</body>
</html>