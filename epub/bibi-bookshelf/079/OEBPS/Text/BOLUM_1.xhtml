<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BOLUM_1.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bolum-1">
    <div class="calibre2" id="calibre_pb_0"></div>

    <h1 class="bolum-ismi" id="toc-anchor" xml:lang="tr"><span class="ana-bolum-basligi">Hastanede ilk günler</span></h1>

    <p class="duz-ilk-paragraf" xml:lang="tr"><span class="duz">Doğum sancısı çeken annenin normal doğumla ya da sezaryenle doğum yapması, hem kendisi hem de tüm aile için çok heyecanlı bir süreçtir. Bu bölümde hastanede ya da doğumevinde doğumla birlikte heyecanla yaşanan ilk günler içerisinde bebek açısından önem taşıyan tıbbi durumları okuyacaksınız. Bebeğin ilk günleri, hem bebeğin ilerideki sağlığını ve performansını etkileyecek özelliklerinin belirlenmesine hem de yapılacak tarama testleriyle çeşitli hastalık durumlarının daha belirti bile vermeden, mümkünse ilk günler içerisinde yakalanıp erkenden tedavi edilmesine yönelik çabalara tanıklık edecektir. Modern bebekler artık pek çok konuda tesadüflerin akışına bırakılmamakta, pek çok tıbbi sorun açısından baştan taranmaktadırlar.</span></p>

    <p class="duz1" xml:lang="tr"><span class="duz">Hastanede geçirilen ilk günler, bebeğin sağlığı açısından bu temel özelliklerin irdelendiği dolu dolu geçen günlerdir. Şimdi tüm bu özellikleri tek tek inceleyelim.</span></p>

    <p class="baslik" xml:lang="tr"><span class="bold">Apgar skorlaması</span></p>

    <p class="duz1" xml:lang="tr"><span class="duz">Yeni doğan bebeğin ilk dakikalarda zorlanıp zorlanmadığının bilinmesi ve bu bilginin 16 yaşına kadar çocuğu takip edecek olan çocuk hekimi tarafından kayda alınması çok önemlidir. Herhangi bir çocukta herhangi bir anda sinir sistemi, kalp-damar sistemi gibi pek çok sistemde ortaya bir problem çıktığında bebeğin doğum anında problem yaşayıp yaşamadığı merak edilecektir. İlk anda yaşanan problemler ömür boyu sürebilecek etkiler bırakabilir. Peki çocuk hekimleri bebeğin doğar doğmaz problem yaşayıp yaşamadığını nasıl bilirler? Bebeğin sorunsuz doğup doğmadığını bilmek için “Apgar skorlaması” adı verilen, bebeğin doğum anındaki özelliklerine puanlar vererek belirlenen bir değerlendirme sistemini kullanırlar. Bu skorlamayı, yani puan verme sistemini 1953 yılında ilk kez Amerikalı hekim Virginia Apgar kullanmıştır.</span></p>

    <p class="duz1" xml:lang="tr"><span class="duz">Tüm dünyada, hemen doğum anında, 1., 5. ve 10. dakikalarda, artık gelenekselleşen bu değerlendirme sistemiyle yeni doğan bebeklerin sağlıklı olup olmadıkları ölçülür. Önce 1. dakikada, yani bebek doğar doğmaz, bebek 5 kategoride gözlenir:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1. Bebeğin rengi:</span> <span class="dar-paragraf-italik">Bebeğin vücudu pembe ise 2 puan, gövdesi pembe ama kol ve bacakları mor ise 1 puan, tüm vücudu mor ise 0 puan verilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2. Bebeğin solunumu:</span> <span class="dar-paragraf-italik">Ağlamanın eşlik ettiği düzenli, güçlü solunum mevcutsa 2 puan verilir. Bebeğin nefes alışı güçlü değilse 1 puan, belirgin solunumu yoksa 0 puan verilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3. Bebeğin kalp atışı:</span> <span class="dar-paragraf-italik">Bebeğin dakikada kalp atışı, yani nabzı 100’ün üzerinde ise 2 puan, 100’ün altında ise 1 puan, nabız alınamıyorsa 0 puan verilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4. Vücut esnekliği (tonusu):</span> <span class="dar-paragraf-italik">Gayet canlı ve hareketli bebeğe 2 puan, bebek kol ve bacağını kasabiliyorsa 1 puan, bebek pelte gibiyse 0 puan verilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">5. Refleks:</span> <span class="dar-paragraf-italik">Buruna sokulan sondaya bebeğin verdiği tepki gözlenir. Bebek öksürerek, hapşırarak ve ağlayarak tepki verirse 2 puan, sadece yüzünü ekşitirse 1 puan, hiç tepki vermezse 0 puan verilir.</span></p>

    <p class="duz-ilk-paragraf" xml:lang="tr"><span class="duz">Her bir kategori için bebek 2’şer puan aldığında toplam 10 puanı alır ve yaşaması için gereken en hayati fonksiyonlarının iyi olduğuna karar verilir. 5 ve 10. dakikalarda Apgar skorlaması tekrarlanır, bir kötüleşme olup olmadığına bakılır. 1. dakikada 8 ve üstü puan alan bebek iyi demektir. Düşük puan alan bebeklerde ise gerekli müdahaleler çocuk hekimi tarafından planlanır.</span></p>

    <p class="foto-ustten-bosluklu" xml:lang="tr"><span><img alt="800pxHumanNewborn.jpg" class="generated-style1" src="../Images/800pxHumanNewborn_fmt.jpeg"/></span></p>

    <p class="bold-ortali" xml:lang="tr"><span class="bold-italik">Doğum nedeniyle hastanede geçirdiğimiz günler içerisinde öncelikle bebeği, daha sonra da anne ve bebeği neler bekler? Bu heyecanlı ve önemli günler içerisinde yaşanacak tıbbi durumları şöyle sıralayabiliriz:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1.</span> <span class="dar-paragraf-italik">Doğum anında ve 5. dakikada bebeğin doğum eylemini rahat geçirip geçirmediğini belirleyen APGAR SKORLAMASI yapılır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2.</span> <span class="dar-paragraf-italik">Bebeğin kilosu, boyu ve baş çevresi değerleri belirlenir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3.</span> <span class="dar-paragraf-italik">Bebeğin kaç haftalık doğduğu belirlenir. Erken ya da süresini geçerek doğan bebekler ile annenin hamilelik boyunca kan şekeri değerlerinin yüksek olması nedeniyle metabolizması etkilenen bebekler gibi, değişik problemler yaşayan bebekler, yakın izlemeye alınır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4.</span> <span class="dar-paragraf-italik">Bebeğin erkenden anneyi emmesi, anne-bebek arasındaki tılsımlı bağın hemen oluşması ve bebeğin anneden gelen ilk süt olan kolostrumdan hemen yararlanması sağlanır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">5.</span> <span class="dar-paragraf-italik">Bebeğin ilk detaylı muayenesi yapılır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">6.</span> <span class="dar-paragraf-italik">Bebek, ilk aşısı olan B tipi sarılık aşısını ilk gün içerisinde olur.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">7.</span> <span class="dar-paragraf-italik">Bebeğe K vitamini uygulanır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">8.</span> <span class="dar-paragraf-italik">Bebeğin kan grubu belirlenir, anneyle kan grubu uyuşmazlığı yaratacak Rh ya da AB0 uyuşmazlıkları ihtimali varsa erkenden önlem alınır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">9.</span> <span class="dar-paragraf-italik">Bebekten biraz kan alınarak tiroit bezinin az hormon üretmesi durumunun ya da fenilketonüri hastalığının mevcut olması ihtimalinin araştırılması demek olan yenidoğan tarama testi uygulanır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">10.</span> <span class="dar-paragraf-italik">Bebeğin kan şekeri ve kanın katı kısmını gösteren hematokrit değerleri belirlenir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">11.</span> <span class="dar-paragraf-italik">Bebek yenidoğan sarılığı açısından takibe alınır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">12.</span> <span class="dar-paragraf-italik">Bebeğe göz ve cilt bakımı uygulanır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">13.</span> <span class="dar-paragraf-italik">Anneye bebeğin bakımıyla ilgili tüm bilgiler aktarılır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">14.</span> <span class="dar-paragraf-italik">Doğuştan kalça çıkığı, doğuştan sağırlık gibi hastalıkların varlığı araştırılır.</span></p>

    <p class="baslik" xml:lang="tr"><span class="bold">Emzirme / Anne ve bebeğin duygu bağı</span></p>

    <p class="duz1" xml:lang="tr"><span class="duz">Yeni doğan bebek, doğumdan hemen sonra, ilk bakımı ve ilk muayenesi yapıldıktan sonra vakit kaybedilmeksizin annesinin kucağına verilecektir. Bebek anneyi emmeyi doğal içgüdüleriyle becerecektir. Bebeğin her emme çabası anne göğsünde süt üretimini uyaracaktır. Dünyaya yeni gelmiş olmanın telaşını yaşayan bebeği, annenin cildiyle direkt temasta olmak rahatlatır. Böylece sonsuza kadar devam edecek olan anne-bebek duygusal bağı başlamış olur. Bebeğin sadece anne sütüyle beslenmesi hedefine ulaşabilmek için bebeğin vakit kaybetmeksizin ve her fırsatta annesini emmesi şarttır. Anne sütünün önemi ANNE SÜTÜ bölümünde anlatılmıştır.</span></p>

    <p class="baslik" xml:lang="tr"><span class="bold">Yenidoğan muayenesi</span></p>

    <p class="duz1" xml:lang="tr"><span class="duz">Yeni doğan her bebek, kaç haftalık doğduğunun belirlenmesi, reflekslerinin güçlülüğü ve genel sağlığı açısından dikkatle muayene edilir. Doğumsal bir anomalisinin olup olmadığından emin olunmaya çalışılır. Çocuk hekimi yaptığı muayenede bebeğin cildi, tırnakları, göğüs dokusu, kulak yapısı ve kulakta kıkırdak oluşumu, ayak tabanı çizgileri ve cinsel organlarını inceleyerek ve de kas gücüne bakarak bebeğin beklenen zamanda doğup doğmadığını kontrol eder. 37. hafta tamamlanmadan, erken doğan prematüre bebekler, zamanında doğan ve bu nedenle term bebek olarak tanımlanan bebekler, 40. haftadan sonra, geç doğan postmatür bebekler muayene bulgularıyla belirlenirler. Yeni doğan bebek ayrıca bu doğum haftalarına denk gelecek yapıda olup olmadığı açısından da incelemeye tabi tutulur. Doğum haftasına göre minyon doğmuş bebekler, ya da doğum haftasına göre iri yapıda doğmuş bebekler belirlenir. Doğum haftasına göre minyon ya da iri olan bebekler, annesi diyabetik olan ya da sigara tüketen bebekler, erken ya da geç doğan bebekler, doğumun zor olduğu bebekler, yenidoğan sarılığının belirgin olma ihtimali olan bebekler, ikiz bebekler, üçüz bebekler daha dikkatli takip gerektirirler.</span></p>

    <p class="duz1" xml:lang="tr"><span class="duz">Bebeğin yenidoğan reflekslerinin güçlü olması da önemlidir, refleksleri zayıf bir bebeğin hasta olma ihtimali yüksektir. Bu nedenle çocuk hekimi, büyük bir dikkatle bebeğin yenidoğan refleksleri adı verilen ilkel reflekslerini inceler. Yenidoğan reflekslerinin zayıf olduğu bebeklerde bu durumun sebepleri araştırılır.</span></p>

    <p class="duz1" xml:lang="tr"><span class="duz">Yeni doğan bebeğin doğumsal anomalisi mevcutsa erkenden tespiti önemlidir. Çocuk hekimi bebeğin parmak, yüz, göz, ağız içi, göğüs, karın, kol ve bacak yapısını inceleyecek, özellikle orta hatta yer alan yarık damak dudak veya anüsün tam açık olmaması gibi anormalliklerin olup olmadığına bakacaktır. Cilt ve parmakta yer alan anormal yapı varsa not alacaktır. Mongolizm gibi kromozom anormallikleri, yapılacak fizik muayeneyle belirlenir. Bebeğin genital organları dikkatlice incelenecektir; erkek bebekte yumurtalıklar torbada olmalı, sünnet derisi çok dar olmamalıdır. Kız bebeklerde iç ve dış dudaklar tam oluşmuş olmalıdır.</span></p>

    <p class="duz1" xml:lang="tr"><span class="duz">Bebeklerin doğum anında biraz zedelenmiş olmaları da mümkündür. Özellikle normal doğumlarda boyun kaslarında, kol ve bacaklarda zedelenmeler oluşabilir. Boynunu bir tarafa doğru çeviremeyen ya da yenidoğan reflekslerinin tek taraflı olarak zayıf olduğu bebeklerde kas ya da sinir dokusu zarar görmüş olabilir. Bu durumda bebeğin hareketlerinde kalıcı kısıtlılık oluşmaması için erkenden fizik tedavi uygulamaları planlanmalıdır. Doğuştan kalça çıkığının mevcudiyetini belirlemek için kalça eklemi hareketlerini çocuk hekimi dikkatle irdeler.</span></p>

    <p class="bold-ortali" xml:lang="tr"><span class="bold-italik">Down sendromu</span></p>

    <p class="alinti-ilk-paragraf" xml:lang="tr"><span class="dar-paragraf-italik">Her insan hücre çekirdeğinde kalıtımsal bilgiyi taşıyan 23 çift kromozom bulunur. Bu kromozomlardan 21. kromozomun 2 yerine 3 adet olması durumunda Down sendromu oluşur; bu hastalık tıp dünyasında Trisomi 21, halk arasında ise mongolizm olarak da anılır. Normalde her kromozom çiftinden birisi anneden, diğeri ise babadan gelir. Anneden ya da babadan 1 yerine 2 adet 21. kromozom gelirse, diğer ebeveynden de 1 adet 21. kromozom geleceğinden toplam 21. kromozom sayısı 3 adete çıkar. Bu durumda normalin dışında gelişmelerin olması kaçınılmazdır. Mongolizm ismine neden olan Moğolları andırır bir yüz görünümü, hafif ya da orta düzeyde zekâ geriliği, kalp hastalıklarına eğilim normal dışı bulgulardan sadece birkaçıdır. Down sendromu olan bebeklerde gözler çekiktir ve her iki el ayasındaki kader çizgisi, tüm el ayası boyunca bir bütün olarak uzanır. Bebek hipotoniktir, yani kas gücü azdır.</span></p>

    <p class="baslik" xml:lang="tr"><span class="bold">Erken doğan bebekler</span></p>

    <p class="duz1" xml:lang="tr"><span class="duz">Ortalama 40 hafta sürmesi gereken hamilelik, 37. hafta tamamlanmadan sonlanırsa bebek dünyaya gözlerini erken açacak, prematüre olacaktır. Hamilelik döneminde annenin yaşadığı sorunlar ya da plasenta, yani eş organıyla ilgili problemler, bebeğin erken doğma ihtimalini artırır. Annede yüksek tansiyon, şeker hastalığı, kronik hastalıklar, gebelik zehirlenmesi olması ya da hamilelik döneminde annenin ağır bir enfeksiyon geçirmesi, hamileliğin süresini kısaltabilir. Plasentanın rahme yerleştiği bölge normalden farklıysa, plasenta görevini iyi yapamıyorsa yine hamilelik süresi etkilenir. Çoklu doğumlar da 37. hafta tamamlanamadan sonuçlanabilir. Bazen de bebeğin anne karnındaki gelişimi sorunlu olduğunda, hamilelik süresinin, kadın-doğum uzmanının tercihiyle daha kısa tutulması, bebeğin 40 hafta dolmadan sezaryenle doğması gerekebilir.</span></p>

    <p class="baslik1" xml:lang="tr"><span class="bold-italik">Bir bebeğin erken doğduğunu nasıl anlarız?</span></p>

    <p class="duz1" xml:lang="tr"><span class="duz">Erken doğan bebekler, daha narin bir yapıya sahiptirler ve ilk muayenelerinde erken doğmuş olmanın belirtilerini yansıtırlar. Erken doğan bebeklerin cildi incedir. Tırnakları genelde henüz tam oluşmamıştır. Ayak tabanında çizgilenmeler henüz yoktur. Meme uçları oluşmamıştır. Kulak kepçelerinde kıkırdaklar henüz tam oluşmamıştır. Cinsel organlar da gelişmemiştir, erkek bebekte yumurtalıklar henüz torbaya inmemiştir ve kız bebeklerde üstdudaklar henüz altdudakları örtmez.</span></p>

    <p class="duz1" xml:lang="tr"><span class="duz">Prematüre bebekler daha ufak ve dezavantajlı doğarlar. Organları daha az gelişmiştir ve normalde bir bebeğin anneden alıp depoladığı demir gibi mineralleri daha az depolayabilmişlerdir vücutlarında. Bu nedenle prematüre bebekler çok daha kolay üşürler, kan şekerleri düşebilir, solunum sıkıntısı yaşayabilirler, bağışıklıkları zayıftır, yenidoğan dönemi fizyolojik sarılığını daha belirgin geçirirler. Beslenmeleri daha zordur, güçsüzdürler. Erken doğan bebeklerde gözde yer alan retina tabakası çok hassastır ve bu bebeklere herhangi bir nedenle oksijen verildiğinde kolaylıkla retina sorunları yaşayabilirler. Ayrıca erken doğan bebeklerde kalp odacıkları arasında açıklık varsa bu açıklık geç kapanacaktır. Kasık fıtığı erken doğan bebeklerde daha sıktır. Kansızlık ve kan kalsiyum düzeyinde düşüklük sıktır. Erken doğan bebekler daha kolay hastalanabilirler, bu bebeklerde kana mikrop karışması ve idrar yolu enfeksiyonu gibi enfeksiyonlar da daha sıktır. Tüm bu nedenlerle erken doğan tüm bebeklerin itinayla izlenmeleri gerekir. Yenidoğan uzmanı bir çocuk sağlığı uzmanı, yani bir neonatalog muhakkak prematüre bebeğin durumunu değerlendirmelidir.</span></p>

    <p class="baslik" xml:lang="tr"><span class="bold">İlk günler içerisinde yaşanabilecek sorunlar</span></p>

    <p class="duz1" xml:lang="tr"><span class="bold-italik">Yaş akciğer</span></p>

    <p class="duz1" xml:lang="tr"><span class="duz">Yenidoğan bebeklerin % 1 ila 2’sinde ilk saatler içerisinde ortaya çıkan geçici solunum sıkıntısına yaş akciğer adı verilir. Doğum anında hiçbir sıkıntı yaşamayan, Apgar skorlamasında yüksek puan alan, sorunsuz bebeklerde de gözlenebilir. Yaş akciğeri olan bebek aniden sık nefes alıp vermeye başlar. Bunun sebebi doğum anında bebeğin akciğerlerinin ıslak kalmasıdır, sezaryenle doğan bebeklerde görülme ihtimali yüksektir. Yeni doğan bebeğin akciğerlerinin yaş kalması, geçici bir sık nefes alma durumu yaratır.</span></p>

    <p class="duz1" xml:lang="tr"><span class="duz">Bebek annenin karnındayken akciğerlerini kullanmaz, plasenta organı aracılığıyla anneden direkt kan yoluyla gelen oksijeni kullanır. Anne bebeği için de nefes alır verir. Anne karnındaki bebeğin akciğerleri sıvıyla doludur. Doğum yaklaştığında ve de doğum anında akciğerlerin içerisindeki sıvı azalır, hızla akciğerlere dolan havanın etkisiyle tamamen yok olur. Normal doğum esnasında bebek anne kanalından geçerken akciğerler sıkışır ve kalan sıvı kolaylıkla atılır.</span></p>

    <p class="duz1" xml:lang="tr"><span class="duz">Doğumdan sonra da akciğerde kalan sıvı bebeğin ağız yoluyla ya da kanına karışarak kaybolur gider. Sezaryenle doğan, anne karnında sigaranın etkisinde kalan, annesi diyabetli olan ya da ayına göre ufak doğan bazı bebeklerde akciğerler 24 saat ile 72 saat süreyle yaş kalabilir. Bu durumda bebekte sık soluma, solunum güçlüğü ve hafif morarma gözlenir. Sık ve zor nefes alan bebeklerde eğer yapılan fizik muayene ve de gerekliyse çekilen akciğer grafilerinde akciğer ya da kalp dokusuna ait bir hastalık tespit edilmezse, sorun akciğerin yaş kalması olabilir. Akciğeri yaş olan bebekler 1-2 gün süreyle solunum ve kalp fonksiyonları açısından yakınen takip edilmelidirler. Bebeğe serum takılarak kuvözde izlenmesi ve düşük düzeyde oksijen verilmesi gerekebilir. Bebek 3. gününde kalıcı bir sorun gelişmeksizin normale dönmüş olur.</span></p>

    <p class="duz1" xml:lang="tr"><span class="bold-italik">Kalpte üfürüm</span></p>

    <p class="duz1" xml:lang="tr"><span class="duz">Çocuk hekimleri bebekleri muayene ettiklerinde, kimi zaman kalpte üfürüm duyarlar ve hastalarını bir çocuk kardiyoloğunun görmesini isterler. Çok şükür ki, duyulan bu üfürümlerin üçte ikisi tamamen normal kan akışı titreşimlerinden başka bir şey değildir. Masum üfürümlerdir. Yenidoğan döneminde hem normal, hem de kalp hastalıklarına bağlı üfürümler sık olduğundan, çocuk hekimi bebekte üfürüm olup olmadığını muhakkak muayene ederek teyit etmeye çalışacaktır. Bebekte üfürüm duyulursa ve sebebi bir kalp hastalığı ise, yine çok şükür ki çoğunun çaresi mevcuttur. Kalbinde üfürüm duyulan bebeğin kalp odacıkları olan üstteki kulakçıklar arası ya da alttaki karıncıklar arası ufak bir delik söz konusu olabilir, bu tarz oluşum bozukluklarının çoğu ameliyata bile gerek kalmadan, zamanla kendiliğinden düzelir. Kapanmayan kalp boşlukları arası delikler için, yamayla kapanmanın sağlanacağı ameliyatlar gerekebilir. Hemen ameliyat gerektirecek, kalbin doğuştan fazlaca bozuk yapıda olduğu durumlar çok şükür ki sık değildir.</span></p>

    <p class="duz1" xml:lang="tr"><span class="duz">Hekim bebekte bir üfürüm duyduğunda bebeği bir çocuk kalp uzmanının görmesini isteyebilecektir. Yine çok şükür ki çoğu zaman akciğer filmine ya da kalp elektrosuna gerek yoktur, sadece uzman muayenesi ve gerekirse kalp ekokardiyografi (kalp yapılarını gösteren ultrason) tetkiki yeterli olur. Bu nedenle özellikle normal olduğu düşünülen üfürümlerde yeni doğum yapmış anneye hissettirilmeden, ailenin diğer fertlerini devreye sokarak çocuk kardiyoloğu muayenesini organize etmek büyük önem taşır. Bebeğe hiçbir problem çıkartmayacak ama kalple ilgili olduğu için annenin kalbine korku salacak bir durumu anneye hemen yansıtıp annenin sütünün kesilmesine sebebiyet vermek tabii ki doğru değildir.</span></p>

    <p class="duz-son-paragraf" xml:lang="tr"><span class="duz">Tüm bu nedenlerle kalpte üfürüm duyulan bebeklerde eğer kalp problemi hemen müdahaleyi gerektirecek kadar acil bir duruma işaret etmiyorsa, bebeğin yanı sıra annenin de kalbinin korunması gerektiği aşikârdır.</span></p>

    <p class="alinti-son-paragraf" xml:lang="tr"><span class="bold-italik">Peki bebeklerde / çocuklarda niçin normal (masum) üfürümler duyulabilmektedir?</span></p>

    <p class="alinti-son-paragraf" xml:lang="tr"><span class="dar-paragraf-italik">Kan kalp boşluklarından damarlara geçerken, 5 noktada iki boşluk arasında uyumsuzluk oluşur, kan çok geniş bir boşluktan daha dar olan damar içine geçerken bir üfürüm oluşmasına sebebiyet verebilir. Kalbin sağından akciğere giden atardamara kan geçerken, kalbin solundan ana atardamarımız olan aorta kan geçerken, aorttaki kan daha ufak atardamar dallarına geçerken, akciğere giden ana atardamar dallanırken ve de büyükçe toplardamarlar en önemli toplardamar olan “superior vena cava”yla birleşirken. Üstelik bebek/çocuk kalbinin dinamiği de farklıdır erişkinlere göre. Yenidoğanda normal nabız dakikada 120-140 arasıdır, bebek ağladığında 170 kalp atışına çıkabilir. Oysa ki erişkinlerde nabız, eğer yoğun spor yapılıp kalp güçlendirilirse dakikada 40-60’a kadar düşebilmektedir. Çok atan kalpte de üfürüm oluşma ihtimali doğal olarak yüksektir.</span></p>

    <p class="dipnot" xml:lang="tr"><span class="dipnot-bold">Kaynak:</span></p>

    <p class="dipnot" xml:lang="tr"><span class="dipnot-italik">Samuel O. Sapin. Recognizing normal heart murmurs: A logic-based mnemonic. Pediatrics. 1997; 99: 616.</span></p>

    <p class="dipnot" xml:lang="tr"><span class="dipnot-italik">Danford DA ve başkaları, Cost assessment of the evaluation of heart murmurs in children. Pediatrics. 1993; 91:365-368.</span></p>

    <p class="baslik" xml:lang="tr"><span class="bold">Yenidoğan sarılığı</span></p>

    <p class="duz1" xml:lang="tr"><span class="duz">Yenidoğan döneminde hemen hemen her bebek, cildinin sarardığı bir dönemden geçer, bebeğin cildinin ve gözaklarının sarı göründüğü ve genellikle bebek 10. güne ulaştığında sona eren bir dönemdir bu. Doktorlar bu döneme fizyolojik sarılık dönemi derler, fizyolojik kelimesi fizyolojiye uygun, doğal bir süreç anlamındadır. Bebeği sarartan doğal süreç, bebeğin kemik iliğinin, doğuma yakın, erişkin tipi normal kan hücreleri üretmeye başlamasıyla devreye girer. Erişkin tipi kan hücreleri, akciğerlere dolan havadaki oksijeni yakalamaya uygun kan hücreleridir. Oysa ki bebeğin kemik iliği başlangıçta, bebek anne karnındayken anneden plasenta organı yoluyla gelen oksijeni taşımaya elverişli, fetus dönemine uygun kan hücreleri üretmekteydi. Fetus dönemine uygun kan hücreleri, artık görevlerini tamamladıklarından doğuma yakın günlerde bebeğin karaciğer ve dalağında yıkılır ve cildi sarartan “bilirübin” maddesi ortaya çıkar. Bilirübin, kana kırmızı rengini veren hemoglobin proteini içerisinde yer alan “heme” bölgesinin yıkılmasıyla ortaya çıkan, safrayla atılan, bulunduğu yerleri sarı renge boyayan bir pigmenttir, yani boyar maddedir. Bilirübin bebeğin önce gözaklarını, daha sonra da cildini sarartır. Gözaklarının ince yapısı, sarılığın ilk kez dışa vurduğu noktanın gözakları olmasına neden olur. Sarılık gözaklarında başlar ve yine gözaklarında sonlanır. Sonuç olarak kan alıp baksak, yeni doğan bebeklerde bilirübin değerinin normalden yüksek olacağını söyleyebiliriz. Bu, son derece doğal bir durumdur. Bilirübin değeri kanın her bir desilitresinde yaklaşık 5 mg’a ulaştığında bebeğin yüzü ve gözakları sararır, miktar 15 mg/dl’ye kadar çıktığında ise tüm vücut sararır. Zaten zamanında ve uygun kiloda doğmuş olan bebeklerde bilirübin değeri, 14-15 mg/dl düzeyine kadar çıkabilir. Hastanede bulunduğunuz süre içerisinde doktorunuz farklı gün ve ağırlıktaki bebekler için geçerli olan normal bilirübin düzeylerini ve de sarılığın nasıl takip edileceğini sizlere anlatacaktır.</span></p>

    <p class="duz1" xml:lang="tr"><span class="duz">Bebek normalde 2 ya da 3 günlükken fizyolojik sarılık kendini gösterir ve 4.-6. günler arası en yüksek seviyeye çıkar. Bu dönemde bebek beline kadar belirgin sarı olabilir. Daha sonra sarılık azalmaya başlar. Eğer bebeğin ayaklarına kadar inen, tüm vücudunu sarartan aşırı bir sarılık mevcutsa, hekiminiz bebeğin topuğundan kan alarak bilirübin ölçümleri yapacak, bilirübin değerlerinin 15 mg/dl düzeylerinin üzerine çıkıp çıkmadığını öğrenmeye çalışacaktır. Bebeğin kanındaki bilirübin değerlerinin çok yükselmesi hiç istenmez, bunun nedeni cilde yerleşen bilirübinin eğer çok yüksek düzeylerde ise öncelikle tüm cilt yüzeyini sarıya boyadıktan sonra beyni saran zarların koruma duvarını aşarak beyin dokusuna da ulaşabilmesidir. Bir barajın taşması gibi. Bilirübin miktar olarak çok artıp taşarsa beyin dokusunu vurabilir. Bilirübinlerin beyin dokusuna ulaşması, beyinde kalıcı hasarlara yol açabilir! Korkulan budur. Eğer bebekteki mevcut sarılık fizyolojik ise, zaten tehlikeli hiçbir şey olmaz. Yüksek değerlere ulaşan ya da bir aydan uzun süren sarılıklar ise normal değildir. Bu durumda ya bebeğin kan hücreleri gereğinden fazlaca yıkılmakta ya da karaciğer, oluşan bilirübini vücuttan safra yoluyla dışarıya yeterince atamamaktadır.</span></p>

    <p class="alinti-ilk-paragraf" xml:lang="tr"><span class="bold-italik">Fizyolojik olmayan, tedavi gerektiren yenidoğan sarılıklarının, sık görülen sebepleri ise şöyle sıralanabilir:</span></p>

    <p class="alinti-ilk-paragraf" xml:lang="tr"><span class="dar-paragraf-bold">1. Anne karnında, fetal dönemde enfeksiyon:</span> <span class="dar-paragraf-duz">Bebek henüz annesinin karnındayken annesinin geçirmekte olduğu bir enfeksiyon hastalığına maruz kalırsa, bebeğin karaciğer dokusu etkilenebilir ve yeni doğan bebekte belirgin sarılık ortaya çıkabilir. Anne karnında bebeği etkileyecek, annenin geçirebileceği en önemli hastalık, kızamıkçık hastalığıdır. Ayrıca toksoplazma, B tipi sarılık, AIDS ve sifilis bu duruma neden olabilir. Annenin sitomegalovirüs, beşinci hastalık etkeni olan parvovirüs B19 ve uçuk virüsüyle hastalanmasıyla da sorun yaşanabilir. Bu durumda bebeğin karaciğeri, oluşan bilirübini safraya yeterince atamamaktadır.</span></p>

    <p class="alinti-ilk-paragraf" xml:lang="tr"><span class="dar-paragraf-bold">2. AB0 kan grubu uyuşmazlığı:</span> <span class="dar-paragraf-duz">Kan grubu 0 olan annenin, kan grubu A ya da B olan bir bebeği olduğunda, bebeğin yenidoğan sarılığını belirgin geçirme ihtimali artar. Bunun sebebi, kan grubu 0 olan kişilerin kanında doğal olarak anti-A ve anti-B denen, A ve B kan gruplarına tepki veren antikorların mevcut olmasıdır. Kan grubu 0 olan bir kadın, kan grubu A ya da B ya da AB olan bir erkekle evlendiğinde kan grubu A ya da B olan bir bebeğe sahip olabilir. Hamileyken karnında farklı kan grubuna sahip bir bebeği taşıyan annenin doğal anti-A ve anti-B antikorları, plasenta yoluyla bebeğin kanına ulaşır ve bebeğin kırmızı kan hücrelerini hassaslaştırır. Bu durumda bebeğin kırmızı kan hücreleri yenidoğan döneminde kolayca yıkılabilir ve yenidoğan sarılığı çok belirginleşebilir. Etkilenen bebeğe fototerapi uygulanması gerekebilir. Yenidoğan bebeklerin kan grubu A ya da B olduğunda, annenin kan grubu 0 ise, bebeğin yenidoğan sarılığı, çok dikkatle takip edilmelidir. Bu durumda bebeğin kan hücreleri, gereğinden fazla yıkıma uğramaktadır.</span></p>

    <p class="alinti-ilk-paragraf" xml:lang="tr"><span class="dar-paragraf-bold">3. Rh uyuşmazlığı:</span> <span class="dar-paragraf-duz">Kırmızı kan hücrelerinde Rh faktörü mevcut olan kişiler Rh (+), mevcut olmayan kişiler ise Rh (-) olarak tanımlanırlar. Örneğin A Rh (+) kan grubuna sahip olan kişinin kırmızı kan hücrelerinde A kan grubu yanında Rh faktörü de mevcut demektir. Rh faktörü, en önemlisi D antijeni olan 5 adet antijeni temsil eder. Rh kısaltması, bu kırmızı kan hücresi antijenlerinin varlığının ilk kez gösterildiği “rhesus” cinsi maymun türünden kaynaklanır. Bazı kişilerin Rh (+), bazı kişilerin ise Rh (-) olması, kan ihtiyacı olan kişiye uygun kan bulunması gerektiğinde önem kazanır. Bu farklılık, yeni doğan bebeklerde bir hastalık sebebi olabilmektedir: bu hastalığa Rh uyuşmazlığı, ya da yenidoğanın hemolitik hastalığı ismi verilir.</span></p>

    <p class="alinti" xml:lang="tr"><span class="dar-paragraf-duz">Rh (-) olan anne, Rh (+) olan bir kişinin kanıyla ilk kez temas ettiğinde, Rh faktörüne karşı antikor üretme potansiyeline sahiptir. Bu antikorlar, AB0 uyuşmazlığında olduğu gibi, doğar doğmaz kendiliğinden ortaya çıkan antikorlar değildir. İlk temasta oluşup, ikinci temasta etkili olurlar. Rh (-) anne, eğer daha önce herhangi bir sebeple Rh (+) kanla temas etmişse, ilk kez Rh (+) kana sahip bebeğe hamile kaldığında; eğer bu bebeğe hamile kalmadan önce Rh faktörüyle hiç temas etmediyse ikinci kez Rh (+) bebeğe hamile kaldığında sorunlar başlar. Annenin Rh faktörüne karşı oluşturduğu antikorlar bebeğin kırmızı kan hücrelerine zarar verir ve ortaya şiddetli bir yenidoğan sarılığı çıkar. Bu durumda bebeğin kan hücreleri, gereğinden fazla yıkıma uğrar.</span></p>

    <p class="alinti" xml:lang="tr"><span class="dar-paragraf-duz">Bebek daha doğduğu birinci gün sararır, bebeğin kanındaki bilirübin düzeyi çok yükselir. Bebeğin merkezi sinir sisteminin bu durumdan etkilenmemesi için bebeğin hekimi bebeği erkenden fototerapi tedavisine alır ve bebeğin kanındaki bilirübin düzeyi düşer. Bebeğin kan bilirübin değerleri hızla tehlikeli düzeylere çıktığındaysa bebeğin kanının değiştirilmesi işlemi gündeme gelir. Rh uyuşmazlığı, sarılığı olan bir bebeğin kanının değiştirilmesi işleminin en sık uygulandığı durumdur.</span></p>

    <p class="alinti" xml:lang="tr"><span class="dar-paragraf-duz">Rh (-) kan grubuna sahip annelerin, Rh (+) bebek sahibi olduklarında yaşayabilecekleri bu sorunlar, modern tıbbın çok başarılı, dâhiyane bir buluşuyla günümüzde sorun olmaktan çıkmıştır. Rh (-) kan grubuna sahip kadınlara, ilk kez Rh (+) bir bebek dünyaya getirdiklerinde ya da düşük, dış gebelik gibi hamilelik dönemi sorunları yaşadıklarında, ya da amniyosentez işlemi uygulandığında ilk 72 saat içerisinde RhoGAM ismi verilen bir iğne kas içerisine uygulanır. RhoGAM içerisinde 300 mikrogram miktarında anti-D globülini mevcuttur. RhoGAM annenin kan dolaşımına katılmış, bebeğe ait, Rh (+) özellik gösteren kan hücrelerinin safdışı kalmalarına ve böylece annenin bağışıklık sisteminin, Rh antikoru üretmesinin engellenmesini sağlar. Bu uygulama, Rh (-) kan grubuna sahip olan annenin, Rh (+) kan grubuna sahip bebeğe hamile kaldığında, Rh uyuşmazlığı durumunun ortaya çıkmasını engeller.</span></p>

    <p class="alinti-ilk-paragraf" xml:lang="tr"><span class="dar-paragraf-bold">4. Anne ve bebek kan hücrelerinin taşıdığı AB0 ve Rh dışındaki altgrupların uyuşmazlığı:</span> <span class="dar-paragraf-duz">Bazı bebeklerde anne ve bebek arasında AB0 kan grupları ve Rh faktörü açısından herhangi bir sorun olmasa da yenidoğan döneminde belirgin sarılık ortaya çıkabilir. Kırmızı kan hücrelerinde AB0 ve Rh sınıflandırması dışında yer alan, antijen özelliğine sahip başka proteinler de anne ve bebek arasında uyumsuzluk gösterebilirler. Bu durumda bebeğin kan hücreleri, gereğinden fazla yıkıma uğrar.</span></p>

    <p class="alinti-ilk-paragraf" xml:lang="tr"><span class="dar-paragraf-bold">5. Bebeğin kan hücre yapısının farklı olması:</span> <span class="dar-paragraf-duz">Bu durumda bebeğin kan hücreleri, gereğinden fazla yıkıma uğrar. Bazı kişilerde kırmızı kan hücrelerinin şekli ya da yapısı normalden farklıdır. Bu durumda, kırmızı kan hücrelerinin zorlu bir süreçten geçtiği yenidoğan döneminde, şekli ya da yapısı farklı kan hücrelerine sahip bebekler, daha fazla sararırlar. Bu gruba ait hastalıkların en önemlisi, kırmızı kan hücrelerinde glikoz-6-fosfat-dehidrogenaz ismi verilen enzimin az olmasının neden olduğu favizm hastalığıdır. Favizm, bakla yiyememek anlamında kullanılan bir kelimedir, glikoz-6-fosfat dehidrogenaz enzim eksikliği yaşayan kişiler bakla yediklerinde sarılık geçirebilirler. Favizm, en sık rastlanan enzim eksikliğidir ve dünyada 400 milyon kişiyi etkilediğine inanılmaktadır. Türkiye’de de sıktır. Erkenden ve belirgin olarak sararan ya da yenidoğan sarılığının uzun sürdüğü bebeklerde bu durumdan şüphe edilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold">6. Enfeksiyon:</span> <span class="dar-paragraf-duz">Bebeğin ilk günler içerisinde enfeksiyon geçirmesi de yenidoğan döneminde belirgin sarılık nedenidir.</span></p>

    <p class="alinti" xml:lang="tr"><span class="dar-paragraf-duz">Bebeğin kanına mikrop karışması, idrar yollarında ya da solunum yollarında enfeksiyon olması durumunda ortaya çıkacak belirtilerden biri de bebeğin cildinin çok sarı olması olacaktır. Bu durumda bebeğin karaciğeri oluşan bilirübini safraya yeterince atamamaktadır.</span></p>

    <p class="alinti-ilk-paragraf" xml:lang="tr"><span class="dar-paragraf-bold">7. Bebekte karaciğer hastalığı:</span> <span class="dar-paragraf-duz">Bu durumda da bebeğin karaciğeri oluşan bilirübini safraya yeterince atamamaktadır. Karaciğerinde doğumsal anomalisi olan bebeklerde yenidoğan sarılığı belirgin olur ve uzun sürer.</span></p>

    <p class="alinti" xml:lang="tr"><span class="dar-paragraf-duz">Karaciğerin doğuştan hasta olması, bebeğin iyi kilo alamamasına, huzursuz olmasına ve kolay kusmasına da neden olur. Bu bebeklerde idrar rengi çok koyu, kaka rengi ise tam tersine çok açık renkte olur. Karaciğeri doğuştan hasta olan bebeklerle ilgili daha detaylı bilgi, UZAMIŞ SARILIK alt başlığında mevcuttur.</span></p>

    <p class="alinti-ilk-paragraf" xml:lang="tr"><span class="dar-paragraf-bold">8. Hipotiroidi:</span> <span class="dar-paragraf-duz">Tiroit bezinin doğuştan az çalıştığı ve de kan tiroit hormonu düzeylerinin düşük olduğu bebeklerde vücut metabolizması çok yavaşlar. Yenidoğan sarılığı çok belirgin olur, bebeğin kan bilirübin değerleri çok yükselir.</span></p>

    <p class="alinti" xml:lang="tr"><span class="dar-paragraf-duz">Hipotiroidisi olan bebeğin karaciğeri oluşan bilirübini safraya yeterince atamamaktadır. Her bebekte topuktan kan alınarak tiroit bezinin tam oluşup oluşmadığı araştırılıyor olsa da, yenidoğan sarılığı çok belirgin olan bebeklerde damardan kan alınarak tiroit bezinin ürettiği tüm hormonlarla birlikte tiroidi uyaran TSH hormonuna da bakılmalıdır. Tiroit hormon düzeylerinin düşük olduğu her bebek, mümkün olan en kısa sürede belirlenerek bir an önce tedavi edilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold">9. Bebeğin erken ya da çok ufak doğması:</span> <span class="dar-paragraf-duz">Erken doğan prematüre bebeklerle doğum haftasına göre çok minyon doğan bebeklerin metabolizmaları ve de karaciğerin bilirübini işleme gücü, normal bebeklere göre düşüktür. Bu durumda da bebeğin karaciğeri oluşan bilirübini safraya yeterince atamaz ve yenidoğan sarılığı oldukça belirgin olur.</span></p>

    <p class="baslik" xml:lang="tr"><span class="bold">Yenidoğan sarılığının takibi</span></p>

    <p class="duz1" xml:lang="tr"><span class="duz">Yenidoğan döneminde aşırı bilirübin oluşumuna ve kanda, ciltte ve dokularda bilirübinin birikip sarılığa yol açmasına neden olan birçok hastalık ve durum söz konusudur. Bebeğin vücudunda aşırı bilirübin birikmesi, zamanla, beyni koruyan kan-beyin bariyeri zayıf olan yenidoğan bebekte beyin dokusunu da etkileyebileceği için çok dikkatle takip edilir ve bilirübin seviyesi belirli bir düzeye ulaştığında tedavi edilir. Pek çok yeni doğan bebekte gözlenen sarılık fizyolojiktir. Sarılık, zamanında doğan bebeklerde genel olarak 4.-6. günlerde en üst düzeye çıkar ve 12-13 mg/dl düzeyini geçmez. Daha sonra ise bilirübin değerleri hızla düşmeye başlar.</span></p>

    <p class="duz1" xml:lang="tr"><span class="duz">Prematüre bebeklerde ise eğer fizyolojik sarılık varsa, bilirübin değerleri daha geç yükselir ve daha yüksek değerlere çıkar. Ortalama 5. günde en yüksek değerlere çıkar ve 10-15 mg/dl düzeyini geçmez. Prematüre bebeklerde sarılık daha sonra bir ya da iki hafta içerisinde yavaş yavaş azalır. Herhangi bir bebekte kan bilirübin düzeyi 15 mg/dl düzeyinin üzerine çıkarsa ya da kan bilirübin düzeyi, sadece bir gün içerisinde 5 mg/dl’den daha fazla artarsa, bebeğin hekimi telaşlanacaktır. Bu durumda korkulan, cildi sarartan bilirübinin, kanda aşırı düzeylere çıktığında beyin dokusunu etkileyebilmesidir. Aşırı yüksek kan bilirübin düzeylerinin beyin dokusunu bozmasına kernikterus adı verilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Kernikterus:</span> <span class="dar-paragraf-italik">Kanda proteine bağlanmamış olan serbest bilirübin miktarının aşırı artması ve beyin dokusuna kadar ulaşması nedeniyle beyin hücrelerinde kalıcı hasar oluşmasına KERNİKTERUS ismi verilir. Büyüklerde bilirübin kolaylıkla beyin dokusuna ulaşamazken, yeni doğan bebeklerle kan-beyin bariyeri adı verilen ve beyni dış etkenlerden koruyan sistem henüz tam gelişmemiştir. Bu nedenle kanda serbest bilirübin düzeyi, desilitrede 20-25 mg değerlerine ulaştığında beyin dokusu etkilenebilmektedir. Bebeklerde beyin dokusunu zararlı maddelerden koruyan kan-beyin bariyeri özellikle ilk 10 gün içerisinde görevini yerine getiremediğinden, kernikterus durumunun oluşması açısından ilk 10 gün çok kritiktir. Beyni etkilenen bebekte reflekslerde azalma, beslenme güçlüğü ve hareketlerde yavaşlama gözlenir, bebek havale geçirir. İlerleyen aylarda havalelerin devam etmesi ve sağırlık gibi sorunlar ortaya çıkabilir. Kernikterusun oluşmasını engellemek amacıyla yeni doğan bebeklerde eğer sarılık mevcutsa, kan bilirübin değerleri sık kontrol edilir, gerekirse fototerapi, mecbur kalınırsa da kan değişimi işlemi uygulanır.</span></p>

    <p class="duz-ilk-paragraf" xml:lang="tr"><span class="duz">Bebeğin hekimi, eğer bebeğin kan bilirübin düzeyleri çok yükselirse, müdahale etmeyi gerektirecek kritik bilirübin seviyesini belirleyecektir. Müdahale etmeyi gerektirecek kan bilirübin değerleri, bebeğin doğum kilosu, bebeğin gün olarak yaşı ve de bebeğin kaç haftalık doğduğu göz önüne alınarak belirlenir. Bu değerin aşıldığı bebeklerde, fizyolojik, yani doğal olmayan sarılığın tedavisi amacıyla ilk uygulanacak yöntem olan fototerapi gündeme gelir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Fototerapi:</span> <span class="dar-paragraf-italik">Yeni doğan bebeğin kan bilirübin değerleri, kilosu ve gününe göre belirlenen sınır değerlerin üzerine çıktığında, bilirübin değerlerini düşürebilmek için uygulanması gereken ilk yöntem fototerapidir. Fototerapide bebeğin cildi belli dalga boyundaki floresan ışığına maruz bırakılır. Yeni doğan bebeklerin cildi sarardığında, bebeğin soyularak güneş ışığına tutulmasının bebeğe iyi geldiği gözlemi, 1950’li yıllarda İngiliz hemşirelerin dikkatini çekmiştir. Bunun üzerine yürütülen çalışmalarda bebek cildinin güneş ışığı ya da floresan ışığına maruz bırakıldığında ciltteki bilirübinin ışığın etkisiyle farklı bir izomere dönüştüğü saptanmıştır. Bir molekülün izomeri, orijinal molekülle aynıdır ama içerdiği atomlar farklı boyutta sıralanmışlardır. Oluşan yeni bilirübin izomerleri, bilirübine suda erime özelliği kazandırır ve bilirübin ciltten çözülerek idrarla kolayca atılmaya başlanır, bebeğin sarılığı azalır. Fototerapi uygulamasının bebeğe hiçbir zararı yoktur, sadece bebeğin gözleri, ışıktan etkilenmemesi için kapatılır ve bebek bir kuvöz içerisinde izlenir. Ev ortamında sarılığı olan bebeği soyup cam kenarında tutmanın iyi olabileceği akla gelebilir ama bunun bir faydası yoktur, çünkü güneş ışığındaki ultraviyole camdan geçmez ve bebeğe bir fayda sağlamaz.</span></p>

    <p class="duz-ilk-paragraf" xml:lang="tr"><span class="duz">Özellikle Rh uyuşmazlığı gibi bebekte şiddetli sarılığa yol açan durumlarda kernikterus riski çok yüksektir ve bebeğin merkezi sinir sistemi ve hayatı tehlikede olabilir. Bu durumda uygulanabilecek tek seçenek bebeğin kanının değiştirilmesi olabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Kan değişimi:</span> <span class="dar-paragraf-italik">Bilirübin, kritik bir seviyenin üzerine çıktığında, beyni zararlı maddelerden koruyan kan-beyin bariyeri henüz tam oluşmamış olan bebekte beyin dokusuna da yerleşebilir ve bu duruma kernikterus ismi verilir. Bilirübin değerlerinin kritik bir seviyeyi geçtiği bebeklerde, beyne kalıcı hasar veren kernikterus durumunun oluşmaması amacıyla KAN DEĞİŞİMİ işlemi uygulanır. Henüz açık olan göbek deliğine bir kateter yerleştirilerek bebeğin kanı her seferinde birkaç mililitre miktarında alınıp, yerine, bir vericiden alınmış uygun kan, birkaç mililitre miktarında göbeğe yerleştirilen başka bir kateterle verilir. Böylece bebeğin kanı yavaş yavaş yeni kanla değiştirilmiş olur.</span></p>

    <p class="alinti" xml:lang="tr"><span class="dar-paragraf-italik">Kan değişimi uygulamasını gerektirecek en önemli hastalık Rh uyuşmazlığıdır. Rh uyuşmazlığında Rh negatif kan grubuna sahip annede, eğer Rh pozitif kan grubuna sahip bir bebeğe hamile kaldıysa ve de daha önce Rh pozitif kanla teması olmuşsa, anti-Rh antikorlar oluşur. Bebek annenin karnındayken bu antikorlar plasenta yoluyla bebeğe ulaşıp bebeğin kırmızı kan hücrelerine zarar verir. Bebeğin kan hücrelerinin zarar görmesiyle bebekte kansızlık başlar ve kanında bilirübin yükselir. Bu duruma hemolitik anemi adı verilir. Bebek dünyaya geldiğinde oluşan bilirübin artık plasenta yoluyla uzaklaştırılamayacağından bebekte tehlikeli boyutlara varabilen kansızlık ve bilirübin yüksekliği oluşur.</span></p>

    <p class="alinti" xml:lang="tr"><span class="dar-paragraf-italik">Aşırı düzeylere çıkan bilirübin bebeğin cildini sarartır ve beyin dokusuna da tehdit oluşturmaya başlar. Bu durumun engellenmesi ve bebeğin hayatının kurtarılması amacıyla bebeğin AB0 kan grubuna uygun ama Rh negatif bir kanla bebeğin kanı, kan değişimi işlemiyle değiştirilir. Kan değişimi ayrıca AB0 kan grubu uyuşmazlığı, bebeğin kanına mikrop karışması demek olan sepsis ve nadiren de fizyolojik olmayan, şiddetli sarılığa yol açan çeşitli diğer nedenlerle oluşan tehlikeli sarılık durumlarında da uygulanır.</span></p>

    <p class="baslik" xml:lang="tr"><span class="bold">Yenidoğan tarama testleri</span></p>

    <p class="duz1" xml:lang="tr"><span class="duz">Ülkemizde pek çok ülkede olduğu gibi, her yeni doğan bebekten biraz kan alınır ve kan Gutrie kartı denen özel bir kâğıda emdirilir.</span></p>

    <p class="duz1" xml:lang="tr"><span class="duz">Kan alma yeri olarak bebeğin topuğunun yan tarafları tercih edilir, çünkü buradan küçük bir iğneyle cildi delerek kan almak çok kolaydır. Büyük çocuklarda böylesi bir işlem için parmaktan kan alınması tercih edilir, ama yeni doğan bebeklerin parmakları henüz kan almak için çok ufaktır. Alınan bu kana topuk kanı, yapılan işleme de yenidoğan tarama testi denir. Bu testte amaç, alınan kan örneğini özel bir kâğıda emdirerek iki hastalığın bebekte gelişip gelişmeyeceğini belirlemektir. Yapılan bu teste bazen zekâ testi dendiği olmaktadır, oysa ki bu testin bebeğin genel zekâsıyla ilgisi yoktur.</span></p>

    <p class="duz1" xml:lang="tr"><span class="duz">Bu testte bebeğin zekâsını etkileyebilecek binlerce hastalıktan taranması gereken iki tanesi araştırılır. Bu hastalıklar, yeni doğan bebeğin tiroit hormonlarının az olması demek olan hipotiroidi hastalığı ile vücutta fenil alanin aminoasidinin işlenemeyip birikmesi demek olan fenilketonüri hastalığıdır.</span></p>

    <p class="duz1" xml:lang="tr"><span class="duz">Yenidoğan tarama tastleri, tıp dünyasının ne kadar titiz olduğunu gösterir bize!</span></p>

    <p class="duz1" xml:lang="tr"><span class="duz">Samanlıkta iğne arar gibi, yeni doğan bebeklerin tümünden biraz kan alarak 5 000 bebekten birinde ortaya çıkabilen doğuştan hastalıkları erkenden yakalayıp tedavi etmek, böylece binlerce bebeğin hayatını kurtarmak. Amaç bu. Bu titizliği iki profesöre borçluyuz; fenilketonüri hastalığının diyetle tedavi edilebileceğini ispatlayarak, bu hastalıktan mustarip olan bebeklerin erkenden saptanıp tedaviye alınmalarını mantıklı hale getiren Prof. Horst Bickel’e ve bu amaçla bir tarama testi geliştiren Prof. Robert Gutrie’ye.</span></p>

    <p class="duz1" xml:lang="tr"><span class="duz">Biz hekimlerin düşünce tarzı şu: fenilketonürili bebekleri gün bile kaybetmeden hemen bulup fenilalanin içermeyen bir beslenme programına alalım ve bebek sağlıklı olsun; yine tiroit hormonu vücudunda az olan bebekleri hemen bulup, bu bebeklere tiroit ilacı verelim ve bu bebekler tamamen sağlıklı olsun.</span></p>

    <p class="duz1" xml:lang="tr"><span class="duz">Fenilketonüri hastalığı bir enzim hastalığıdır ve her 20-25 kişiden biri bu hastalık açısından taşıyıcıdır. Hem annede hem de babada hastalığı taşıyan gen mevcutsa, hastalığı taşıyan çekinik gen hem anneden hem de babadan bebeğe geçerse, bebekte hastalık ortaya çıkar. Çekinik genlerle ortaya çıkan hastalıklarda bu ihtimal % 25’tir. Anne ve baba sağlıklıyken, bebek hasta olur. Bu hastalıkta vücutta fenilalanin isimli aminoasiti işleyecek enzim eksiktir, bu nedenle vücutta işlenmemiş fenilalanin birikir ve tüm dokuları bozar.</span></p>

    <p class="duz1" xml:lang="tr"><span class="duz">Ülkemizde her yıl yaklaşık 300 bebek bu hastalıkla doğar; ihtimal her 5 000 doğumda birdir.</span></p>

    <p class="duz1" xml:lang="tr"><span class="duz">Bazı bebeklerse doğuştan az tiroit hormonuna sahiptirler. Doğuştan az tiroit hormonuna sahip olan bebeklerde sorun, bebek henüz anne karnındayken yaşanır. Bu dönemde tiroit dokusu göç eder, yer değiştirir, ilk oluştuğu noktada kalmaz. Boynun ön bölgesine gelip yerleşen tiroit dokusunun bazen bütünlüğü bozulur ve yeterli tiroit dokusu oluşmaz. Bu durumda bebekte tiroit hormonu azalır, hipotroidi durumu ortaya çıkar.</span></p>

    <p class="duz1" xml:lang="tr"><span class="duz">Bu sorunu yaşayan bebeklere hemen, vakit kaybetmeden ilaç olarak tiroit hormonu verilmelidir. Aksi takdirde zekâ ve gelişim geriliklerinin ortaya çıkması kaçınılmaz olur. Hipotroidi hastalığına ait belirtiler henüz ortaya çıkmadan, yenidoğan tarama testleriyle bu durum anlaşılırsa ve tedaviye başlanırsa bebek hayatına tamamen sağlıklı olarak devam edebilecektir. Bu nedenle 1970’li yıllardan beri tüm dünyada yeni doğan bebeklerde hipotroidi olup olmadığı araştırılmaktadır.</span></p>

    <p class="duz-son-paragraf" xml:lang="tr"><span class="duz">Bir örnek vermek gerekirse, Kanada’nın Quebec eyaletinde 1974-1999 tarihleri arasında tüm bebekler taranmış ve tam 42 000 hipotroidi hastası bebek yakalanmıştır (1). Ne güzel değil mi? Daha dünyaya gözlerinizi açar açmaz tiroit hormonunu az ürettiğiniz anlaşılıyor ve tedavinize hızla başlanıyor, tamamen sağlıklı oluyorsunuz. Süper!</span></p>

    <p class="dipnot" xml:lang="tr"><span class="dipnot-bold">Kaynak:</span></p>

    <p class="dipnot" xml:lang="tr"><span class="dipnot-italik">1. Dussault JH. The anectodal history of screening for congenital hypothyroidism. J Clin. Endocrinol. Metab. 1999; 84; 4332-4334.</span></p>

    <p class="baslik" xml:lang="tr"><span class="bold">Rutin testler</span></p>

    <p class="duz-ilk-paragraf" xml:lang="tr"><span class="bold-italik">Kan şekeri</span></p>

    <p class="duz1" xml:lang="tr"><span class="duz">Yeni doğan bebeklerde doğum hadisesinin yorgunluğu nedeniyle kısa süreli olarak kanda şeker düzeyinin düşmesi demek olan hipoglisemi durumu yaşanabilmektedir. Yeni doğan bebek vakit kaybetmeksizin hemen annesini emdiğinde/erken beslendiğinde kanındaki şeker düzeyi normale gelir kolaylıkla. Ama bebek erken doğmuşsa, üşümüşse, biraz oksijensiz kalmışsa, anne karnında iyi beslenememişse ve de eğer annede diyabet hastalığı varsa, anneye doğum anında serum takılıp fazlaca glikoz verildiyse bu kan şekeri düşüklüğü uzun sürebilir. Bu nedenle yeni doğan bebeğin hekimi herhangi bir şüphesi olduğunda kan şekerine bakacaktır. İlk 24 saat içerisinde kandaki şeker düzeyi 40-60 mg/dl, 1. günden sonra da 50-90 mg/dl düzeyinde olmalıdır. Bu değerler çocuklarda 60-100 mg/dl, erişkinlerde ise 70-105 mg/dl arasıdır.</span></p>

    <p class="duz-ilk-paragraf" xml:lang="tr"><span class="bold-italik">Hematokrit</span></p>

    <p class="duz1" xml:lang="tr"><span class="duz">Yeni doğan bebeklerin cildi normalde pespembedir. Bazı bebeklerin cildi ilk saatler içerisinde çok daha koyu ise, bebeğin hekimi kanın katı kısmında bir artış olup olmadığını merak edecektir. Çok ince bir tüpe kan alıp, bu kanı santrifüjde çevirdiğimizde, kanın katı ve sıvı kısımlarını ayırmış oluruz, kandaki katı kısım oranına hematokrit deriz. Çok kilolu bebeklerde, ikiz bebeklerde, annede diyabet varsa, tiroit bezi az çalışıyorsa, bebekte doğuştan bazı hastalıklar varsa hematokrit değeri çok yükselebilir. Hekim, şüphe ettiği bebeklerde hematokrit değerini ölçmek isteyecektir.</span></p>

    <p class="duz-ilk-paragraf" xml:lang="tr"><span class="bold-italik">Doğuştan kalça çıkığı</span></p>

    <p class="duz1" xml:lang="tr"><span class="duz">Yeni doğan bebeklerde doğuştan kalça çıkığı olup olmadığı muhakkak araştırılacaktır. Eğer kalça çıkığından şüphe edilirse, tedavinin erkenden planlanması, bebeğin ilerleyen zamanda problem yaşamasını önleyecektir. Bebekler 1 yaşına gelene kadar rutin muayeneler sırasında doğuştan kalça çıkığı yönünden izlenirler. Kalça ekleminde hareket kısıtlılığı varsa, üç aydan ufak bebeklerde kalça ekleminin ultrasonu, daha büyük bebeklerde röntgen grafileri, teşhis amaçlı olarak istenir.</span></p>

    <p class="duz1" xml:lang="tr"><span class="duz">Radyologlar kalça ultrasonu yaptıklarında kalça ekleminin oluşumunu ve stabil olup olmadığını görebilmekte ve üç aylıktan küçük bebeklerde kalçanın gelişimini 4 tipe ayırarak değerlendirebilmektedirler.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Tip I kalça ekleminde her şey normaldir.</span></p>

    <p class="alinti" xml:lang="tr"><span class="dar-paragraf-italik">• Tip II kalça eklemi, üç aylıktan ufak bebeklerde kalça ekleminin geç olgunlaşacağını belirtir, tekrar ultrason çekilmesi gerekebilir.</span></p>

    <p class="alinti" xml:lang="tr"><span class="dar-paragraf-italik">• Tip III kalça eklemi doğuştan kalça çıkığını,</span></p>

    <p class="alinti-son-paragraf" xml:lang="tr"><span class="dar-paragraf-italik">• Tip IV kalça eklemi doğuştan yüksek düzeyde kalça çıkığını gösterir.</span></p>

    <p class="duz1" xml:lang="tr"><span class="duz">Doğuştan kalça çıkığı saptanan bebekler ortopedi takibinde olacaklardır.</span></p>

    <p class="duz-ilk-paragraf" xml:lang="tr"><span class="bold-italik">İşitme testi</span></p>

    <p class="duz1" xml:lang="tr"><span class="duz">Dış dünyadan kaynaklanan sesleri işleyip beyne yollayan içkulak, ilginç bir özellik gösterir ve kendisi de ses üretir. İç kulağın içerisinde yer alan titrek tüylü hücrelerin oluşturduğu yapıda ortaya çıkan gevşeme ve kasılma hareketleri sırasında, düşük frekanslı bir ses oluşur. Bu sese otoakustik emisyon (OAE), yani kendiliğinden oluşan akustik yayılım adı verilir. Kendiliğinden oluşan OAE seslerinin mevcut olup olmadığının belirlenmesi, yenidoğan döneminde uygulanan işitme testlerinin temelini oluşturur. Yenidoğan işitme testi sırasında bebeğin dışkulağına bir ses alıcısı yerleştirilir ve içkulakta oluşan düşük frekanslı seslerin varlığı araştırılır.</span></p>

    <p class="duz1" xml:lang="tr"><span class="duz">Yeni doğan bebeklerin % 80’inde OAE mevcuttur ve yenidoğan işitme testi sırasında OAE saptanması, bebekte doğuştan bir sağırlığın mevcut olmadığını ispatlar. OAE saptanamadığında ise iki ihtimal mevcuttur, ya bebek tamamen normaldir ya da gerçekten doğuştan sağırlık mevcuttur. Bu ayrımı, bebeği takibi altına alacak olan KBB hastalıkları uzmanı yapacaktır. Yeni doğan bebekler, üçüncü ay bitmeden işitme testinden geçmeli ve tedavi gerektiren, doğuştan işitme sorunu olan bebekler hemen tedavi edilmelidirler.</span></p>

    <p class="duz-ilk-paragraf" xml:lang="tr"><span class="bold-italik">Sarılık aşısı</span></p>

    <p class="duz1" xml:lang="tr"><span class="duz">Yeni doğan her bebeğe ilk yapılan aşı B tipi sarılık aşısıdır. Bebek doğunca daha ilk gün B tipi sarılık aşısı yapılır, aşı bebek 1 aylık olunca da tekrarlanır.</span></p>

    <p class="duz1" xml:lang="tr"><span class="duz">Bebeklere doğar doğmaz B tipi sarılık aşısının hemen yapılmasının sebebi, bebeğe eğer virüs taşıyorsa, annesinin bile doğum anında B tipi sarılık virüsünü bulaştırabilecek olmasıdır. Eğer bebeğin annesi B tipi sarılık virüsü taşımaktaysa, bebeğe aşının yanı sıra B tipi sarılık immünglobulini yani antikoru da yapılır. Böylece vakit kaybetmeden hazır antikorlara kavuşan bebek, anneden virüs gelse de virüsü yenebilir. B tipi sarılık aşısıyla ilgili tüm detaylar AŞILAR bölümünde anlatılmıştır.</span></p>

    <p class="duz-ilk-paragraf" xml:lang="tr"><span class="bold-italik">K vitamini</span></p>

    <p class="duz1" xml:lang="tr"><span class="duz">K vitamini, erişkinlerde gıdalarla günde 50 ila 100 mikrogram miktarında alınması gereken ve eksikliğinde pıhtı oluşumunun sekteye uğradığı bir besin öğesidir.</span></p>

    <p class="duz1" xml:lang="tr"><span class="duz">Tipik bir vitamindir K vitamini, hayatın devamının sağlanabilmesi için besinlerle alınması gereken, mutlak eksikliğinin hayati tehlikeler yaratabildiği bir gıda öğesi.</span></p>

    <p class="duz1" xml:lang="tr"><span class="duz">K vitamini, vücuttaki pıhtılaşma faktörlerinin karaciğerde aktif hale gelmelerini sağlayan bir grup bileşiğin genel adıdır.</span></p>

    <p class="duz1" xml:lang="tr"><span class="duz">Vücudumuzda K vitamini eksikse, bir yerimiz kesildiğinde oluşan kanama zor durur ya da vücudumuzda kolay iç kanamalar gözlenebilir.</span></p>

    <p class="duz1" xml:lang="tr"><span class="duz">K vitamini yağda eriyen ve böylece vücutta depolanabilen bir vitamindir.</span></p>

    <p class="duz1" xml:lang="tr"><span class="duz">K vitaminini enteresan yapan, yeşil sebzeler, baklagiller ve balık gibi gıdalarla alınabildiği gibi bağırsakta yaşayan yararlı bakterilerce de vücut içerisinde üretilmesidir. Gerçekte ihtiyacımız olan K vitamininin en az yarısını, kalınbağırsakta bizimle birlikte yaşayan yararlı bakteriler üretip vücudumuzun emrine sunarlar. Şu an siz bu kitabı okurken bağırsağınızdaki yararlı bakteriler sizin için K vitamini üretiyorlar!</span></p>

    <p class="duz1" xml:lang="tr"><span class="duz">İşte tam bu noktada K vitamini eksikliği açısından en hassas grubu, yeni doğan bebeklerin oluşturduğunu görüyoruz.</span></p>

    <p class="duz1" xml:lang="tr"><span class="duz">Yeni doğan bebeklerin bağırsaklarında K vitamini üretip hizmete sunan bakteriler henüz oluşmadığından, hekimler yeni doğan bebeklerin vücudunda yeterince K vitamini bulunmadığına inanırlar.</span></p>

    <p class="duz1" xml:lang="tr"><span class="duz">Yeni doğan bebeklere dışarıdan K vitamini verilmediğinde yeni doğan bebeklerde kolay kanamaların olabileceğinden korkarlar. Böylesi kolay kanamalar tüm yeni doğan bebeklere düzenli olarak K vitamini henüz verilmediği dönemlerde gözlenmekteydi zaten. Bu nedenle ülkemizde her yeni doğan bebeğe 1 mg K vitamini kas içine iğne yapılarak verilmekte ve böylece vitamin eksikliğine bağlı kanamaya eğilim durumunun önüne geçilmektedir.</span></p>

    <p class="duz1" xml:lang="tr"><span class="duz">Tüm dünyada yeni doğan bebeklere K vitamini verilir, bu bebeklere verilen ilk vitamindir.</span></p>

    <p class="duz-ilk-paragraf" xml:lang="tr"><span class="bold-italik">Yenidoğan sünneti</span></p>

    <p class="duz1" xml:lang="tr"><span class="duz">Yenidoğan bebeğin ilk günler içerisinde sünnet edilmesi kararı alınabilir. Sünnet işlemiyle ilgili detaylı bilgilere SÜNNET bölümünde ulaşabilirsiniz.</span></p>

    <p class="baslik" xml:lang="tr"><span class="bold">Taburcu olan bebekte nelerden emin olmalıyız?</span></p>

    <p class="duz1" xml:lang="tr"><span class="duz">Taburcu terimi Türkçemize Osmanlı askeri hekimleri üzerinden yerleşmiştir, artık iyileşen hasta taburuna dönebilir demektir. Bebeğimiz taburcu olduğunda rahatlıkla yuvasına dönebilir, aslında ilk defa gider! Yuvasına ilk kez gelerek neşe saçacak olan bebek taburcu olurken yukarıda belirtilen tıbbi durumların bir özeti olacak şekilde notlar alınmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1.</span> <span class="dar-paragraf-italik">Bebek doğar doğmaz ağladı mı, APGAR değeri 10 ya da 10’a yakın mıydı?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2.</span> <span class="dar-paragraf-italik">Bebeğin doğum kilosu/boyu/baş çevresi/kan grubu ile taburcu olduğu andaki kilosu not alındı mı?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3.</span> <span class="dar-paragraf-italik">Bebek kaç haftalık doğdu, özel bir sağlık sorunu var mı?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4.</span> <span class="dar-paragraf-italik">Annenin B tipi sarılık mikrobu taşıyıp taşımadığı biliniyor mu, bebeğe ilk doz B tipi sarılık aşısı yapıldı mı?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">5.</span> <span class="dar-paragraf-italik">Bebeğin sarılığı olduysa sebebi nedir, evde sarılıkla ilgili izlem nasıl olmalı?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">6.</span> <span class="dar-paragraf-italik">Bebekten topuk kanı alınarak yenidoğan tarama testi yapıldı mı?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">7.</span> <span class="dar-paragraf-italik">Bebek doğuştan kalça çıkığı açısından nasıl izlenecek?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">8.</span> <span class="dar-paragraf-italik">Bebeğe işitme testi yapılacak mı?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">9.</span> <span class="dar-paragraf-italik">Bebeğe göbek ve cilt bakımı nasıl uygulanacak?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">10.</span> <span class="dar-paragraf-italik">Bebek ilk muayenesi için hekimine ne zaman gidecek?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">11.</span> <span class="dar-paragraf-italik">Anneye ya da bebeğe RhoGAM ya da bebeğe B tipi sarılık immünoglobülini gibi özel uygulamalar yapıldı mı?</span></p>

    <p class="alinti-ilk-paragraf" xml:lang="tr"><span class="duz">Şimdi tüm bu özellikler akılda tutularak, evine götürülen bebekle birlikte yaşanacak ilk günlerin öne çıkan yönlerini anlatan EVDE İLK GÜNLER bölümüyle devam edelim.</span></p>

    <p class="ikon" xml:lang="tr"><span><img alt="icon2b.jpg" class="generated-style1" src="../Images/icon2b_fmt.jpeg"/></span></p>
  </div>
</body>
</html>