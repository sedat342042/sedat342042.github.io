<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BOLUM_8.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bolum-8">
    <div class="calibre2" id="calibre_pb_0"></div>

    <h1 class="bolum-ismi" id="toc-anchor" xml:lang="tr"><span class="ana-bolum-basligi">Dördüncü, beşinci ve altıncı aylar</span></h1>

    <p class="duz1" xml:lang="tr"><span class="duz">Bu dönemde bebekler çevrelerindeki oyuncaklara daha fazla tepki verirler, aile üyelerini daha iyi tanırlar. Destekli oturmak, oyuncakları almak üzere bilinçli olarak uzanmak, seslerin kaynağını araştırmak, yürüyenleri izlemek, sesli gülmeler ve kahkahalarla birlikte daha yoğun sesler çıkarmak bu dönemin en önemli özellikleridir. Bu dönem, bebeğin ek gıdalara ne zaman başlayacağının planlanacağı dönemdir. Bu dönemde bebek sesli gülmeli, kahkaha ve çığlık atmalıdır. Bebek aile üyelerini tanımalı, gördüğünde sevincini belli etmelidir. Bebek yüzükoyun yatarken kollarından destek alarak vücudunun ön kısmını kaldırmalıdır.</span></p>

    <p class="bold-ortali" xml:lang="tr"><span class="bold-italik">Altıncı ay tamamlandığında nelerden emin olmalıyız?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1.</span> <span class="dar-paragraf-italik">Karma ve pnömokok aşılarının 2. ve 3. dozları yapılmış olmalıdır.</span></p>

    <p class="alinti" xml:lang="tr"><span class="dar-paragraf-bold-italik">2.</span> <span class="dar-paragraf-italik">Rotavirüs ve B tipi sarılık aşıları tamamlanmış olmalıdır.</span></p>

    <p class="alinti" xml:lang="tr"><span class="dar-paragraf-bold-italik">3.</span> <span class="dar-paragraf-italik">Ön bıngıldak hâlâ açık olmalıdır.</span></p>

    <p class="alinti" xml:lang="tr"><span class="dar-paragraf-bold-italik">4.</span> <span class="dar-paragraf-italik">Bebeğe verilecek ek gıdalar belirlenmelidir.</span></p>

    <p class="alinti" xml:lang="tr"><span class="dar-paragraf-bold-italik">5.</span> <span class="dar-paragraf-italik">Bebek bilinçli olarak oyuncaklara uzanıp eline almalıdır.</span></p>

    <p class="alinti" xml:lang="tr"><span class="dar-paragraf-bold-italik">6.</span> <span class="dar-paragraf-italik">Bebek ma, ba, ga gibi heceler söylemeye başlamalıdır (en geç 8. ay bittiğinde).</span></p>

    <p class="alinti" xml:lang="tr"><span class="dar-paragraf-bold-italik">7.</span> <span class="dar-paragraf-italik">Bebek destekli oturmalıdır.</span></p>

    <p class="alinti" xml:lang="tr"><span class="dar-paragraf-bold-italik">8.</span> <span class="dar-paragraf-italik">Bebek yürüyenleri ve hareketli cisimleri izlemelidir.</span></p>

    <p class="alinti" xml:lang="tr"><span class="dar-paragraf-bold-italik">9.</span> <span class="dar-paragraf-italik">Şaşılık yönünden bakışları incelenmeli ve emin olunmalıdır.</span></p>

    <p class="alinti" xml:lang="tr"><span class="dar-paragraf-bold-italik">10.</span> <span class="dar-paragraf-italik">Bebek sırtüstünden yüzüstüne dönme çabası göstermelidir.</span></p>

    <p class="alinti" xml:lang="tr"><span class="dar-paragraf-bold-italik">11.</span> <span class="dar-paragraf-italik">Bebek seslere duyarlı olmalı, ses tam arkasından kaynaklansa bile dönüp sesin kaynağına bakmalıdır.</span></p>

    <p class="alinti" xml:lang="tr"><span class="dar-paragraf-bold-italik">12.</span> <span class="dar-paragraf-italik">Bebek ismiyle seslenilmesine duyarlı olduğunu belli etmelidir.</span></p>

    <p class="alinti-son-paragraf" xml:lang="tr"><span class="dar-paragraf-bold-italik">13.</span> <span class="dar-paragraf-italik">Bebeğin kansız olmadığından emin olunmalı, gerekirse kansızlığa karşı önlemler alınmalıdır.</span></p>

    <p class="baslik" xml:lang="tr"><span class="bold">Beslenme öğünleri</span></p>

    <p class="duz1" xml:lang="tr"><span class="duz">Eğer anne sütü az ise, ayrıca hazır mama verilip verilmemesi gerektiğine hekim karar verecektir.</span></p>

    <p class="duz1" xml:lang="tr"><span class="duz">Anne sütünün hiç olmadığı durumlarda bebeğe mecburen hazır mama verilecektir.</span></p>

    <p class="duz1" xml:lang="tr"><span class="duz">Bebeğe uygun hazır mamanın cinsi ve verilmesi gereken miktarları da bebeğin hekimi kararlaştıracaktır.</span></p>

    <p class="duz1" xml:lang="tr"><span class="duz">Bağırsak tembelliği, kabızlığı ya da dışkılama düzensizliği olan bebeklerde eğer hekim uygun görürse, 4. ay bittiğinde meyve suyuna az miktarda başlanabilir.</span></p>

    <p class="duz1" xml:lang="tr"><span class="duz">Her şeyin yolunda gittiği bebeklerde, hekim, sadece anne sütüne devam edilmesini, herhangi bir ek gıdaya başlanmamasını tercih edecektir.</span></p>

    <p class="duz1" xml:lang="tr"><span class="duz">6. ay bitmeden önce eğer meyve suyu verilecekse sadece elma, havuç, şeftali ya da armut tercih edilebilir.</span></p>

    <p class="duz1" xml:lang="tr"><span class="duz">Bu meyveler asitli değildir, bağırsak gazını artırmazlar ve hazmedilmeleri kolaydır.</span></p>

    <p class="duz1" xml:lang="tr"><span class="duz">Kabız bebeklerde ilk tercih armut olmalıdır.</span></p>

    <p class="duz1" xml:lang="tr"><span class="duz">Seçilen meyve, içme suyuyla yıkanmalı, temiz kaynar sudan geçirilmelidir.</span></p>

    <p class="duz1" xml:lang="tr"><span class="duz">Kabuğu ve varsa çekirdeği çıkarılmalı, katı meyve sıkacağında sıkılmalıdır.</span></p>

    <p class="duz1" xml:lang="tr"><span class="duz">Bebeğe, seçilen meyvenin suyu, 20-30 ml, yani üçde bir çay bardağı kadar miktarda tercihen sabah saat 10’da çay kaşığıyla verilmelidir. Zamanla verilen meyve suyu miktarı 50 ml’ye çıkarılabilir.</span></p>

    <p class="bold-ortali" xml:lang="tr"><span class="bold-italik">4. ayda beslenme öğünleri</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Beslenme öğünleri:</span> <span class="dar-paragraf-italik">3 saatte bir, günde 6-8 kez 120-150 ml anne sütü.</span></p>

    <p class="alinti-ilk-paragraf" xml:lang="tr"><span class="dar-paragraf-italik">Sabah saat 10.00’da aç karnına meyve suyu (bağırsak sistemine yararlı olacaksa).</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Kalori miktarı:</span> <span class="dar-paragraf-italik">Her gün kg başına 100 kcal.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Vitamin:</span> <span class="dar-paragraf-italik">D vitamini.</span></p>

    <p class="bold-ortali" xml:lang="tr"><span class="bold-italik">5. ayda beslenme öğünleri</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Beslenme öğünleri:</span> <span class="dar-paragraf-italik">Günde 5-6 kez 120-150 ml anne sütü.</span></p>

    <p class="alinti-ilk-paragraf" xml:lang="tr"><span class="dar-paragraf-italik">Saat 13.00’te tattırmak amacıyla sebze maması.</span></p>

    <p class="alinti-ilk-paragraf" xml:lang="tr"><span class="dar-paragraf-italik">Saat 16.00’da tattırmak amacıyla taze mayalanmış yoğurt ve meyve püresi (elma, armut ya da şeftali).</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Kalori:</span> <span class="dar-paragraf-italik">Her gün kg başına 100 kcal.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Vitamin:</span> <span class="dar-paragraf-italik">D vitamini, hekim gerekli görüyorsa belirleyeceği bir süre boyunca flor.</span></p>

    <p class="baslik" xml:lang="tr"><span class="bold-italik">Beşinci ay için beslenme önerileri</span></p>

    <p class="duz1" xml:lang="tr"><span class="duz">6. ay bittiğinde bebeğin ek gıdalar olan kahvaltı, sebze püresi, meyve ve yoğurt yemesi istenir.</span></p>

    <p class="duz1" xml:lang="tr"><span class="duz">Kahvaltı, meyve suyu, sebze püresi ve de yoğurt aynı anda başlandığında hem bebeğin alışması zordur hem de gıdalarla yaşanabilecek kusma, bağırsak düzensizliği ve de alerji belirtilerinin hangi gıdaya bağlı olduğunu bilmek zorlaşır. Bu nedenle ek gıdalara yavaş yavaş geçilmesi ve 5. ayda biraz sebze suyu ve yoğurt tattırılması mantıklıdır.</span></p>

    <p class="duz1" xml:lang="tr"><span class="duz">Öncelikle başlangıçta pişirilmiş sebze suyu şeklinde verilecek olan sebze maması tarifini görelim.</span></p>

    <p class="duz-son-paragraf" xml:lang="tr"><span class="duz">Günlük az miktarda hazırlayacağımız sebze maması, her hafta değişen ve gittikçe çorba şekline dönüşen bir tarife sahiptir.</span></p>

    <p class="bold-ortali" xml:lang="tr"><span class="bold">Sebze maması tarifi</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1. hafta</span></p>

    <p class="alinti" xml:lang="tr"><span class="dar-paragraf-italik">1 küçük boy havuç ile 1 küçük boy patates, temiz suyla yıkanıp kabukları soyulduktan sonra bıçakla doğranıp iki bardak içme suyuyla yarım saat süreyle ağzı kapalı kapta pişirilir. Pişen sebzenin suyu bir kaba alınır. Bir çay kaşığı buğday irmiği ilave edilerek 5 dakika daha kaynatılır. Başlangıçta öğünde 3-5 çay kaşığı vermek yeterlidir. Öğün, anne sütüyle tamamlanır. Burada amaç bebeği sebze çorbasıyla doyurmak değil, sadece tattırmaktır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2. hafta</span></p>

    <p class="alinti" xml:lang="tr"><span class="dar-paragraf-italik">3 bardak su, 1 orta boy havuç, 1 orta boy patates, 1 tatlı kaşığı pirinç yaklaşık 1 saat süreyle, bir bardak su kalana kadar, ağzı kapalı kapta pişirilir. Tel süzgeçten, tamamen ezilerek püre olarak geçirilir. Bu pürenin içine bir çay kaşığı buğday irmiği ilave edilerek 5 dakika daha kaynatılır. Az miktarda bebeğe verilir. Yine amaç doyurmak değil, tattırmaktır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3. hafta</span></p>

    <p class="alinti" xml:lang="tr"><span class="dar-paragraf-italik">3 bardak su, 1 büyük boy patates, 1 tatlı kaşığı pirinç ile 3-4 yaprak maydanoz, çeyrek kabak ya da çeyrek kerevizle birlikte biraz bezelye bir saat süreyle ağzı kapalı kapta pişirilir. Süzgeçten geçirilerek elde edilen sebze püresine 1 çay kaşığı buğday irmiği ilave edilerek 5 dakika daha pişirilir. Bebeğe verilecek miktar artık artırılabilir, yarım kepçe kadar verilebilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4. hafta</span></p>

    <p class="alinti-son-paragraf" xml:lang="tr"><span class="dar-paragraf-italik">Sebze püresine irmikle beraber bir çay kaşığı sızma zeytinyağı ilave edilir.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt10.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Kabızlığı olan bebekler, patates, havuç ve pirinç tüketmemelidirler. Kabız bebeklerde sebze püresinin içeriği değiştirilmeli, ya da sebze püresinden vazgeçilmelidir.</span></p>

    <p class="baslik" xml:lang="tr"><span class="bold">Yoğurt</span></p>

    <p class="duz-ilk-paragraf" xml:lang="tr"><span class="bold-italik">Yoğurt mayalamak</span></p>

    <p class="duz1" xml:lang="tr"><span class="duz">Beşinci ay içerisinde bebeğe yoğurt da tattırmak isteriz; yoğurt ömür boyu her gün yenmesi gereken, belki de en önemli gıdalardan biridir. Bebek 5. ayın bitiminde başlayıp, ömrü bitene kadar her gün yoğurt yemelidir. Yoğurt, ismi Türkçe’den tüm dillere geçmiş çok önemli bir besinin ismidir, çok değerli bir probiyotiktir.</span></p>

    <p class="duz1" xml:lang="tr"><span class="duz">Beşinci ayda bebeğimiz yoğurdu tatsın, 6. aydan sonra da her gün en az bir çay bardağı (100 ml), en fazla bir su bardağı (200 ml) kadar yoğurt tüketsin isteriz.</span></p>

    <p class="duz1" xml:lang="tr"><span class="duz">Bebekli aileler bebek 9. ayını doldurana kadar evde günlük yoğurt üretmek zorundadırlar.</span></p>

    <p class="duz1" xml:lang="tr"><span class="duz">Yoğurdu günlük mayalamamız şarttır, çünkü yaptığımız yoğurtta bırakın günleri, saatler içerisinde laktik asit miktarı artar. Süte kattığımız mayanın içindeki canlı bakteriler süt şekeri laktozu parçalar ve ortaya laktik asit çıkar. Bebeğimizin böbrekleri, fazla asitli gıdaların artırdığı asitlerle kolay baş edemeyeceği için, laktik asit miktarı düşük, yepyeni mayalanmış yoğurdu vermeliyiz bebeğimize.</span></p>

    <p class="duz1" xml:lang="tr"><span class="duz">Yoğurt mayalamak amacıyla 200 ml, yani bir su bardağı kadar pastörize günlük süt kaynatılır. Elin dayanacağı sıcaklığa (50°C) kadar ılınması beklenir, iki çay kaşığı, soğuk olmayan yoğurt eklenir, üzeri sarıp sarmalanıp uygun ortamda hiç sarsmadan en az 4 saat beklenir. Yoğurt hazırdır.</span></p>

    <p class="duz1" xml:lang="tr"><span class="duz">Eğer istenirse elektrikli yoğurt makineleri kullanılarak da yoğurt mayalanabilir.</span></p>

    <p class="duz-ilk-paragraf" xml:lang="tr"><span class="bold-italik">Hazır mamayla yoğurt mayalamak</span></p>

    <p class="duz1" xml:lang="tr"><span class="duz">Bebeklerin çoğu normal mayalanmış yoğurda bir tepki vermezler ama bazı bebeklerde yoğurt alerjik döküntülere, yoğun bağırsak gazına veya hazımsızlığa yol açabilir.</span></p>

    <p class="duz1" xml:lang="tr"><span class="duz">İnek sütüne karşı hassasiyeti olan bebeklerde direkt inek sütünden yoğurt mayalamak yerine hazır formül mamayla da yoğurt mayalanabilir.</span></p>

    <p class="duz1" xml:lang="tr"><span class="duz">Bu amaçla:</span></p>

    <p class="duz1" xml:lang="tr"><span class="duz">120 ml içme suyu kaynatılır, içerisine 6 ölçek, hekimin belirleyeceği, bebeğe uygun hazır formül mama eklenir. Bu karışımın, elin değeceği 50°C’ye kadar ılınması beklenir. Daha sonra başka bir kaba 2 yemek kaşığı bu karışımdan aktarılır ve 1 yemek kaşığı yoğurtla karıştırılır. Üzerine ilk karışımdan kalan miktar eklenir ve bir süre tüm bu karışım iyice karıştırılır. Üzeri örtülüp, sarıp sarmalanıp uygun ortamda en az 4 saat bekletilerek yoğurt mayalanır.</span></p>

    <p class="duz1" xml:lang="tr"><span class="duz">Taze yoğurt, saat 16 civarında ya ayrı ayrı, ya da karıştırılarak meyve püresiyle birlikte bebeğe verilmelidir. Meyve artık cam rendede rendelenerek hazırlanmalı, meyve suyu yerine meyve püresi tercih edilmelidir.</span></p>

    <p class="bold-ortali" xml:lang="tr"><span class="bold-italik">6. ayda beslenme öğünleri</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">05.00-06.00:</span> <span class="dar-paragraf-italik">120 ml anne sütü.</span></p>

    <p class="alinti" xml:lang="tr"><span class="dar-paragraf-bold-italik">08.00-09.00:</span> <span class="dar-paragraf-italik">Kahvaltı, ardından anne sütü.</span></p>

    <p class="alinti" xml:lang="tr"><span class="dar-paragraf-bold-italik">13.00:</span> <span class="dar-paragraf-italik">Kıymalı sebze püresi, ardından anne sütü.</span></p>

    <p class="alinti" xml:lang="tr"><span class="dar-paragraf-bold-italik">16.00:</span> <span class="dar-paragraf-italik">Bir çay bardağı kadar aynı gün mayalanmış taze yoğurt ve yine bir çay bardağı kadar meyve püresi.</span></p>

    <p class="alinti" xml:lang="tr"><span class="dar-paragraf-bold-italik">19.00:</span> <span class="dar-paragraf-italik">120 ml anne sütü.</span></p>

    <p class="alinti" xml:lang="tr"><span class="dar-paragraf-bold-italik">21.00:</span> <span class="dar-paragraf-italik">120 ml anne sütü.</span></p>

    <p class="alinti" xml:lang="tr"><span class="dar-paragraf-bold-italik">24.00:</span> <span class="dar-paragraf-italik">120 ml anne sütü.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Kalori:</span> <span class="dar-paragraf-italik">Her gün kg başına 90 kcal.</span></p>

    <p class="alinti-son-paragraf" xml:lang="tr"><span class="dar-paragraf-bold-italik">Vitamin:</span> <span class="dar-paragraf-italik">Multivitamin, hekim gerekli görürse demir minerali.</span></p>

    <p class="baslik" xml:lang="tr"><span class="bold-italik">Altıncı ay için beslenme önerileri</span></p>

    <p class="duz1" xml:lang="tr"><span class="duz">Artık 6 aylık olan bebeğin beslenme dünyasına yepyeni tatlar katılır.</span></p>

    <p class="duz1" xml:lang="tr"><span class="duz">6. aydan itibaren ek gıdalara geçilecek ve bebeğin beslenme öğünleri oldukça detaylı olacaktır.</span></p>

    <p class="duz1" xml:lang="tr"><span class="duz">Peki 6. ayda bebeğe ek gıdalar vermek niçin çok önemlidir? Altıncı aydan sonra bebeğin demir minerali, doğal vitaminler, probiyotikler ve prebiyotikler alması gerekir. Bunları da ancak ek gıdalar sağlayabilir.</span></p>

    <p class="duz1" xml:lang="tr"><span class="duz">Bebek annesinin karnındayken bol miktarda demiri annesinden alıp vücudunda depolar. Bebek bu depolanmış demiri, ilk 6 ay boyunca büyümek için kullanır. 6. ay bitince artık gerekli demiri vücut depolarından değil de gıdalarla, özellikle kırmızı et, yumurta, pekmez ve daha sonra da bakliyat tüketerek almak zorunda kalır.</span></p>

    <p class="duz1" xml:lang="tr"><span class="duz">Bebek annesinin karnındayken annesinden bol bol koruyucu antikor ödünç alır, bu antikorları virüs ve bakterilerden kurtulmak için kullanır.</span></p>

    <p class="duz1" xml:lang="tr"><span class="duz">Ne yazık ki protein yapısında olan bu antikorların kanda bulunma süreleri sonsuz değildir. Bebeğin kanındaki anneden belli bir süre için gelmiş antikorlar ömürlerini tamamladığında, bebeğin enfeksiyonlara karşı dirençli olması büyük önem taşımaya başlar.</span></p>

    <p class="duz1" xml:lang="tr"><span class="duz">Bebeğin daha dirençli olması artık iyi beslenmesine de bağlıdır. Ek gıdalarla bebek demir minerali alır ve kansızlığa karşı korunur.</span></p>

    <p class="duz1" xml:lang="tr"><span class="duz">Kansızlık yaşamayan bebek daha dirençli olur. Yoğurt bir probiyotiktir ve bebeği bağırsak enfeksiyonlarına karşı dirençli tutar.</span></p>

    <p class="duz1" xml:lang="tr"><span class="duz">Bol meyve ve sebze bebeğe vitamin ve az bulunur mineraller sağlar, bol vitamin bebeğin bağırsağından bol demir emilmesini sağlar ve bağışıklık sistemini destekler.</span></p>

    <p class="duz1" xml:lang="tr"><span class="duz">Tüm bu nedenlerle altıncı aydan itibaren bebeğin yeterli miktarlarda ek gıda tüketiyor olması çok önemlidir.</span></p>

    <p class="duz1" xml:lang="tr"><span class="duz">Ek gıdalar üzerinde durulurken, bebeklere 1 yaşına gelene kadar yedirilmesi yasak olan gıdaların vurgulanmaları önemlidir:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Tuz:</span> <span class="dar-paragraf-italik">Bebeklerin gıdalarında 1 yaşına gelene kadar tuz bulunmamalıdır. Bebeğin böbrekleri henüz tuzun içindeki sodyumun fazlasını atabilecek olgunlukta değildir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Bal:</span> <span class="dar-paragraf-italik">1 yaşına kadar bebeklere bal da yedirilmez, çünkü bir besin zehirlenmesi olan botilizmin nedeni, aynı isimle anılan bakteri sporlarıdır. Bu bakteri sporları her tür balın içinde bulunabilmektedir. Balla birlikte bu bakteri sporları vücudumuza girdiğinde eğer bebek değilsek herhangi bir şey olmayabilir, ama bebeksek zehirlenebiliriz!</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• İnek sütü:</span> <span class="dar-paragraf-italik">Yine bebeklere bir yaşına gelene kadar direkt inek sütü de asla verilmez. İnek sütündeki proteinler çok büyük olduğundan (iri bir hayvan olan inek, yine iri bir hayvan olan buzağı için oluşturmaktadır bu sütü, insan yavrusu için değil) insan yavrusunda kolaylıkla alerji ve kansızlığa yol açabilir. İnek sütündeki iri iri proteinler bebeğin bağırsaklarını tahriş eder, minik minik kanamalar oluşur ve bu da bebeği kansızlığa götürür. Bu nedenle en güzeli hiç ineklere muhtaç olmadan bebeğimizi en az bir yıl anne sütüyle beslemektir. Eğer ki anne sütü azsa ya da yoksa inek sütünün anne sütüne benzetilmesiyle hazırlanmış, hazır formül mamalar tercih edilecektir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Sükroz:</span> <span class="dar-paragraf-italik">Bebeğimize kristalize sofra şekeri, yani sükroz içeren herhangi bir gıda da bir yaşına kadar verilmemelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Yumurta beyazı:</span> <span class="dar-paragraf-italik">Alerjik reaksiyonların gözlenmemesi amacıyla ilk bir yıl tamamlanana kadar bebeklere yumurta beyazı verilmez.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Beyin:</span> <span class="dar-paragraf-italik">Bebek ve çocuklara sadece 1 yaşına kadar değil, ömür boyu beyin yedirilmemesi gerekir. Bunun nedeni deli dana hastalığıdır. 1980’li yılların sonlarında ineklerin daha besili olması amacıyla et ve kemiklerin öğütülerek besi çiftliklerinde ineklere yedirilmesi, pek çok danada deli dana hastalığına neden olmuştur. Daha fazla kâr elde etmeye yönelik bu uygulama, normalde otobur olan inekleri etobur olmaya zorladığından, vücutlarında, 3-4 yıl süren bir kuluçka döneminden sonra prion ismi verilen yapısı bozulmuş proteinlerin oluşmasına neden olmuştur. Prionlar, dananın beyin ve omurilik dokusunda süngerimsi bir görüntü yaratacak şekilde geriye dönüşü ve tedavisi olmayan değişikliklere yol açmıştır. Hastalanan dananın etini tüketen kişilere yapısı bozulmuş proteinler olan prionlar geçebilmekte ve hastalık insanda da oluşabilmektedir. İngiltere’de 200’e yakın kişi deli dana hastalığı nedeniyle ölmüştür. Ülkemiz hayvanlarında böylesi bir sorun söz konusu değildir. Prionlar, dananın sinir dokusunda özellikle oluştuğundan günümüzde temkinli olmak adına artık bebek ve çocuklara dana ya da kuzu beyni yedirilmemektedir.</span></p>

    <p class="duz-ilk-paragraf" xml:lang="tr"><span class="duz">Altıncı aydan itibaren bebeğimize kahvaltı hazırlamaya başlarız.</span></p>

    <p class="baslik" xml:lang="tr"><span class="bold">Kahvaltı</span></p>

    <p class="duz1" xml:lang="tr"><span class="duz">Bir kâseye 30 gr, bir kibrit kutusu büyüklüğünde tam yağlı, inek sütünden üretilmiş pastörize beyazpeynir konur. Beyazpeynirin kapalı ambalajda ve pastörize olması şarttır, aksi takdirde bebeğin mikrop kapması mümkündür. Beyazpeynir geceden içme suyu içerisinde tutularak içerdiği tuzdan arındırılmalıdır. Bir tatlı kaşığı üzüm ya da dut ya da keçiboynuzu pekmezi de kâseye eklenir. 2-3 bebek bisküvisi de katılır ve karıştırılır. Bu karışım, ıhlamur ya da meyve suyuyla ıslatılır, bebeğin bu karışımı katı mı yoksa sulu mu daha çok sevdiği denenerek kararlaştırılır ve miktar ayarlanır.</span></p>

    <p class="duz1" xml:lang="tr"><span class="duz">Bu karışım sabah saat 07.00-08.00 aralığında bebeğe kaşıkla yedirilir.</span></p>

    <p class="duz1" xml:lang="tr"><span class="duz">Artık her sabah kahvaltı yapan bebeğin bu kahvaltısına on gün sonra haşlanmış yumurta sarısı da eklenmelidir. Yumurtanın sadece sarısı, iyi haşlanmış ve sert olarak katılmalıdır kahvaltıya. Yumurta en çok allerji yapan gıdalardan birisi olduğundan bebeğe yavaş yavaş arttırılan miktarlarla verilmelidir. İlk katıldığında miktar bir yumurta sarısının yaklaşık sekizde biri olmalı, miktar on gün içerisinde yavaş yavaş arttırılmalıdır. Özellikle yüzde belirgin alerjik döküntü oluşursa hekime bildirilmelidir. Eğer bebekte herhangi bir alerji yoksa on gün sonra tam yumurta sarısına ulaşılıp her gün tam yumurta sarısı kahvaltıya katılmalıdır.</span></p>

    <p class="duz1" xml:lang="tr"><span class="duz">Artık ömür boyu kahvaltı yapacak olan bebeğimizin en ideal şartlarda kahvaltı yapmasını sağlayacak pek çok püf noktası vardır:</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt11.jpeg"/></span></p>

    <p class="alinti-ilk-paragraf" xml:lang="tr"><span class="dar-paragraf-italik">• Demirden zengin olan yumurta ve pekmez, süt, yani bol kalsiyum içeren gıdalarla karıştırılarak tüketilirse demirin kana karışması zorlaşır. Bu nedenle kahvaltının ikiye bölünerek bebeğe verilmesi en idealidir.</span></p>

    <p class="alinti" xml:lang="tr"><span class="dar-paragraf-italik">Bir kâsede yumurta sarısı ve pekmez karıştırılıp, ıhlamurla bebeğe verilmeli, daha sonra peynir ve 2-3 bisküvi birlikte ezilip yine ıhlamurla karıştırılıp yedirilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Kahvaltı sabah aç karnına verilip, anne sütüyle devam edilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Bebek peynir, pekmez, yumurta gibi alerji yapabilecek güçlü gıdalarla tanışacağından, alerjik tepkilerin oluşup oluşmadığına dikkat etmek gerekir. Döküntü dışında bebekte huzursuzluk, kusma, bağırsak düzeninde değişiklik gibi belirtiler oluştuğunda dikkatli olunmalıdır.</span></p>

    <p class="alinti" xml:lang="tr"><span class="dar-paragraf-italik">Süt alerjisi olup da peynir ve yoğurt gibi süt ürünleri tüketmesi istenmeyecek çocuklarda eğer ayrıca bir soya alerjisi yoksa soya verilebilir. Uzakdoğu’dan sofralarımıza ulaşan tofu, peynirimsi yapıda soyadır ve peynire iyi bir alternatiftir.</span></p>

    <p class="alinti" xml:lang="tr"><span class="dar-paragraf-italik">Pekmez 100 ml’de 10 mg demir içerir ve bu nedenle bebeklere verilmesi önemlidir. Pekmez gün içerisinde bir ilaç gibi direkt kaşıkla da verilebilir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Vücudun üretemediği ve gıdalarla alınması gereken tüm aminoasitler, yani protein yapıtaşları yumurtada tam olarak mevcut olduğundan bebeğin yumurta tüketmesi şarttır. Yumurta bir bebeğin tüketebileceği en değerli protein kaynağı gıdadır, bu nedenle, eğer alerjisi yoksa her gün tüketmelidir. Yumurta beyazı, sarısına göre daha fazla alerji yapabileceğinden bebek bir yaşını doldurana kadar sadece yumurta sarısı verilmelidir. Yazın sıcak günlerde çocuklar yumurta yememeli şeklindeki yaygın görüşün bilimsel bir izahı yoktur, sadece bir halk inanışıdır. Eğer bebek alerjik yapıda değilse yazın da yumurta yiyebilir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Artık ek gıdalar tüketen bebeğe metal kaşık alerji yapabilir, mümkünse melamin kaşık kullanılmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Sabah kahvaltıda demirden güçlü yumurta ve pekmez tüketen bebek, bu gıdaları süttozu içeren hazır mama ya da kaşık mamalarıyla birlikte almamalıdır, fazla kalsiyum demirin emilimini engeller. Oysa ki demirden zengin gıdalarla birlikte bol C vitamini içeren meyve suları tüketilirse, demirin kana karışması çok daha iyi olacak, kansızlık engellenecektir. Üstelik bebek bu alışkanlığını ömür boyu sürdürmelidir, kahvaltıda süt, çay, beyaz ekmek tüketmek hiçbir yaşta kabul edilemez. Çocuk büyüdüğünde portakal suyu ve kepekli ekmek kahvaltıda tercih sebebi olmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Bebeklere kahvaltıda abartmamak şartıyla, eğer süt ya da yumurta alerjileri yoksa bisküvi verilebilir. Bisküvi, beyaz ekmeğe göre tercih edilir çünkü ekmekte demirin emilimini bozan fitatlar daha yoğun olarak bulunur. Mineral katkılı bebek bisküvileri bu nedenle tercih edilmelidir.</span></p>

    <p class="alinti" xml:lang="tr"><span class="dar-paragraf-italik">Peki bebeklere bisküvi yedirmek ne kadar doğrudur? 2002 yılında İsveçli bir araştırmacı, bisküvilerde akrilamit tespit etmiştir. Akrilamit hücreleri yoran bir maddedir ve yüksek ateşte nişasta ile şekerin bir araya gelmesiyle oluşur. Evimizde patates kızarttığımızda, kek ve poğaça pişirdiğimizde de oluşur. Bu konu anne ve babalarda bir kaygıya yol açmamalıdır, bebe bisküvilerinde yapılan analizlerde akrilamit miktarları tehlikeli olabilecek düzeylerde saptanmamıştır.</span></p>

    <p class="alinti" xml:lang="tr"><span class="dar-paragraf-italik">Ömür boyu bir çocuğa hiç yağlı, şekerli veya unlu gıda vermemek kararı mükemmel bir karardır, ama Türkiye şartlarında uygulanma şansı pek yoktur.</span></p>

    <p class="alinti" xml:lang="tr"><span class="dar-paragraf-italik">Bebeğe ne ekmek ne de bisküvi vermek istenmediğinde, kahvaltıdaki peynir miktarı artırılabilir.</span></p>

    <p class="baslik" xml:lang="tr"><span class="bold">Sebze püresi:</span></p>

    <p class="duz1" xml:lang="tr"><span class="duz">6. aydan sonra sebze mamasına 30 gr kadar, iri ceviz büyüklüğünde yağsız dana kıyması ilave edilir. Kıyma, tahta kaşığın tersiyle soğuk suda ezilir. Haşlanır. Mevsim sebzeleri ve sıvı yağ katılır. Birlikte pişirilir.</span></p>

    <p class="duz1" xml:lang="tr"><span class="duz">Sebze mamasına mevsimine göre taze ya da dondurulmuş taze fasulye ve ıspanak da katılmalıdır. Pişen etli sebze maması blendırdan geçirilerek püre şeklinde bebeğe verilir, bebek artık et de tüketecektir.</span></p>

    <p class="duz1" xml:lang="tr"><span class="duz">Bu aşamada sebze püresine et suyu katmak bazı annelerin aklına gelebilir, ancak bu yapılmamalıdır. Etsuyu sadece lezzet sağlar, hiçbir besleyici yönü yoktur. Ayrıca bebeğe hayvansal yağ verilmiş olur ki, bu da tamamen hatalıdır, bebeğin hem damar hem de bağırsak yapısını bozabilir.</span></p>

    <p class="duz1" xml:lang="tr"><span class="duz">Önemli bir nokta da sebze püresine pişerken sadece 1 çay kaşığı ayçiçeği ya da riviera tipi zeytinyağı koymak, piştikten sonra ise üzerine 1-2 çay kaşığı sızma zeytinyağı gezdirmektir.</span></p>

    <p class="duz1" xml:lang="tr"><span class="duz">Bebek 1 ya da 2 kepçe dolusu kadar sebze püresini bitirmelidir.</span></p>

    <p class="baslik" xml:lang="tr"><span class="bold">Meyve püresi:</span></p>

    <p class="duz1" xml:lang="tr"><span class="duz">Altıncı ay tamamlandıktan sonra bebeğe artık tüm meyvelerden tattırılabilir.</span></p>

    <p class="duz1" xml:lang="tr"><span class="duz">Çeşitli meyveleri birbiriyle karıştırmanın da herhangi bir mahsuru yoktur.</span></p>

    <p class="duz1" xml:lang="tr"><span class="duz">Kabızlığa eğilimi olan bebeklere elma, havuç ve muz; pişiği olan bebeklere ise narenciye ve nar suyu gibi asitli meyveler verilmemelidir.</span></p>

    <p class="duz1" xml:lang="tr"><span class="duz">Altıncı aydan sonra bebeğe D vitamininin yanı sıra B vitaminleri, C ve A vitaminlerini de içeren multivitamin takviyesi gerekir. Böylece bebek, annesinden ödünç aldığı antikorlara artık daha az güvenebileceği bir dönemde daha dirençli olur. Ayrıca C vitamini sayesinde gıdalarla alınan demirin bağırsaktan emilimi de artar. Bu dönemde bebekte kansızlık olup olmadığı muhakkak araştırılmalı, eğer gerekiyorsa destek tedavisi olarak demir muhakkak verilmelidir.</span></p>

    <p class="baslik" xml:lang="tr"><span class="bold">Büyüme izlemi</span></p>

    <p class="baslik-3-copy" xml:lang="tr"><span class="bold">Ortalama kilo, boy ve baş çevresi değerleri</span></p>

    <p class="duz1" xml:lang="tr"><span class="duz">Üçüncü ve altıncı aylar arasında bebeğin her ay ortalama 2 cm boylanması ve yine her ay ortalama 600 ila 650 gr arası kilo alması beklenir.</span></p>

    <p class="duz1" xml:lang="tr"><span class="duz">Her bebeğin büyüme hızı farklı olduğundan, aylık muayenelerde bebeğin hekimi bebeğin büyümesinin beklendiği gibi olup olmadığını belirleyecektir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Üçüncü ay bittiğinde ortalama ağırlık erkekte 6 400 gr, kızda 5 800 gr olacaktır.</span></p>

    <p class="alinti" xml:lang="tr"><span class="dar-paragraf-italik">• Üçüncü ayda ortalama boy erkekte 61,5 cm, kızda 60 cm olacaktır.</span></p>

    <p class="alinti" xml:lang="tr"><span class="dar-paragraf-italik">• Üçüncü ayda ortalama baş çevresi erkekte 41 cm, kızda 40 cm olacaktır.</span></p>

    <p class="alinti" xml:lang="tr"><span class="dar-paragraf-italik">• Dördüncü ay bittiğinde ortalama ağırlık erkek bebekte 7 000 gr, kızda 6 400 gr olacaktır.</span></p>

    <p class="alinti" xml:lang="tr"><span class="dar-paragraf-italik">• Beşinci ay bittiğinde ortalama ağırlık erkek bebekte 7 600 gr, kız bebekte ise 7 000 gr olacaktır.</span></p>

    <p class="alinti" xml:lang="tr"><span class="dar-paragraf-italik">• Altıncı ay bittiğinde ortalama ağırlık erkekte 8 100 gr, kızda 7 400 gr olacaktır.</span></p>

    <p class="alinti" xml:lang="tr"><span class="dar-paragraf-italik">• Altıncı ayda ortalama boy erkekte 68 cm, kızda 66,5 cm olacaktır.</span></p>

    <p class="alinti-son-paragraf" xml:lang="tr"><span class="dar-paragraf-italik">• Altıncı ayda ortalama baş çevresi erkekte 44 cm, kızda 43 cm olacaktır.</span></p>

    <p class="bold-ortali-3-copy" xml:lang="tr"><span class="bold-italik">3. ve 6. aylara ait ortalama ağırlık, boy ve baş çevresi değerleri</span></p>

    <p class="foto" xml:lang="tr"><span><img alt="t1.jpg" class="generated-style1" src="../Images/t1_fmt.jpeg"/></span></p>

    <p class="bold-ortali" xml:lang="tr"><span class="bold-italik">Minyon bebeklerde 3. ve 6. aylara ait 3. büyüme yüzdesine denk gelen minimum ağırlık, boy ve baş çevresi değerleri</span></p>

    <p class="bold-ortali1" xml:lang="tr"><span class="bold-italik">(Bu ağırlık, boy ve baş çevresi değerlerinin altı normal sayılmaz.)</span></p>

    <p class="foto" xml:lang="tr"><span><img alt="t2.jpg" class="generated-style1" src="../Images/t2_fmt.jpeg"/></span></p>

    <p class="bold-ortali" xml:lang="tr"><span class="bold-italik">İri bebeklerde 3. ve 6. aylara ait 97. büyüme yüzdesine denk gelen maksimum ağırlık, boy ve baş çevresi değerleri</span></p>

    <p class="bold-ortali1" xml:lang="tr"><span class="bold-italik">(Bu ağırlık, boy ve baş çevresi değerlerinin üstü normal sayılmaz.)</span></p>

    <p class="foto" xml:lang="tr"><span><img alt="t3.jpg" class="generated-style1" src="../Images/t3_fmt.jpeg"/></span></p>

    <p class="bold-ortali" xml:lang="tr"><span class="bold-italik">Gelişim aşamaları</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Kişisel-sosyal gelişim</span></p>

    <p class="alinti" xml:lang="tr"><span class="dar-paragraf-italik">• Bebek aile üyelerini net olarak tanır. Aile üyelerini görünce sevincini belli eder, gülene güler ve konuşana konuşur.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Hareketlilik</span></p>

    <p class="alinti" xml:lang="tr"><span class="dar-paragraf-italik">• Bebek 5. aydan itibaren elini uzatarak oyuncakları almaya başlar. Çevresindeki oyuncakları bilinçli olarak kavramaya başlar.</span></p>

    <p class="alinti" xml:lang="tr"><span class="dar-paragraf-italik">• Bebek sırtüstünden yüzüstüne dönme çabasına girer.</span></p>

    <p class="alinti" xml:lang="tr"><span class="dar-paragraf-italik">• Bebek doğrulmaya, oturur pozisyona gelmeye çalışır. Bebek 5. aydan itibaren destekli olarak oturur.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Görme</span></p>

    <p class="alinti" xml:lang="tr"><span class="dar-paragraf-italik">• Bebek hareketli cisimleri, trafikteki arabaları ve yürüyen insanları izler. Bebek bakışlarını objelere daha iyi odaklar, hiçbir zaman şaşı bakmaz.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• İşitme ve konuşma</span></p>

    <p class="alinti" xml:lang="tr"><span class="dar-paragraf-italik">• Bebek bu dönemde seslerin kaynağını bulmaya çalışır. Görme alanında olmayan, arkasında duran bir ses kaynağını da bakışlarıyla araştırır ve bulur.</span></p>

    <p class="alinti" xml:lang="tr"><span class="dar-paragraf-italik">• Bebek ismini tanımaya başlar, ismiyle seslenildiğinde, sese daha dikkatli yönlenir.</span></p>

    <p class="alinti" xml:lang="tr"><span class="dar-paragraf-italik">• Bebek beşinci ayını tamamladığında belirgin sesli gülmeler ve kahkahalar çıkartır. Yine bu dönemde bebek ma-ba-ga gibi heceleri yavaş yavaş çıkartmaya başlar.</span></p>

    <p class="baslik" xml:lang="tr"><span class="bold">Bebeğin duygusal gelişimi</span></p>

    <p class="duz1" xml:lang="tr"><span class="duz">Üçüncü ay ile altıncı ay arası dönemde bebekler artık çevrelerini saran dünyayı daha bilinçli algılamaya başlarlar. Farklı yerlere götürüldüklerinde her yeri gözleriyle incelerler. Neyin tanıdık, neyin yabancı olduğunu kavramaya çalışırlar. Altıncı aydan itibaren aile üyeleri dışındaki yabancı kişilere karşı, başlangıçta hiç olmayan, mesafeli olma hali başlar. Yabancılama başladığında bebeğin artık görür görmez hoşlandığı ya da karşısındaki kişi ne yaparsa yapsın asla hoşlanmadığı kişiler söz konusu olmaya başlar. Bebek yabancılarla karşılaştığında annesinin güvenli kucağında olmayı ister. Bebeğin yabancılara karşı tepkili olduğu durumlarda üzerine gidilmemelidir. Bebekler bu dönemde çevrelerinde sürekli güvenli bir ortam isteyeceklerinden, ortam değiştirmek ve uzun süreli seyahatlere çıkmak uygun olmaz.</span></p>

    <p class="duz1" xml:lang="tr"><span class="duz">Bebekler renkli ve ses çıkaran oyuncaklarla ilk oyuncak sevgisini yaşamaya başlarlar. Bebeğin gözünde bu dünyada uzanıp almaya ve ağza götürmeye layık ne çok şey vardır! Bebek eliyle uzanıp çıngırağı alıp ağzına götürdüğü her seferde duygusal doyum yaşar.</span></p>

    <p class="baslik" xml:lang="tr"><span class="bold">Bebeğin parmak ve yumruk emmesi</span></p>

    <p class="duz1" xml:lang="tr"><span class="duz">Bu döneme damgasını vuran öğelerden biri bebeğin parmaklarını, ellerini ve bazen yumruğunu ağzına her fırsatta sokma çabası olacaktır. Bebeğin emme içgüdüsünün bu denli güçlü olması, genelde tükürük salgısını da uyarır ve parmaklarını sık emen, tükürük salgısı artmış bir bebekle karşı karşıya kalırız. Bu durum anne ve babalarda genellikle bebeğin diş çıkartmakta olduğu izlenimini yaratır, oysa ki genellikle bu durum Freud’un ilk kez tanımladığı oral (ağız) dönemle ilişkilidir. Bebeğin bu dönemde parmaklarını ve yumruğunu emmesi engellenmemelidir. Bebek genelde 5. aydan sonra çevresindeki objelere bilinçli olarak uzandıkça bu dönem de yavaş yavaş geride kalır ve bebek parmak ve yumruk emmekten vazgeçer.</span></p>

    <p class="baslik" xml:lang="tr"><span class="bold">Bebeğin gelişimini destekleyecek anne-baba davranışları</span></p>

    <p class="duz1" xml:lang="tr"><span class="duz">Bu dönemde bebekle her fırsatta konuşulmalıdır. Canım cicim yerine ismiyle hitap edilmesi uygun olur. Bebeğin seslere dönüp sesin kaynağını araması beklenir, bu nedenle bebeğin direkt göremediği arkasında kalan bölgelerden de kendisine hitap edilmelidir. Bebeğin çevresindeki herkesin gülmesi ve kahkaha atması bebeği de bu yönde teşvik edecektir. Bebeğin bu dönemde oyuncaklara uzanması çok önemlidir. Bebeğe sürekli uygun oyuncaklar sunularak uzanıp oyuncağı kavraması özendirilmelidir. Bebeğin hareketli cisimleri izlemesi için fırsat yaratılmalıdır. Bebek sırtüstü yattığında ellerinden sıkıca kavrayarak oturur pozisyona doğru getirilmeli, doğrulma çabası teşvik edilmelidir. Beşinci ay tamamlandığında her fırsatta bebeğin destekli oturması teşvik edilmelidir. Bebek sırtüstü yatarken çevresine cazip oyuncaklar konarak yana dönmesi sağlanmalıdır. Bebekle birlikte ayna karşısında durmak ve aynadaki görüntüyü izlemek uygun olacaktır. Sık gördüğü ve karşılaştığında sevincini belli ettiği aile üyelerinin yanı sıra farklı kişilerle de teması olması teşvik edilmelidir.</span></p>

    <p class="baslik" xml:lang="tr"><span class="bold">Oyuncak seçimi</span></p>

    <p class="duz1" xml:lang="tr"><span class="duz">Bu dönemde bebekte, annesinin kucağındayken ya da yatakta sırtüstü yatmaktayken ellerini uzatıp alma isteği yaratacak cazip renk ve görüntüde çeşitli çıngırak ve oyuncaklar hazır bulundurulmalıdır. Bu dönemde bebek kendi odasına geçeceğinden geceleri kullanmak üzere bir dinleme aletinin alınması yerinde olur.</span></p>

    <p class="duz1" xml:lang="tr"><span class="duz">Dördüncü aydan itibaren bebeğin yakın çevresindeki oyuncaklara uzanması en büyük arzumuz olacağından, bu dönemde bebeğin alması için uzatacağımız birbirinden ilginç çıngıraklar bebeğin en başta gelen oyuncakları olacaktır. Yine bebek düz zeminde sırt üstü yattığında almak için elini uzatacağı, asılı oyuncaklar da bu dönem için idealdir.</span></p>

    <p class="bold-ortali" xml:lang="tr"><span class="bold-italik">Uyarı</span></p>

    <p class="alinti-ilk-paragraf" xml:lang="tr"><span class="dar-paragraf-italik">Çevremizi her gün daha fazla çevreleyen plastik ürünler, ne yazık ki pek çok istenmeyen yan etkiye sahiptir. Bu yan etkiler, ne yazık ki çocuklarımızı da etkilemektedir.</span></p>

    <p class="alinti" xml:lang="tr"><span class="dar-paragraf-italik">Bebeklerin ve çocukların ağızlarına aldıkları plastik oyuncaklar, eğer kalitesiz ürünler iseler, vücuda östrojen hormonunu andıran bazı maddelerin girmesine neden olurlar. Günümüzde erişkin erkeklerde sperm sayısı azalmakta, genç kızlar ise daha erken yaşta buluğ çağına girebilmektedirler. Bu durumun sebepleri arasında çocukluk çağında kalitesiz plastik ürünlerin kullanılması söz konusu olabilir.</span></p>

    <p class="alinti" xml:lang="tr"><span class="dar-paragraf-italik">Bu nedenle ufak bebeklerin ellerine plastikten ziyade pamuklu kumaştan üretilmiş oyuncakların verilmesi uygundur.</span></p>

    <p class="alinti-son-paragraf" xml:lang="tr"><span class="dar-paragraf-italik">Temiz tutulması şartıyla kumaşla kaplı çıngıraklar ve objeler tercih edilmelidir. Plastik oyuncaklar, sadece tanınmış markalardan temin edilmelidir. Semt pazarlarında satılan ucuz, kalitesiz yumuşak plastikten üretilmiş oyuncaklar ise asla ve asla evlere sokulmamalıdır.</span></p>

    <p class="baslik1" xml:lang="tr"><span class="bold-italik">Oyuncak aynalar</span></p>

    <p class="duz1" xml:lang="tr"><span class="duz">Bebeğinizin, tanıdığı kişiler ve objeler dışında kendisini de tanıması için bir aynaya ihtiyacı olacaktır. Bebekler için özel yapılmış cam olmayan ve kırılmayan aynalar, bebeğinizin kendisini görerek tanımasına yardımcı olurlar.</span></p>

    <p class="baslik1" xml:lang="tr"><span class="bold-italik">Banyo oyuncakları</span></p>

    <p class="duz1" xml:lang="tr"><span class="duz">Bebeğinizin banyo zamanını daha eğlenceli hale getirmeye yarayan, genelde suda batmayan, üzerinde paslanacak hiçbir metal parçanın olmaması gereken oyuncaklardır.</span></p>

    <p class="baslik1" xml:lang="tr"><span class="bold-italik">Yumuşak doldurulmuş oyuncaklar</span></p>

    <p class="duz1" xml:lang="tr"><span class="duz">Bir bebek ya da hayvan şeklinde olacak bu oyuncaklara bebeğinizin ilk arkadaşı da diyebiliriz.</span></p>

    <p class="duz1" xml:lang="tr"><span class="duz">Bebeğinizin çok sevdiği bu tür bir oyuncak, kendini rahat hissetmediği zamanlarda sakinleşmesini ve daha mutlu olmasını sağlayabilecektir.</span></p>

    <p class="baslik1" xml:lang="tr"><span class="bold-italik">Oyuncak telefonlar</span></p>

    <p class="duz1" xml:lang="tr"><span class="duz">Bebeğinizin duyma, görme, özellikle de dokunma duyularını geliştirmek amacıyla üretilmiş oyuncaklardır. Telefonun sesinin ışıklarının bebeğinize zarar vermeyecek şekilde üretilmiş olmasına dikkat ediniz.</span></p>

    <p class="baslik" xml:lang="tr"><span class="bold">Uyku düzeni</span></p>

    <p class="duz1" xml:lang="tr"><span class="dar-paragraf-italik">1-1,5 saatlik 2 kez gündüz uykusu ......................... toplam 11 saat gece uykusu</span></p>

    <p class="duz1" xml:lang="tr"><span class="dar-paragraf-italik">Toplam uyku süresi günde 13-14 saat</span></p>

    <p class="duz-ilk-paragraf" xml:lang="tr"><span class="duz">Bu dönemde bebek günde toplam 13-14 saat uyumalıdır. Gündüz uykuları zamanla azalır, altıncı ay bittiğinde 1-1,5 saatlik 2 parça uykuya düşer. Gece boyunca bebek toplam 10-11 saat uyumalıdır. Bu aylarda bebek gece boyunca 2 ya da 3 kez uyanıp emecektir. Ebeveynin, bebeğin tüm gece boyunca acıkmadan, kesintisiz uyuması beklentisine girmesi için henüz erkendir. Beşinci ay bittikten sonra bebek kendi odasına geçmelidir. Bebeğin odasına konacak bir dinleme aletiyle bebeğin ağlayıp ağlamadığı takip edilmelidir. Bu dönem bebekler genelde sadece acıktıklarında anne sütü emmek için uyanırlar, bir hastalık durumu söz konusu değilse geceler huzurlu geçer. Eğer bebek geceleri aşırı huzursuzsa, doyup doymadığından ya da bir hastalığının olup olmadığından emin olunmalıdır.</span></p>

    <p class="baslik" xml:lang="tr"><span class="bold">Aşılar</span></p>

    <p class="duz1" xml:lang="tr"><span class="duz">Bu dönemin aşı uygulamaları, karma ve pnömokok aşılarının 2. ve 3. dozlarının yapılması ve rotavirüs ile B tipi sarılık aşılarının tamamlanması şeklindedir. Detaylar için AŞILAR bölümüne bakınız.</span></p>

    <p class="bold-ortali" xml:lang="tr"><span class="bold-italik">Doktor muayeneleri</span></p>

    <p class="alinti-ilk-paragraf" xml:lang="tr"><span class="dar-paragraf-italik">Bu dönemde aylık muayeneler devam edecektir. Bu muayenelerde bebeğin büyümesi ve gelişmesi irdelenecek, gerekli aşılar uygulanacaktır. Beslenme önerileri konuşulacaktır.</span></p>

    <p class="alinti" xml:lang="tr"><span class="dar-paragraf-bold-italik">Dördüncü ay muayenesi:</span> <span class="dar-paragraf-italik">Dördüncü ay bittiğinde yapılacak muayenede karma ve pnömokok aşıları uygulanır. Bebeğin ilk kez 1 ay önce belirlenmiş olan kilo, boy ve baş çevresi büyüme yüzdeleri artık her ay olmak üzere tekrar gözden geçirilir. Bir bebek büyüme yüzdelerinde bir ay 80 yaşıtını, başka bir ayda ise sadece 20 yaşıtını geçiyor olamaz. Büyüme yüzdeleri tutarlı devam etmelidir. Çok belirgin sapmalar olduğunda bunun sebebini bebeğin hekimi araştıracaktır.</span></p>

    <p class="alinti" xml:lang="tr"><span class="dar-paragraf-bold-italik">Beşinci ay muayenesi:</span> <span class="dar-paragraf-italik">Beşinci ay bittiğinde yapılacak muayenede bebeğin özellikle gelişimi irdelenecektir. Bebeğin oyuncaklara uzanması, destekli oturma isteği, dönme çabası, seslerin kaynağını araştırması, sesli gülmeleri ve kahkahaları, omuzlarından tutulduğunda bacaklarına ağırlık vermesi incelenecek özellikleri olacaktır.</span></p>

    <p class="alinti-son-paragraf" xml:lang="tr"><span class="dar-paragraf-bold-italik">Altıncı ay muayenesi:</span> <span class="dar-paragraf-italik">Altıncı ay bittiğinde yapılacak muayenede B tipi sarılık ve rotavirüs aşılarının son dozlarının, karma aşının ise 3. dozunun tamamlandığından emin olunmalıdır. Pnömokok aşı programı devam etmelidir. Aşı programı bu dönemde yoğun olduğundan özellikle B tipi sarılık aşısı uygulamaları, eğer bebeğin çevresinde sarılık virüsü taşıyan kimse yoksa altıncı ayın bitiminden sonra da tamamlanabilir. Hekiminiz aşı programını belirleyecektir. Bu dönemde ek gıdalara geçiş planlanmalıdır. Bebeğin kansız olup olmadığı, gıdalarla aldığı demirin yanı sıra takviyeye gerek olup olmadığı irdelenmelidir. Bebeğin ön bıngıldağı hâlâ açık olmalıdır. Eğer kapanmışsa bu durum yine hekimle tartışılmalıdır.</span></p>

    <p class="baslik" xml:lang="tr"><span class="bold">Bu dönem için önemli bilgiler</span></p>

    <p class="duz1" xml:lang="tr"><span class="bold-italik">Yüksek ateşe bağlı havale</span></p>

    <p class="duz1" xml:lang="tr"><span class="duz">Bebek ve çocukların, 5 ay ile 5 yaş arası döneminde yaşayabildikleri önemli bir sorun, yüksek ateş nedeniyle havale geçirebilme riskine sahip olmalarıdır. Bu nedenle yüksek ateş ve havale konularında her anne ve babanın ve de bebek bakımından sorumlu olan herkesin fikir sahibi olması şarttır. Bu önemli konuyu şimdi tüm detaylarıyla gözden geçirelim:</span></p>

    <p class="alinti-ilk-paragraf" xml:lang="tr"><span class="italik1">• Yüksek ateşe bağlı havale nedir?</span></p>

    <p class="duz1" xml:lang="tr"><span class="duz">Havale, yüksek ateşe duyarlı bebek ve çocuklarda beynin bir bölgesinde, gereksiz ve şiddetli akımların oluşması ve bu akımların, tüm merkezi sinir sistemini kısa bir süre esir alması demektir. Aniden fırlayan yüksek ateş nedeniyle beynin bir bölgesinde “sigorta attığında”, merkezi sinir sistemindeki normal aktiviteler felce uğrar. Kısa bir süre için düşünebilmek, normal hareket etmek, normal vücut fonksiyonlarını idame ettirmek imkânsız hale gelir. Havale geçiren çocuk 1-2 dakika süreyle bilincini yitirir, kol ve bacaklarda önce belirgin kasılma, daha sonra ise çırpınma hareketleri gözlenir. Ağızdan köpük gelir ve havale geçiren çocuk külçe gibi yığılıp kalır. Peşinden bir sersemlik hali ya da derin bir uyku gözlenir.</span></p>

    <p class="alinti-ilk-paragraf" xml:lang="tr"><span class="italik1">• Yüksek ateşe bağlı havale ile sara hastalığı aynı şey midir?</span></p>

    <p class="duz1" xml:lang="tr"><span class="duz">Havale, duyarlı bebek ve çocuklarda yüksek ateş nedeniyle oluşan ve epilepsi, yani sara hastalığını taklit eden bir durumdur. Her iki durumda da bilinç kaybı ve kasılma gözlenir. Ortaya çıkan belirtiler çok benzese de havale ile sara hastalığı birbirinden tamamen farklıdır. Havale beynin, yani merkezi sinir sisteminin dışında gelişen sorunlar nedeniyle ortaya çıkar. Aniden fırlayan yüksek ateş ve enfeksiyon gibi. Epilepsi, yani sara hastalığında ise beyne, yani merkezi sinir sistemine ait problemler nedeniyle tekrarlayan bilinç kaybı ve kasılma atakları gözlenir. Ateşe bağlı havale pek çok kez sadece 1 ya da 2 kez ortaya çıkmaktayken, epilepsi yani sara hastalığında yüksek ateş gibi herhangi bir tetikleyici etken olmaksızın tekrar eden ataklar gözlenir: 24 saatten daha fazla bir süre aralığında herhangi tetikleyici sebep olmaksızın birden fazla kez bilinç kaybı ve kasılma ataklarına epilepsi, yani sara hastalığı ismi verilir.</span></p>

    <p class="duz1" xml:lang="tr"><span class="duz">Çok şükür ki, yüksek ateşe bağlı havalesi olan bebeklerde daha sonradan sara hastalığı gelişmez. Çoğu zaman hiçbir özgün tedaviye gerek olmaksızın kendiliğinden geçer gider yüksek ateşe bağlı havaleler.</span></p>

    <p class="alinti-ilk-paragraf" xml:lang="tr"><span class="italik1">• Yüksek ateşe bağlı havale hangi yaş aralığında görülür?</span></p>

    <p class="duz1" xml:lang="tr"><span class="duz">Ateşe bağlı havale en sık 14-18 ay aralığında gözlenir. 9 aylıktan küçüklerde ve 5 yaşından büyüklerde son derece nadirdir. 5 ay 5 yaş aralığında genellikle virüslerin neden olduğu bir enfeksiyon nedeniyle ateşin aniden yükseldiği bir anda, genetik yatkınlığı olan bebek ve çocuklarda havale oluşabilmektedir. Burada havaleyi tetikleyici olan etken, bebeğin ya da çocuğun ateşinin aniden fırlamasıdır. Beş yaşından büyük çocuklarda bağışıklık sistemi geliştiğinden, virüslere bağlı enfeksiyonlarda ateş çok yükselse bile havale tetikleyecek koşullar artık oluşmamaktadır.</span></p>

    <p class="alinti-ilk-paragraf" xml:lang="tr"><span class="italik1">• Yüksek ateşe bağlı havale geçirme riski yüksek midir?</span></p>

    <p class="duz1" xml:lang="tr"><span class="duz">Beş yaşından küçük çocukların yüzde 3 ila 4’ünde ateşe bağlı havale gözlenebilmektedir. Ateşe bağlı havale durumunun genetik yönü çok belirgindir, vakaların yarıya yakınında ailede de ufakken böyle bir sorun yaşamış olan kişilerin varlığı söz konusu olmaktadır. Bu nedenle yakın akrabaları arasında ateşe bağlı havale hikâyesi olan bebeklerin bu aile öyküsü, bebek doğar doğmaz takibini yapacak olan hekime hemen iletilmelidir.</span></p>

    <p class="alinti-ilk-paragraf" xml:lang="tr"><span class="italik1">• Yüksek ateşe bağlı havalenin belirtileri nelerdir?</span></p>

    <p class="duz1" xml:lang="tr"><span class="duz">Beyin dokusu muhtemelen genetik nedenlerle ateşe duyarlı olan 5 yaşından küçük bir çocuğun ateşi, bir enfeksiyon geçirmekteyken aniden 39-40°C düzeylerine fırladığında beynin belirli bir noktasında aniden gereksiz yere şiddetli akımlar oluşabilmektedir. Bu durumda merkezi sinir sistemi şiddetli sinir akımının etkisinde kalır ve bebek ya da çocuk öncelikle bu dünyadan kopar. Gözlerini sürekli bir noktaya diker ve anlamsız bakar, konuşulanlara duyarsızdır, cevap vermez. Çevresiyle olan ilişkisi duraklar. Sonrasında bilincini yitirir ve istemsiz el kol hareketleri başlar. Kol ve bacaklarda önce şiddetli bir kasılma, daha sonra ise çırpınma şeklinde hareketler gözlenir. Yutkunma fonksiyonunu yitiren bebek ya da çocuğun ağzı kilitlenir, tükürüğü birikir. 1-2 dakika süreli bu kasılma ve çırpınma hareketlerinden sonra nöbet sonrası bir sersemlik hali ya da derin uyku gözlenir. Onlarca dakika sonrası her şey tamamen normale döner ve hatırlayabilecek yaştaki çocuklar bile, bu nöbetle ilgili olarak herhangi bir şey hatrılamazlar.</span></p>

    <p class="alinti-ilk-paragraf" xml:lang="tr"><span class="italik1">• Yüksek ateşe bağlı havale bebeğe zarar verir mi?</span></p>

    <p class="duz1" xml:lang="tr"><span class="duz">Yüksek ateşe bağlı havale, bu durumu karışık hale getiren ek özellikler göstermiyorsa, bebeğe zarar vermez. Ne mutlu ki, ateşe bağlı havale, vakaların çoğunda hiç tekrarlamaz ve çoğu kez, tekrarlasa bile beyinde hiçbir hasara yol açmaz. Korkulması gereken havale, ek özellikleri olan havalelerdir ki bunlar bebeğin merkezi sinir sistemini negatif yönde etkileyebilirler.</span></p>

    <p class="alinti-ilk-paragraf" xml:lang="tr"><span class="italik1">• Yüksek ateşe bağlı havaleyi basit olmaktan çıkaran özellikler nelerdir?</span></p>

    <p class="duz1" xml:lang="tr"><span class="duz">Eğer havale 15 dakikadan daha uzun sürdüyse,</span></p>

    <p class="duz1" xml:lang="tr"><span class="duz">Eğer havale saatler içerisinde ya da yakın günler içerisinde tekrarladıysa,</span></p>

    <p class="duz1" xml:lang="tr"><span class="duz">Eğer yüksek ateşe bağlı havale sırasında kasılmalar, bebeğin ya da çocuğun vücudunu kısmen etkilemekteyse, yani sadece sol ya da sadece sağ kol ve bacak kasılmaktaysa basit bir durum söz konusu olmayabilir. Bu özellikler mevcutsa muhakkak beyin elektrosu çekilmeli ve bir çocuk nörolojisi uzmanı bebeği muayene etmeli ve takibi altına almalıdır.</span></p>

    <p class="alinti-ilk-paragraf" xml:lang="tr"><span class="italik1">• Bebeğin yüksek ateşe bağlı havale geçirmemesi için alınması gereken önlemler nelerdir?</span></p>

    <p class="duz1" xml:lang="tr"><span class="duz">Ateşe bağlı havale konusunda bilinçli olmak çok önemlidir. Ebeveyne yol gösterecek en önemli bulgu, ailede benzer bir öykünün mevcut olmasıdır. Eğer teyzede, halada, dedede yüksek ateşe bağlı havale öyküsü varsa, bebeğin ilk ateşlenmelerinde çok dikkatli olmak gerekecektir. Ateşe duyarlı bebekler 37,5°C ateşte bile havale geçirebilirler. Ailesinde havale öyküsü olan bebekler ateşlendiklerinde bebeği takip eden hekimle sürekli ilişkide olunarak vakit kaybetmeksizin ateş düşürücü ilaçlar ve uygulamalar devreye sokulmalıdır. Bebek uzun süreyle yüksek ateşin etkisinde kalmamalıdır. Sık rastlanılan yanlış bir uygulama, hekime götürülme kararı alınan bebekte, hekimin bebeği ateşliyken görmesi daha iyi olur mantığıyla ilaç kullanımından kaçınılmasıdır. Bu son derece yanlıştır, bebeğin ateşi muhakkak düşürülmelidir. Yüksek ateşe bağlı ilk havalesini muayene/poliklinik ya da hastanede hekim beklenirken geçiren bebekler olabilmektedir.</span></p>

    <p class="duz1" xml:lang="tr"><span class="duz">Ülkemiz koşullarında en sık yapılan hatalardan biri, bebek ve çocukları çok kolay üşütebilirler mantığıyla çok sıkı giydirmektir. Eğer bebek gereksiz yere aşırı giydirilip bunaltılıyorsa, ateşle seyreden gripal bir enfeksiyonun etkisine girdiğinde ateşi kolaylıkla fırlayabilecektir. Bebeğin ateşinin en iyi koltukaltı ve ense sıcaklığı hissedilerek değerlendirilebileceği unutulmamalıdır. El ve ayakların soğuk ya da sıcak olmasından ziyade ense ve koltukaltlarının sıcaklığı önemlidir.</span></p>

    <p class="alinti-ilk-paragraf" xml:lang="tr"><span class="italik1">• Bebek havale geçirirken yapılması gerekenler nelerdir?</span></p>

    <p class="duz1" xml:lang="tr"><span class="duz">Yüksek ateşe bağlı havale geçiren bebek ya da çocuk için en iyi yaklaşım, panik olmadan duruma hâkim olmak ve bir an önce en yakın sağlık kuruluşuna ulaşmak olacaktır.</span></p>

    <p class="duz1" xml:lang="tr"><span class="duz">Yüksek ateşe bağlı havale geçiren bebeği görmek çok zor bir tecrübedir, ama sakin olup bebeğe yardımcı olmaya çalışmak gerekir. Unutulmamalıdır ki, çoğu zaman bu durum bebekte kalıcı bir hasara yol açmayacaktır. Anne ve baba, kendi kendilerine, panik olmamalıyım, bu da geçecek ve bir hasar bırakmayacak diye telkinde bulunmalıdır. Bebek veya çocuk hemen kucağa alınmalı, bilinçsizce kasılmakta olduğundan özellikle kafası darbelerden korunmalıdır. Çevresindeki çarpabileceği eşyalar kaldırılmalıdır. Üzerindeki kıyafetler düğmeler açılarak rahatlatılmalıdır. Bu sırada çocuğun diliyle uğraşılmamalıdır, bir peçeteyle dili sabit tutmaya çalışmak gereksizdir, çocuk dilini yutamaz. Eğer ağız içinde katı bir cisim varsa bu alınmalıdır. Ateşi düşürmek amacıyla parasetamol içeren fitil, popodan uygulanmalı ve çocuk ılık suyla boyundan aşağı yıkanmalıdır. Bir an önce en yakın sağlık kuruluşuna ulaşılmalıdır.</span></p>

    <p class="duz1" xml:lang="tr"><span class="duz">Hastanenin aciline başvurulduğunda bebek sersem bir halde ya da derin uykuda olacaktır zaten, büyük çocuklar ise kasılmalardan 5-10 dakika sonra tamamen normale gelmiş olurlar. Hekim bebeğin solunumunu ve kalp atışlarını takibe alacak, kan şekeri ve sodyumu ile enfeksiyon bulgularını belirlemek için kan testleri isteyecektir. Eğer bebek ya da çocuk hâlâ kasılmaktaysa havalenin bir an önce durması için hastaya damardan ya da kas içinden ilaç uygulayacaktır. Hasta bebek ya da çocuğun ateşinin düşmesi için gerekli önlemleri alacak ve ilaç kullanacaktır. Geçirilen havalenin basit mi ya da risk içeren havale mi olduğunu belirleyecektir. Ebeveyn, havalenin özelliklerini mümkün olduğu kadar iyi gözlemlemiş olmalı ve bir an önce hekime iletmelidir.</span></p>

    <p class="duz1" xml:lang="tr"><span class="duz">Eğer hekim yüksek ateşe bağlı havalenin basit tipte olduğu kararına varırsa, bebek gönül rahatlığıyla eve geri götürülmelidir. Risk içeren durumlar söz konusuysa bebek hekim gözetiminde tutulmalıdır.</span></p>

    <p class="alinti-ilk-paragraf" xml:lang="tr"><span class="italik1">• Yüksek ateş nedeniyle havale geçiren bebekler nasıl izlenmelidirler?</span></p>

    <p class="duz1" xml:lang="tr"><span class="duz">Yüksek ateş nedeniyle havale geçiren bebekte havalenin tekrarlamaması için her türlü önlem alınmalıdır.</span></p>

    <p class="duz1" xml:lang="tr"><span class="duz">Ateşe neden olan hastalıklarda vakit kaybetmeksizin ateş düşürücü ilaçlar ve uygulamalarla ateş hemen düşürülmelidir. Duyarlılığı olmayan bir bebekte 40°C ateş bile herhangi bir soruna yol açmayabilirken, duyarlı bir bebek 38°C ateşte bile havale geçirebilir.</span></p>

    <p class="duz1" xml:lang="tr"><span class="duz">Ateşin yüksek olduğu durumlarda bebek sürekli gözetim altında tutulmalı ve havalenin ilk bulguları olabilecek değişikliklere karşı duyarlı olunmalıdır. Bebeğin bakışları anlamsız gibi ve tek bir noktaya odaklanmışsa, çevresinde olup bitenle artık ilgilenmiyorsa havale geliyor olabilir. Bu durumda bebek soyulup boyundan aşağı duş aldırılmalı ve ateş düşürücü ilaç kullanılmalıdır. En yakın sağlık kurumuna başvurmak üzere harekete geçilmelidir.</span></p>

    <p class="duz1" xml:lang="tr"><span class="duz">Yüksek ateşe bağlı havalenin özellikleri ne olursa olsun, eğer tekrarlarsa, 2. havaleden sonra daha kapsamlı uygulamalar gerekecektir. En önemli uygulama, bebeğe bir beyin elektrografisi çekilmesi ve bir çocuk nöroloğunun fikrini almak olacaktır.</span></p>

    <p class="baslik" xml:lang="tr"><span class="bold">İşe başlayan anne</span></p>

    <p class="duz1" xml:lang="tr"><span class="duz">Günümüzde pek çok anne çalışma ortamında yer almaktadır. İşine genellikle bu dönemde geri dönen anneler, ısrarla bebeği sadece anne sütüyle besleme gayretinde olacaklardır. Bu konuda en önemli önlem, annenin süt vermeye yönelik istekliliğini en üst düzeyde tutması olmalıdır. Kendini iş stresine kaptırmadan sürekli süt verme eylemini aklında tutarak konsantre olmalıdır. Bol sıvı tüketmeli ve beslenmesine dikkat etmelidir. İş ortamında her 3 saatte bir sütünü sağmalıdır. Çok düzenli olarak. Düzenli süt sağmak sütün oluşumunu olumlu etkiler. Sağılan süt bir biberon içerisinde buzdolabının rafında tutulmalı, iş çıkışı, içi anne sütü dolu biberon, bir termos içerisinde eve getirilmelidir. Biberonun üzerinde sağılma saati yazılmalı, 24 saat içerisinde bebeğe verilmelidir. Annenin işte sağarak biberon içerisinde getirdiği anne sütü bir biberon ısıtıcısı kullanılarak ısıtılmalıdır. El üzerine damlatılarak ısısı kontrol edilen anne sütü, ısıtıldıktan sonra en fazla 2 saat içerisinde tüketilmelidir.</span></p>

    <p class="duz1" xml:lang="tr"><span class="duz">Bu dönemde eğer anne sütü yoksa ya da yeterli miktarda değilse, bebeğin hekimi bebeğe en uygun hazır mamayı önerecektir. Anne sütü yoksa asla inek sütü verilmez, elimizdeki tek seçenek hazır mamalardır. Bebeğe en uygun mama hipoallerjenik bir mama mı yoksa süt şekeri olan laktozu az içeren bir mama mı ya da kolay kusan bir bebekte kusmayı azaltıcı bir mama mı olacağına hekim karar vermelidir. Hazır mama konusunda iki püf noktası önemlidir. Öncelikle bebeğe verilecek hazır mamanın tadı mümkün olduğu kadar kötü olmalıdır. Sofra şekeri demek olan sükroz içeren ve tadı güzel olan hazır mamalar hiçbir zaman tercih edilmemelidir. Hem anne sütü hem de hazır mama alan bebeklerde hazır mama asla biberonla verilmemeli, anne yokken biberonla verilen anne sütünü takiben takviye amacıyla çay kaşığıyla verilmelidir. Tatlı hazır mamalar ya da mamanın biberonla verilmesi durumu bebeğin direkt anne göğsünden anne sütü emme güdüsünü zayıflatabilir. İkinci püf noktası hijyendir. Bu dönemde bebeğe kullanılan biberon, kap kacak ve kaşıklar çok iyi sterilize edilmelidir. Bulaşık makinesinde 50°C’nin üzerinde bir ısıda yıkanmış tüm mutfak eşyaları sterilize edilmiş sayılır. Biberonlar ise önce temiz su ve sabunla güzelce yıkanıp daha sonra kaynama derecesine getirilmiş temiz suda 10 dakika tutulmalıdır. Bu hassasiyet bebek kaç aylık olursa olsun titizlikle devam ettirilmelidir.</span></p>

    <p class="baslik" xml:lang="tr"><span class="bold">Bebeğin kendi odasına geçmesi</span></p>

    <p class="duz1" xml:lang="tr"><span class="duz">Beşinci ay bittiğinde bebek artık kendi odasına geçmelidir. Eğer anne ve babayla aynı odada uyumaya devam ederse, 4 yaş bitene kadar anne ve babasının odasından çıkmama ihtimali vardır. Bebek bir erişkinle aynı odada uyuma alışkanlığı edinirse, uykusunun yüzeyselleştiği ve derin olmadığı her an odasında yalnız olmadığını teyit etme alışkanlığını geliştirecektir. Oysa ki kendi odasında yalnız uyumaya alışan bebek, uykusu açıldığında kendisini kucağa alacak ya da pışpışlayacak herhangi bir kimsenin olmadığı bilincine ulaşır ve uykusu açıldığında kendi kendine tekrar derin uykuya dalması gerektiğini bilir. Uykusu her açıldığında etrafında gerekirse yatıştırıcı davranışlar gösterecek bir erişkinin varlığına alışan bebeğin uyku kalitesi de iyi olmaz. Bebek sadece acıkma ve susama ihtiyaçlarının giderileceğini, her istediği zaman kucağa alınmayacağını ya da pışpışlanmayacağını yol yakınken öğrenmelidir.</span></p>

    <p class="duz1" xml:lang="tr"><span class="duz">Bazen ne kadar istense de bebeğin kendi odasında yalnız uyuması bir türlü sağlanamayabilir. Kendi odasında tek başına yatırıldığında ağlayarak yerleri ve gökleri inleten, ebeveynin odasına geçince sakinleşen çok ısrarcı bebekte bebeğin kendi odasına geçişi ertelenmelidir. Bebeğin kendi odasına geçmesi, bebeğe işkence olan bir uygulama durumuna gelirse taviz vermek dışında yapacak bir şey yoktur.</span></p>

    <p class="duz1" xml:lang="tr"><span class="duz">Bebeğin odasında muhakkak bir gece lambası olmalıdır. Bebekli evin hiçbir noktasında sigara içilmemelidir. Bebeğin yatağının baş kısmı, şiltenin altına bir yastık konarak hafif yükseltilmelidir. Bebek asla bir yastığın üzerine yatırılmamalıdır. Bebeğin odasının ısısı geceleri 22°C olmalıdır. Bebeğin üzerine kalın battaniyeler örtülmemelidir. Gece kıyafetleri rahat hareket etmesini sağlayacak şekilde olmalıdır.</span></p>

    <p class="baslik" xml:lang="tr"><span class="bold">Şaşılık</span></p>

    <p class="duz1" xml:lang="tr"><span class="duz">Her bebek ilk dört ay içerisinde zaman zaman şaşı bakabilir. Dördüncü ay tamamlandıktan sonra ise bebeğin şaşı baktığı yönünde herhangi bir şüphe olduğunda muhakkak hekim görüşü alınmalıdır.</span></p>

    <p class="duz1" xml:lang="tr"><span class="duz">Bu konuda bebeklerin burun köklerinin basık olduğu da akılda tutulmalıdır. Bebekler burun kökü basık olduğundan, yakın objelere bakarken her iki gözden ayrı ayrı gelen görüntüleri üst üste çakıştırmakta bazen zorlanabilirler. Bebek şaşı bakıyormuş gibi bir izlenim doğabilir. Bu durum gerçek şaşılığa karşılık gelmez. Şüpheli durumlarda muhakkak bir göz hekiminin görüşü alınmalıdır.</span></p>

    <p class="baslik" xml:lang="tr"><span class="bold">İlk diş</span></p>

    <p class="duz1" xml:lang="tr"><span class="duz">Bebekler genellikle 4 ay ila 10 ay arasında ilk dişlerini çıkarırlar. Bebeğin ilk dişini, 4 aylık olmadan çıkarması ya da ilk dişin görülmesi için bebeğin 1 yaşına ulaşması da mümkündür. İlk dişin çıkma zamanı her bebekte farklı olabilir ve bu durum tamamen yapısaldır. Erken ya da çok geç diş çıkaran bir bebek bu konuda muhtemelen ailesinden bir büyüğüne çekmiştir. İlk dişin erken çıkması durumunda bebeğin diş sağlığının iyi olmayacağı şeklinde bir kanı toplumumuzda çok yaygındır. Bu kanının bilimsel bir dayanağı ise bulunmamaktadır.</span></p>

    <p class="duz1" xml:lang="tr"><span class="duz">Bebekler diş çıkarırken genelde düzenleri bozulur. Özellikle gece uykuları düzensizleşir. Diş ağrısının genelde gece tutması gibi, diş çıkarma huzursuzlukları da geceleri daha belirgindir. İlginç bir özellik de bu dönemde kulakların hassaslaşmasıdır. Yüz siniri, kulaktan gelip yüze doğru yayıldığından diş çıkarma döneminde kulaklar da hassas olur, bebekler gayriihtiyari olarak kulaklarını çekiştirmeye eğilimlidirler. Bu durum bebekte olabilecek bir kulak enfeksiyonu ihtimalini de akla getirir. Kulak hassasiyetinin diş çıkarma durumuna mı yoksa gerçek bir kulak sorununa mı bağlı olduğu konusunda tereddüt yaşanmaktaysa hekim görüşü alınmalıdır. Bebekler diş çıkarırken çoğu zaman iştahta azalma, huzursuzluk, sürekli kemirme iç güdüsü, kakada yumuşama ve sulu dışkılama, gece sık uyanma ve mızmızlanma, şeffaf bir burun akıntısı söz konusu olabilmektedir. Bu durum korktuğumuzda dudağımızın uçuklamasına benzer, direncimiz düşmüştür ve vücudumuzda fırsat bekleyen bir virüs fırsat bulup çoğalmıştır. Diş çıkarmakta olan bebeklerde de vücut direnci düşer, fırsat bekleyen virüslere fırsat doğar. Bağırsakta ve üst solunum yollarında bebeğin virüsleri kısa süreli de olsa çoğalma şansına sahip olurlar ve sulu dışkılama, şeffaf burun akıntısı gibi belirtiler oluşur.</span></p>

    <p class="duz1" xml:lang="tr"><span class="duz">Bebekler diş çıkarırken hiçbir şikâyetlerinin olmaması da mümkündür, bazen bebeğin diş çıkardığı tesadüfen dişin görülmesiyle anlaşılabilir. Ne var ki, çoğu zaman diş çıkarma dönemi bu kadar kolay atlatılmaz, bebeğin hiçbir şikâyetinin olmaması, son derece nadir bir durumdur. Genelde diş çıkaran bebeğin dengesi kolaylıkla bozulduğu için, anne ve babalar bebek diş çıkarırken ne gibi belirtilerin olabileceğini her zaman merak ederler. Bu nedenle diş çıkarma döneminde bebeğin yaşayabileceği sorunların bir listesini yapmak mantıklıdır:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Gece sık uyanma, uykuda huzursuzluk:</span> <span class="dar-paragraf-italik">Diş ağrısı gece tutar ve sıkıntı yaşanır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Tükürük salgısında artış:</span> <span class="dar-paragraf-italik">Dişeti içerisinde ilerleyen dişler, tükürük salgısının artmasına neden olur.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Hafif öksürük ve burun akıntısı:</span> <span class="dar-paragraf-italik">Diş çıkaran bebeklerin direnci düşer ve virüslerin genizlerinde çoğalmalarını engelleyemezler.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Vücut ısısında yükselme:</span> <span class="dar-paragraf-italik">Diş çıkaran bebeklerin direnci düşer ve virüslerin genizlerinde çoğalmalarını engelleyemezler. Bu sırada vücut ısısı az da olsa yükselir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• İshal ya da kabızlık:</span> <span class="dar-paragraf-italik">Diş çıkaran bebeklerin direnci düşer ve bağırsak florası, yani bağırsakta yer alan bakterilerin oranı değişir. Bu durum bebeğin bağırsak düzeninin değişmesine neden olur.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Kulakta hassasiyet:</span> <span class="dar-paragraf-italik">Yüz dokusunu sinirlendiren yüz siniri,</span> Nervus fasialis<span class="dar-paragraf-italik">, kulağa yakın bir noktadan başlayıp yüze yayılır. Diş çıkarma anında dişetlerinden başlayan ağrı ve hassasiyet,</span> nervus fasialis <span class="dar-paragraf-italik">siniri boyunca yayılır ve hissedilen ağrı, ta kulağa kadar gider.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• İştah azalır:</span> <span class="dar-paragraf-italik">Bebeğin hissettiği ağrı, iştahının azalmasına neden olur.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Huzursuzluk:</span> <span class="dar-paragraf-italik">Diş çıkarmakta olan bebeğin huzursuz olması doğaldır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Kemirme ihtiyacı:</span> <span class="dar-paragraf-italik">Dişeti içerisinde ilerleyen dişler, bebekte belirgin bir kemirme içgüdüsü yaratır. Bebek eline geçen tüm objeleri kemirir. Bu dönemde bebeğe plastik olmayan, yıkanabilir kumaşla üretilmiş oyuncaklar, kemirmesi amacıyla verilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Dişetlerinde değişiklik:</span> <span class="dar-paragraf-italik">Dişeti içerisinde ilerleyen dişler, dişetinde belirgin şişliğe, dişetlerinde kan toplanmasına ve sert bir cisim değdiğinde dişetlerinin aşırı hassas olmasına neden olurlar.</span></p>

    <p class="baslik" xml:lang="tr"><span class="bold-italik">Dişlerin çıkma sırası</span></p>

    <p class="duz1" xml:lang="tr"><span class="duz">Genelikle ilk çıkan dişler, altta yer alan iki ön kesici diştir. İlk dişin üstten gelmesi daha nadir bir durumdur.</span></p>

    <p class="duz1" xml:lang="tr"><span class="duz">Altta iki, üstte iki olmak üzere 4 adet ön kesici diş, ilk çıkan diş grubunu oluşturur. Daha sonra yan kesici dişler çıkar.</span></p>

    <p class="duz1" xml:lang="tr"><span class="duz">Bebek 15 aylık olduğunda genellikle 8 diş mevcuttur, üstte 2 ön ve 2 yan, toplam 4 kesici diş, altta 2 ön ve 2 yan, toplam 4 kesici diş. Daha sonra arada boşluk bırakarak 4 adet birinci ön azı dişi çıkar.</span></p>

    <p class="duz1" xml:lang="tr"><span class="duz">Azı dişlerinin dördü de çıktığında bebeğin 12 dişi olur, bu sırada kesiciler ile azıların arası boştur. Daha sonra kesiciler ile azıların arasına köpekdişleri yerleşir.</span></p>

    <p class="duz1" xml:lang="tr"><span class="duz">2. yaş gününü kutlayan çocukta köpekdişleriyle birlikte toplam 16 diş olur.</span></p>

    <p class="duz-son-paragraf1" xml:lang="tr"><span class="duz">İki-iki buçuk yaş arasında ise ikinci ön azılar çıkar ve diş sayısı toplamda 20 adede ulaşır. 20 adet süt dişinin tümü çıkmış olur.</span></p>

    <p class="bold-ortali1" xml:lang="tr"><span class="bold-italik">Bir gözlem</span></p>

    <p class="bold-ortali2" xml:lang="tr"><span class="duz">Çocuk hekimleri diş çıkaran bebeklerin diğer dönemlere göre daha kolay hastalandığını gözlerler.</span></p>

    <p class="bold-ortali2" xml:lang="tr"><span class="duz">Diş çıkarırken direnci düşen bebeğin çevresindeki hasta kişilerden daha dikkatlice uzak tutulmasında,</span></p>

    <p class="bold-ortali2" xml:lang="tr"><span class="duz">bu dönemde kalabalık ortamlara girmemesinde fayda vardır.</span></p>

    <p class="foto-ustten-bosluklu" xml:lang="tr"><span><img alt="surmeyasi.jpg" class="generated-style1" src="../Images/surmeyasi_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebeklerde dişlerin çıkma sırası: Azı dişlerinin köpek dişlerinden daha önce çıktığına dikkat ediniz.</span></p>

    <p class="baslik" xml:lang="tr"><span class="bold">Bıngıldak muayenesi</span></p>

    <p class="duz1" xml:lang="tr"><span class="duz">Bebek 6. ayını tamamladığında ön bıngıldağına özellikle bakılmalıdır. Bebeğin ön bıngıldağı hâlâ açık olmalıdır, bebeğin hekimi emin olmak amacıyla muhakkak bıngıldak muayenesi yapacaktır. Ebeveyn de 6. ay tamamlandığında ön bıngıldağın kapalı olduğundan şüphe ederse bu şüpheyi hekimle paylaşmalıdır. Ön bıngıldak 6. aydan önce kapanmamalı, en geç 1,5 yaşındaysa artık kapanmış olmalıdır.</span></p>

    <p class="duz1" xml:lang="tr"><span class="bold-italik">Ön bıngıldağın erken kapanması:</span> <span class="duz">Bebeğin beyni, özellikle ilk bir yıl olmak üzere ilk yıllar içerisinde hızla büyür. Bebeğin kafatası da beynin büyümesine paralel olarak büyür. Kafatasının büyümesi ve genişlemesi için kafatası kemikleri arası boşlukların ve ön bıngıldağın erkenden kapanmaması önemlidir. Ne var ki her 2 000 bebekten birinde ön bıngıldak erken kapanabilmektedir. Bu sorunu yaşayan bebeklerin yüzde 80’inde sebep hiç bilinmez, bir kısmında ise ön bıngıldağın erken kapanmasına yol açan kalıtımsal bir hastalık saptanır. Ön bıngıldak erken kapandığında beyin gelişimi etkilenebilecek ve bebeğin kafa içi basıncı artabilecektir. Bu istenmeyecek durumlarla karşılaşmamak amacıyla ön bıngıldağın erken kapandığı bebeklerde bir çocuk nöroloğu (sinir sistemi hastalıkları) hekiminin görüşü muhakkak alınmalıdır. Bu durumun kalıtımsal bir hastalığın belirtilerinden biri olup olmadığı araştırılmalıdır.</span></p>

    <p class="duz1" xml:lang="tr"><span class="bold-italik">Bıngıldağın çok büyük olması:</span> <span class="duz">Bir bebeğin ön ve arka bıngıldaklarının aşırı büyük olması durumunda bebeğin doğuştan hipotroidi hastası olup olmadığı araştırılmalıdır. Özellikle arka bıngıldak, yarım santimden daha genişse şüphe çekmelidir. Şüpheli durumlarda kanda tiroit hormonlarının ölçülmesiyle hormon düzeylerinin normalin altında olup olmadığından emin olunmalıdır.</span></p>

    <p class="baslik" xml:lang="tr"><span class="bold">Göz rengi</span></p>

    <p class="duz1" xml:lang="tr"><span class="duz">Bebeğin göz rengini, gözün iris tabakasındaki pigmentler verir. Yeni doğan bebeğin göz rengi, gerçek göz rengini tam olarak yansıtmaz. İlk 6 ay içerisinde göz renginde açılmalar ya da koyulaşmalar gözlenebilir. Bazı bebeklerin göz renginde 1 yaşına kadar değişiklikler devam edebilse de çoğu zaman bebek 6 aylık olduğunda artık göz rengi netleşmiş olur.</span></p>

    <p class="baslik" xml:lang="tr"><span class="bold">Uçak yolculukları</span></p>

    <p class="duz-son-paragraf1" xml:lang="tr"><span class="duz">Bebek ve çocuklar uçak yolculukları sırasında, kabin içi basıncında yaşanan değişimlere paralel olarak sorunlar yaşarlar. Uçağın kalkmasıyla kabin içerisindeki basınç azalmaya başlar, ortakulak ile genizi birbirine bağlayan ve ortakulaktaki basıncı, dış ortam basıncıyla dengeleme görevini üstlenen östaki borusu açılır. Genizde yaşanan bu değişim bebeği huzursuz edebilir. Bu nedenle uçak yolculuğunun başlangıcında bebeğin karnı tok olmalıdır. Uçağın kalkış anında annesini emmeli ve östaki borusunun basınç farkını dengelemek için devreye girdiği anda emme hareketleri yapıyor olmalıdır. Bu durum bebeği rahatlatacaktır. Uçak yere inerken ise kulak zarı, uçağın ivmesi nedeniyle içeriye doğru itilir. Erişkinler bu anda kulakta doluluk ve ağrı hissederler. Sakız çiğneyerek, esneyerek ya da yutkunarak bu kötü hissi atlatmaya çalışırlar. Bebeklerin, uçağın iniş anında da annelerini emmeleri avantaj olacaktır, aksi takdirde bebeğin iniş anında avaz avaz ağlamaktan başka çaresi kalmayacaktır.</span></p>
  </div>
</body>
</html>