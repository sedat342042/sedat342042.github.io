<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BOLUM_2.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bolum-2">
    <div class="calibre2" id="calibre_pb_0"></div>

    <h1 class="bolum-ismi" id="toc-anchor" xml:lang="tr"><span class="ana-bolum-basligi">Evde ilk günler</span></h1>

    <p class="duz1" xml:lang="tr"><span class="duz">Yenidoğan bebeğimizin yuvasındaki ilk günleri, anne kucağındaymışçasına güvenli ve huzurlu bir ortam gerektirir. Bu amaca ulaşmak için, annenin ve tüm ailenin huzurlu olması, ev ortamının bebeğe uyarlanması ve bebeğin ihtiyaçlarının-normal durumlarının-şikâyetlerinin kavranması gerekir.</span></p>

    <p class="duz1" xml:lang="tr"><span class="duz">Bu bölümde bu hedefe ulaşmanın gerektirdiği bilgilere değineceğiz.</span></p>

    <p class="baslik" xml:lang="tr"><span class="bold">Loğusa psikolojisi</span></p>

    <p class="duz1" xml:lang="tr"><span class="duz">Yenidoğan bebeğin bakımını bıkıp usanmadan, günde 24 saat üstlenmenin zorluğu ve getirdiği heyecan, anne-bebek arasında oluşan güçlü bağ ile aşılır. Bu mucizevi bağ, bebeğin en önemli gereksinimidir. Ne var ki, yenidoğan bir bebek o kadar aciz ve kırılgan görünür ki, anneyi bu aciz varlığı nasıl en iyi koşullarda yaşatırım telaşı sarar. Yeni doğum yapmış annenin bazen gizli, bazen çok açık biçimde depresif olması doğaldır. Üstelik annenin yanı sıra çiçeği burnunda baba da kolaylıkla depresyonda hissedebilir kendini. Miniminnacık bir bebeğin insanı nasıl da çaresiz hissettirdiğini, ünlü yazar Tolstoy da yazılarında belirtmiştir.</span></p>

    <p class="duz1" xml:lang="tr"><span class="duz">İlk 1 yıl inek sütüne, açıkça ineklere muhtaç olmadan, anne sütüyle bebeği beslemek en büyük amaç olduğundan, annenin mutlu olması, gergin olmaması, yoğun stres yaşamaması biz çocuk hekimlerinin en büyük arzusudur. Bu nedenle evde annenin keyifli olması için herkesin maksimum çabayı göstermesi çok önemlidir. Telaş yaratmamak, annenin iyi beslenmesini ve uykusunu alabilmesini sağlamak, üstündeki yükü paylaşmak çok önemlidir. Bu nedenle bebeğin bakımıyla ilgili detaylar doğum öncesi planlanmış olmalı, ev içinde görev dağılımı bir an önce yapılmalıdır.</span></p>

    <p class="duz1" xml:lang="tr"><span class="duz">Çocuk sorumluluk, torun ise ödüldür. Asıl sorumluluk anne ve babanın üzerindeyken anneanne-babaanne ve dedeler ödüllerinin tadını çıkatmalıdırlar.</span></p>

    <p class="duz1" xml:lang="tr"><span class="duz">Bu arada önemsemeleri gereken en önemli konu loğusa psikolojisidir. Anneye en az stresli olabilecek bir ortam yaratmak, en başta gelen amaçları olmalıdır.</span></p>

    <p class="duz1" xml:lang="tr"><span class="bold">Annenin ve bebeğin beslenme düzeni</span></p>

    <p class="duz1" xml:lang="tr"><span class="duz">İlk günler belki de en önemli konu, anne sütünün yeterli olması ve annenin iyi beslenmesidir. Anne sütü, insan yavrusunun hayatı boyunca yararlandığı, tükettiği en mucizevi gıdadır.</span></p>

    <p class="duz1" xml:lang="tr"><span class="duz">Özellikleri kitabımızda tek başına bir bölümde, ANNE SÜTÜ başlığı altında anlatılmıştır.</span></p>

    <p class="duz1" xml:lang="tr"><span class="duz">Bebeğin, ilk günlerde anne göğsünden az miktarda gelen ilk süt olan kolostrumun, yani ağız sütünün damlasını bile ziyan etmeden tüketmesi gerekir. Bebeğin her emme çabasında anne göğsü tekrar tekrar uyarılacağından, bebeğin annesini sık sık emmesi önemlidir.</span></p>

    <p class="duz1" xml:lang="tr"><span class="duz">İlk günlerde bebek her ağladığında anne göğsü verilmelidir. Bebeğin kilo alış hızı ilk bir ay haftalık periyotlarla izlenmelidir. Her bebek doğumu izleyen ilk 10 gün içerisinde kilo kaybı yaşar, ilk günler hem bebek yorgun ve anneyi emme konusunda tecrübesizdir hem de anne göğsünden gelen ilk süt olan kolostrumun miktarı azdır. Bu kilo kaybı % 10 düzeyinin altında kaldığı sürece bir sorun oluşturmaz. Bebek yaklaşık 7. günde tekrar doğum kilosuna ulaşır. Daha sonra bebeğin haftada 200-250 gr, ayda da 800 ila 1 000 gr kilo alması gerekir.</span></p>

    <p class="duz-ilk-paragraf" xml:lang="tr"><span class="bold-italik">Annenin beslenmesi</span></p>

    <p class="duz1" xml:lang="tr"><span class="duz">Loğusanın çok iyi beslenmesi gerekir, artık hem kendisini hem de bebeğini düşünmek zorundadır.</span></p>

    <p class="bold-ortali" xml:lang="tr"><span class="bold-italik">Loğusa diyetinde olmazsa olmaz gıdalar şunlardır:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1.</span> <span class="dar-paragraf-italik">Her sabah bir yumurta; yumurta en değerli protein içeriğine sahiptir, vücudumuzun gıdalarla alması gerektiği tüm aminoasitler yumurtada mevcuttur.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2.</span> <span class="dar-paragraf-italik">Günde en az 3 litre sıvı; bol sıvı tüketmek için kurutulmuş meyvelerle hazırlanmış hoşaf ve komposto çok iyi bir seçenektir; kurutulmuş meyveler çok iyi birer mineral ve lif kaynağıdır. Hem sıvı hem de mineral almak anneye iyi gelecektir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3.</span> <span class="dar-paragraf-italik">Somon ve sardalya gibi yağlı balıklar haftada en az bir kez mönüde olmalıdır. Yağlı balıklarda çokça bulunan omega-3 yağ asitleri hem anneye hem de bebeğe iyi gelecektir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4.</span> <span class="dar-paragraf-italik">Bol uygun meyve ve sebzeyle birlikte et, her gün loğusa mönüsünde olmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">5.</span> <span class="dar-paragraf-italik">Bebekte bağırsak gazı oluşmaması amacıyla süt ve sütlü tatlı tüketmekten kaçınması gereken loğusa, her gün peynir ve yoğurt tüketmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">6.</span> <span class="dar-paragraf-italik">Çay ve kahve tüketmesi istenmeyecek olan loğusa, şifalı ot çayları içmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">7.</span> <span class="dar-paragraf-italik">Reçelli ballı kahvaltılar, makarna ve evde yapılmış börek ve keklerle loğusa mönüsü daha kalorili hale getirilmelidir.</span></p>

    <p class="duz-ilk-paragraf" xml:lang="tr"><span class="bold">Bebek anne babayla aynı odada ama kendi yatağında yatmalıdır</span></p>

    <p class="duz1" xml:lang="tr"><span class="duz">Evde, bebeğin bulunduğu tüm odalarda ısı, 24°C civarında olmalıdır, 22°C’nin altında, 26°C’nin üstünde olmamalıdır.</span></p>

    <p class="duz1" xml:lang="tr"><span class="duz">Bebekler ilk aylar içerisinde çevre ısısının ani değişimlerine, erişkinlere göre daha hassas olduklarından, sanki bir kuvözdeymiş gibi hep aynı çevre ısısında kalmaları gerekir.</span></p>

    <p class="duz1" xml:lang="tr"><span class="duz">Bebek ilk 5 ay süreyle anne ve babasıyla birlikte aynı odada ama kendi yatağında ya da beşiğinde yatmalıdır. Bebek sert bir zeminde sırtüstü yatmalıdır.</span></p>

    <p class="duz1" xml:lang="tr"><span class="duz">Bebeğin yastığı olmamalıdır, bebeğin başı ile yatağın baş kısmı arasında mesafe olmalıdır.</span></p>

    <p class="duz1" xml:lang="tr"><span class="duz">İlk aylar içerinde bebek yatağında uyurken kusarsa tehlikeli olabileceğinden, bebeğin yatağı, baş kısmına denk gelecek şekilde 30 derece yükseltilmelidir.</span></p>

    <p class="foto-ustten-bosluklu" xml:lang="tr"><span><img alt="DSC00593.jpg" class="generated-style1" src="../Images/DSC00593_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebeğin yatağının baş kısmı 30 derece daha yükseğe ayarlanmalıdır.</span></p>

    <p class="duz-ilk-paragraf" xml:lang="tr"><span class="bold">İlk banyolar</span></p>

    <p class="duz1" xml:lang="tr"><span class="duz">Bebek göbeği düştükten sonra yaz aylarında her akşam, kış aylarında ise her iki akşamda bir yıkanmalıdır. Bebek akşamüstü yıkandığında, banyo yapmanın sağladığı rahatlıkla, gece uykusunun kalitesi artabilir.</span></p>

    <p class="duz1" xml:lang="tr"><span class="duz">Bebekler anne karnındaki ortamı hatırlattığı için sudan ve banyo yapmaktan hoşlanırlar.</span></p>

    <p class="duz1" xml:lang="tr"><span class="duz">Bebeğin banyosu hem bebek, hem de anne baba için mutlu dakikalar sunacaktır. Bebeğin banyo suyunun ısısı 36-37°C, banyo ısısı ise 24-25°C olmalıdır. Suyun ısısı termometreyle ölçülmeli, dirsek suya batırılarak test edilmelidir. Bebeği annesi, bebeğin yüzü kendine bakacak şekilde kucağında tutmalı ve başparmaklarıyla bebeğin kulaklarını kapatmalıdır.</span></p>

    <p class="duz1" xml:lang="tr"><span class="duz">Babası da bebeğin önce vücudunu, daha sonrada saçlarını ve yüzünü yıkayıp 5 ila 7 dakika içerisinde bebeği tümüyle yıkamış olmalıdır. Banyo süresi 5 ila 7 dakikadan daha uzun tutulduğunda bebek cildi nemini kaybedebilir. Bebeğin başı en son yıkanmalı ve ilk önce kurulanmalıdır. Bebeği yıkarken ph değeri bebek cildine uygun sabunlar ya da bademyağı içeren şampuanlar tercih edilmelidir.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Musluktan akan su amiplerden rotavirüse, pek çok enfeksiyon etkenini bebeğe taşıyabileceğinden, bebek direkt musluk suyuyla yıkanmamalıdır. Ya musluktan kaynar su alıp içme suyuyla karıştırılmalı, ya da bebek kaynatılmış soğutulmuş suyla yıkanmalıdır.</span></p>

    <p class="duz1" xml:lang="tr"><span class="duz">Yenidoğan bebeklerin fiziksel yapıları son derece farklıdır: Bebekler bizim minyatürümüz değildir.</span></p>

    <p class="duz1" xml:lang="tr"><span class="duz">İnsan yavrusu son derece narindir, âcizdir. Belki de doğadaki en narin canlı insan yavrusudur. İnsan yavrusu sadece ilk günler içerisinde değil, tüm ilk 1 yıl boyunca çok narindir. İnsan yavrusunun narin olmasının sebebi erken doğması, erken doğmasının nedeni ise insan beyninin, dolayısıyla da bebeğin kafasının büyük olmasıdır. Yenidoğan insan yavrusunun kafası, tüm vücudunun yaklaşık dörtte biri kadardır, tüm vücuduyla kıyaslandığında çok büyüktür.</span></p>

    <p class="foto-ustten-bosluklu" xml:lang="tr"><span><img alt="003Y.jpg" class="generated-style1" src="../Images/003Y_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Değişik yaş dönemlerinde kafa/vücut oranları.</span></p>

    <p class="duz1" xml:lang="tr"><span class="duz">Peki annesinin karnında da kafası büyük olan bebek bu durumdan nasıl etkilenir?</span></p>

    <p class="duz1" xml:lang="tr"><span class="duz">Annesinin karnındaki bebeğin kafası, tüm vücuduyla kıyaslandığında çok büyük olduğundan, doğum sancılarını erken başlatır! Her insan yavrusu erken doğar! Bu durumu bir zürafa yavrusu ile bir insan yavrusunu kıyaslarsak çok daha iyi anlayabiliriz. Internete girip İngilizce zürafa anlamına gelen “giraffe” kelimesi google’landığında, doğum yapan zürafa videolarına ulaşmak mümkün. Bu videolarda, yer çekimiyle annesinin vücudundan kopup yere düşen ve annesi uyardıktan sonra kolayca toparlanan, ayağa kalkan zürafa yavrusunu izleyebiliyoruz. Bir zürafa doğduktan hemen sonra kendini toparlayabilirken, bir insan yavrusu aylarca bilinçsiz ve mutlak anneye bağımlı olarak yaşar. İnsan yavrusunun dünyaya daha bilinçli gelmesi için insanda hamileliğin daha uzun sürmesi gerekirdi, oysaki bebeğin çok büyük olan kafası, insanda hamileliğin daha uzun sürmesini olanaksız kılmaktadır.</span></p>

    <p class="duz1" xml:lang="tr"><span class="duz">Bu açıklama bizi her insan yavrusunun aslında dünyaya erken geldiği gerçeğine götürür. Çok akıllı canlılar olan biz, bu erken doğmuş âciz yaratığı sıcak evimizde yaşatabiliyoruz.</span></p>

    <p class="duz1" xml:lang="tr"><span class="duz">İnsan yavrusu daha henüz iyi gelişemeden doğduğundan, kolay üşür. Sinir sistemi gelişmediğinden, çenesi kolay titrer. Diyafragma kası gelişmediğinden, düzenli nefes alamadığında kolay hıçkırır. Soyununca kolay hapşırır. Kolay kusar.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt1.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebeğin vücudu henüz olgun değil</span></p>

    <p class="duz1" xml:lang="tr"><span class="duz">Bebeklerde pek çok sistem sonradan geliştiğinden, başlangıçta pek çok şey sorunlu olabilir. Kimi bebeğin gözleri kolay çapaklanır. Gözyaşı kesesi ya da kanalı henüz dardır. Kimi bebekse kolay kusar, yemek borusu ile mide arası kaslar geç olgunlaşabilmektedir. Kimi bebeğin hücresel bağışıklığı zayıftır, kolay pamukçuk olur. Çoğu bebekte bağırsakta laktaz enzimi başlangıçta azdır, bu durumda bağırsak gazı sorunu ortaya çıkar. Böylesi sonradan olgunlaşan sistemlerin getirdiği sorunlar bebeği başlangıçta yorsa da, zamanla kendiliğinden düzelir.</span></p>

    <p class="duz1" xml:lang="tr"><span class="duz">Yeni doğan bebeklerle ilgili önemli bir diğer özellik ise, yeni doğan bebeklerin, erişkinlerin minyatürü olmamalarıdır. Ufak bir bebek, yarım saat hem nefes alıp hem de annesini emebilirken, erişkinler uzun süre hem nefes alıp hem de musluktan su içemezler. Anne sütü emmek açısından avantaj sağlayan bu durum, bebeklerde ses tellerinin yutakta daha yüksekte olması nedeniyledir. 4. aydan sonra ses telleri aşağıya iner, bu durumda da heceler çıkartmak mümkün olur. Dezavantaj ise, bu durum nedeniyle yeni doğan bebeklerin anne sütünü ve kendi tükürüklerini kolayca genizlerine kaçırabilmeleridir. Bebek anne sütünü genzine kaçırdığında, hemen sağ yanına yatırılıp, iki kürek kemiği arasına minik darbelerle vurulmalıdır. Böylece bebek rahatlayacaktır.</span></p>

    <p class="duz1" xml:lang="tr"><span class="duz">Yeni doğan bebeklerin bir diğer farkı da, oksijensiz kalmaya, erişkinlere göre daha dayanıklı olmalarıdır. Erişkin bir kişi, beş dakika oksijensiz kalsa sorun yaşayabilecekken, yeni doğan bebekler, oksijensizliğe 10-15 dakika dayanabilirler. Bunun da sebebi, erişkinlerde beyin dokusu sadece sürekli kan akışıyla gelen glikozla beslenebilirken, yeni doğan bebeklerde beynin, enerji için laktik ve pirüvik asitleri de kullanabilmesidir.</span></p>

    <p class="duz1" xml:lang="tr"><span class="duz">Tüm bu bilgilerin ışığında yeni doğan bebeklere, oldukça farklı bir yapıda olduklarını bilerek yaklaşmakta fayda vardır.</span></p>

    <p class="duz1" xml:lang="tr"><span class="duz">Bebek vücudunda pek çok sistemin henüz yeterince olgunlaşmamış olması, bebeklerin vücut yapılarının erişkinlerden çok daha farklı olması, bebeklerde sık sık karşılaşılan sorunların nedenidir. Bu sık rastlanılan sorunlar, konak oluşumundan pamukçuğa, bebeklerin kolay kusmasından gözlerin çapaklanmasına kadar uzayıp giden bir liste oluşturur. Evde bebekle geçirilen ilk günler içerisinde bu konuya hâkim olmak büyük önem taşır. Narin bebeğe daha bilinçli yaklaşabilmek, gereksiz gerginlikleri de ortadan kaldırır. Örnek vermek gerekirse, saçlı derisinde konak oluşan bebeğin annesi, konağın sebebinin bebeğin narin vücut yapısına bağlı olduğunu, bebeğin iyi yıkanamaması ya da alerjiye bağlı olmadığını bildiğinde gereksiz kaygıların içerisine düşmeyecektir.</span></p>

    <p class="duz1" xml:lang="tr"><span class="duz">Şimdi bebeklerde sık rastlanan bu tarz sorunlara tek tek değinelim:</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt2.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebeklerde vücut sistemlerinin henüz olgunlaşmamış olması nedeniyle sıkça ortaya çıkan sorunlar</span></p>

    <p class="duz1" xml:lang="tr"><span class="bold">Saçlı deride konak</span></p>

    <p class="duz1" xml:lang="tr"><span class="duz">Bebeklerde ilk aylar içerisinde saçlı deride somon renginde, pullanmaya eğilimli sert doku oluşumlarına sıklıkla rastlanabilmektedir. Saçlı deride, bazen de alında ve kaşlarda gözlenen bu cilt değişikliğine konak ismi verilir. Konak, ilk aylarda gözlenir ve 6. aydan itibaren gözlenmez olur. Konağın oluşma sebebi, bebeğin vücudunun yeterince olgunlaşmamış olmasıdır. Bebek ilk aylar içerisinde anne sütü yoluyla başta östrojen olmak üzere çeşitli anne kaynaklı hormonların etkisinde kalır ve kendi hormonları henüz olgunlaşmadığı için anne kaynaklı hormonların etkisini dengeleyemez. Ufak bebekte bu hormonal düzensizlik nedeniyle çeşitli belirtiler ortaya çıkar, bu belirtilerin bir tanesi de konaktır. Saçlı derideki yağ hücreleri bu hormonal düzensizlikten etkilenir ve gerekmemesine rağmen bol yağlı ifrazat oluşturur ve konak ortaya çıkar.</span></p>

    <p class="foto-ustten-bosluklu" xml:lang="tr"><span><img alt="RZFO_SD08_SeborrhoiecDermat.jpg" class="generated-style1" src="../Images/RZFO_SD08_SeborrhoiecD_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bu fotoğraf, Hamburg Üniversitesi dermatoloji profesörü Sayın P. Höger’in arşivinden alınmıştır.</span></p>

    <p class="duz1" xml:lang="tr"><span class="duz">Konak bebeklerde ortaya çıkması engellenemeyecek, bebeğin hormonlarının düzensiz olmasına bağlı, doğal bir durumdur. Bebek 6. aydan sonra daha olgun bir vücut kimyasına sahip olduğunda artık görülmez olur. Hijyenin iyi olmaması ya da alerjiyle ilişkili değildir. Anne ve baba konağı olan bebekte bir hijyen ya da alerji sorunu olduğunu düşünerek gereksiz bir kaygıya düşmemelidir.</span></p>

    <p class="duz1" xml:lang="tr"><span class="duz">Bebekte konak ortaya çıktığında, bebeğin günaşırı banyo yapmaya devam etmesi ve bebeğin saçlı derisine her yıkanma öncesi bol sızma zeytinyağı sürülmesi gerekir. Bebeğin saçlı derisine bol sızma zeytinyağı sürülerek yarım saat bekletilmeli, yıkandıktan sonra da bebeğin saçları uygun bir bebek tarağıyla taranmalıdır. Bu basit ama etkili önlemin yeterli olmadığı bebeklerde ise hekimin eczanede hazırlanmasını isteyeceği kükürt/salisilik asit/vazelin/lanolin içeren bir cilt kremi ya da bu amaca uygun tıbbi bir kremin uygulanması gerekebilir.</span></p>

    <p class="duz-ilk-paragraf" xml:lang="tr"><span class="bold">Mongol lekesi</span></p>

    <p class="duz1" xml:lang="tr"><span class="duz">Yeni doğan bebeklerin bir kısmında, özellikle kuyruksokumu ve kalçaların üzerinde gri ya da mavimsi-gri renkte doğum lekeleri gözlenir. Bu tarz doğum lekeleri Doğu Asyalı çocukların % 90-95’inde gözlendiğinden MONGOL LEKESİ olarak anılagelmiştir. Avrupalı halklarda görülme oranı % 10’lara düşer. Bu lekelerin sebebi bebek anne karnındayken cilde rengini veren melanosit hücrelerinin cildin en üst tabakası olan epidermis yerine alttaki tabaka olan dermise yerleşmeleridir. Melanosit hücreleri bulunmaları gereken cilt bölgesinden daha aşağılarda biriktiklerinde bu doğum lekeleri oluşur. Mongol lekesi, doğumdan itibaren vardır ve zararsızdır. Ciltte morarma yaratan ciltiçi kanamalar renk değiştirirken Mongol lekesi hep aynı renkte kalır ve hassas değildir. % 90 ihtimalle kalça üzerinde ya da kuyruksokumundadır, nadiren omuzda, sırtta ve gövdede yer alabilir. Genellikle 1 adettir, birden fazla sayıda olma ihtimali düşüktür. Bebek 2 yaşına ulaşana kadar büyüme eğiliminde olabilir, daha sonra 5-6 yaşına kadar kendiliğinden kaybolur. Nadiren ömür boyu sürebilir. Ülkemizde doğan bebeklerin çoğunun kuyruksokumu ve kalçalarında mongol lekesi mevcuttur.</span></p>

    <p class="duz1" xml:lang="tr"><span class="duz">Mongol lekesi, yeni doğan bebeğin cildinin henüz yeterince olgunlaşamaması nedeniyle geçici bir süre ortaya çıkan zararsız bir durumdur. Bebek cildi zamanla olgunlaşınca kendiliğinden düzelir.</span></p>

    <p class="duz-ilk-paragraf" xml:lang="tr"><span class="bold">Yenidoğan kurdeşeni (toksik eritem)</span></p>

    <p class="duz1" xml:lang="tr"><span class="duz">Yeni doğan bebeklerin yarıya yakınında ilk günler içerisinde yaygın cilt döküntüleri görülür. Bebeğin yüzünde, göğsünde, kol ve bacaklarında ortası beyaz ve kabarık, çevresi kızarık döküntüler ortaya çıkar ve birkaç gün içerisinde kendiliğinden geçer.</span></p>

    <p class="duz1" xml:lang="tr"><span class="duz">Herhangi bir huzursuzluğa, soruna yol açmayan bu döküntülerin sebebi pek bilinmese de, anne karnında hiçbir mikrop barındırmayan ve steril olan bebeğin cildine doğum sonrası doğal olarak bakterilerin gelip yerleşmesi, bebeğin bu tepkisini tetikliyor olabilir. Hepimizin cildinde özellikle stafilokok mikropları mevcuttur, bu gayet doğal. Yeni doğan bebeklerin cildine ilk kez mikroplar gelip yerleştiğinde sanki bebek kurdeşen döküyormuş gibi döker, döküntünün sebebi alerjik olmasa da.</span></p>

    <p class="duz1" xml:lang="tr"><span class="duz">Yaygın döküntülerde hekim görüşü alınmalıdır, teşhis yenidoğan kurdeşeni (toksik eritem) ise, bu durumun kendi kendine geçmesini beklemek dışında yapacak bir şey yoktur. Döküntülerin üzerine krem uygulanmasına gerek yoktur, rutin cilt bakımı yeterli olacaktır.</span></p>

    <p class="foto-ustten-bosluklu" xml:lang="tr"><span><img alt="RZFO_SD04_ErythemaToxicum.jpg" class="generated-style1" src="../Images/RZFO_SD04_ErythemaToxi_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bu fotoğraf, Hamburg Üniversitesi dermatoloji profesörü Sayın P. Höger’in arşivinden alınmıştır.</span></p>

    <p class="duz-ilk-paragraf" xml:lang="tr"><span class="bold">Epstein incileri</span></p>

    <p class="duz1" xml:lang="tr"><span class="duz">Çoğu yeni doğan bebeğin ağız içerisinde, dişetlerinde ve ağız tavanında inciye benzer, 1-2 mm çapında opak beyaz lezyonlar görülür. Bunlar, içleri keratin dokusu içeren basit kistlerdir ve bir önemleri yoktur. Yine bu kistler de zamanla kendiliğinden geçecektir.</span></p>

    <p class="duz-ilk-paragraf" xml:lang="tr"><span class="bold">Lanugo / Şeftali tüyü</span></p>

    <p class="duz1" xml:lang="tr"><span class="duz">Yeni doğan bebeklerin cildi, ufak, ince ve henüz olgun bir yapıya ulaşmamış, şeftali tüyü olarak tanımlanabilecek tüylerle kaplıdır. Bu tüylerin tıbbi ismi lanugodur. Bebek cildinde erişkin tarzı tüylenme olmaz. Omurga oluşumunda doğuştan sorunlar yaşayan bazı bebeklerin sırtında, omurga boyunca erişkin tipi tüylenmeler gözlenebilir, böylesi bir durumda bebeğin hekiminin dikkati bu bölgeye çekilmelidir.</span></p>

    <p class="duz-ilk-paragraf" xml:lang="tr"><span class="bold">Mermer cilt</span></p>

    <p class="duz1" xml:lang="tr"><span class="duz">Yeni doğan bebekler üşüdüklerinde tüm vücut yüzeyinde cilt mermer gibi dalga dalga görünür. Yenidoğan bebeklerde damarların genişleme ve büzülme kapasitelerini belirleyen sempatik-parasempatik sistemler henüz gelişmediğinden, bebek üşüdüğünde cildi dengesiz bir yanıt verir. Cilt mermer gibi dalga dalga görünür. Bebek büyüyüp olgunlaştıkça bu durum kendiliğinden düzelecektir.</span></p>

    <p class="duz1" xml:lang="tr"><span class="duz">Yeni doğan bebeklerde henüz olgunlaşmamış olan sempatik-parasempatik sistemler, vücudun genel tepki gösterme mekanizmalarını belirleyen sistemlerdir.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt3.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebeklerin vücut ısısını hissetmek için her zaman ense ve koltukaltlarına bakılmalıdır. El ve ayak gibi uç kısımlara bakmak yanıltıcı olur.</span></p>

    <p class="duz1" xml:lang="tr"><span class="duz">Örneğin aniden karşımıza bir aslan çıksa, terleriz, ağzımız kurur, kalbimiz çarpar, gözbebeklerimiz küçülür, yani bazı vücut bölgelerimizde bazı damarlar daralır, bazıları da genişler. Parasempatik sistem ise tam tersi etki gösterecektir. İşte bu sistemler yenidoğan bebeklerde henüz iyi gelişmediğinden, bebeklerin el ve ayak gibi uç kısımları, bazen soğuk, bazen de sıcak hissi vererek bizi yanıltabilir. Bu nedenle bebeklerin gerçek vücut ısısını hissetmek için her zaman ense ve koltukaltlarına bakmakta fayda vardır. Uçlar bizi yanıltabilir!</span></p>

    <p class="duz-ilk-paragraf" xml:lang="tr"><span class="bold">Damar kaynaklı doğumsal leke: hemanjiyom</span></p>

    <p class="duz1" xml:lang="tr"><span class="duz">Yeni doğan bebeklerde cillte yer alan damarlardan kaynaklanan doğum lekelerine sıklıkla rastlanır. Bu oluşumlara hemanjiyom ismi verilir. Hemanjiyomlar, sadece bebeklik döneminde ortaya çıkan, genellikle çocukluk döneminde kendiliğinden kaybolan zararsız oluşumlardır. Hemanjiyomlar çoğu bebeğin üst gözkapaklarında ya da ensede kızarık sahalar olarak ortaya çıkar. Bazı bebeklerde ise ciltte kabarık, çilek ya da şarap lekesi görünümünde doğumsal lekeler olarak görülürler. Her 10 bebeğin birinde hemanjiom görmek mümkündür, kız bebeklerde görülme ihtimali çok daha yüksektir. Bu doğum lekeleri çoğunlukla doğumdan itibaren mevcutturlar, bazen doğumu takip eden ilk haftalar içerisinde ortaya çıkarlar. Sonradan ortaya çıkan hemanjiyomlar önce bir açık yara şeklinde belirirler, daha sonra kızarık bir oluşum haline gelirler.</span></p>

    <p class="foto-ustten-bosluklu" xml:lang="tr"><span><img alt="DSC00689s.jpg" class="generated-style1" src="../Images/DSC00689s_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Saçlı deride hemanjiyom.</span></p>

    <p class="foto-ustten-bosluklu" xml:lang="tr"><span><img alt="DSC00269.jpg" class="generated-style1" src="../Images/DSC00269_fmt.jpeg"/></span></p>

    <p class="duz-ilk-paragraf" xml:lang="tr"><span class="duz">Hemanjiyomlar bebeklik çağında en sık rastlanılan tümör, yani dokuda oluşan normaldışı oluşumlardır. Tamamen zararsızdırlar. Dolaşım sistemiyle ilintili olduklarından içleri kanla doludur. Eğer cildin üzerinde iseler, olgun bir çileği andıran bir görüntüye sahiptirler. Eğer cildin biraz altında iseler mavimsi bir renkte görünürler. Hemanjiyomların büyük bir çoğunluğu 5 yaş civarında, hemen hemen tümü ise buluğ çağında kendiliğinden kaybolurlar.</span></p>

    <p class="duz1" xml:lang="tr"><span class="duz">Hemanjiyomlar aniden büyüyebilir, bu büyüme döneminden sonra ebatları sabit kalır. Hemanjiyomların üzerinde yara oluşması, hemanjiyomun kanaması mümkündür, ama bu durumlara sık rastlanmaz. Bebeğin cildinde eğer hemanjiyom varsa bebeğin hekimi, gerektiğinde bir cilt hastalıkları uzmanının görüşünü de alarak bu oluşumu takip edecektir.</span></p>

    <p class="duz-ilk-paragraf" xml:lang="tr"><span class="bold">Gözde çapaklanma</span></p>

    <p class="duz1" xml:lang="tr"><span class="duz">Gözyaşı, görevini tamamladıktan sonra gözün burna yakın iç kısmına ulaşır ve gözyaşı kanalı yoluyla burun içine akar. Yeni doğan bebeklerin % 5’inde ise gözyaşı burun içine rahat akamaz. Gözyaşı kesesi ve gözyaşı kanalı henüz tam açılmamıştır. Bu nedenle bebekte kolaylıkla gözde sulanma ve çapaklanma oluşur. Uzun süreli gözde çapaklanma sonrası göz içinde iltihaplanmalar da gözlenebilir.</span></p>

    <p class="duz1" xml:lang="tr"><span class="duz">Her iki gözü kolaylıkla çapaklanan bebeklerde saf suyla (distile su) ıslatılmış bir pamuk parçasıyla gözler sık sık silinmelidir. Gözü kolay çapaklanan bebeklerde gözyaşı kanalını açmaya yönelik masaj da uygulanmalıdır. Günde 3 seans başparmakla kaştan gözpınarına doğru bastırmak ve bunu 20-30 kez tekrarlamak gerekir. Belirgin bir iltihaplanma oluşmadıkça göz damlaları kullanmaya gerek yoktur. Çoğu zaman bebek 1 yaşını tamamlamadan, gözyaşı kanalı kendiliğinden açılır ve sorun biter. 1 yaşından sonra hâlâ sorun varsa, göz hekiminin, minik bir sondayla gözyaşı kanalını açması gerekebilir.</span></p>

    <p class="duz-ilk-paragraf" xml:lang="tr"><span class="bold">Pamukçuk</span></p>

    <p class="duz1" xml:lang="tr"><span class="duz">Havada, toprakta ve ev ortamında, hemen hemen her yerde mevcut olan mantar sporlarına biz erişkinler alışığızdır. Hücresel bağışıklığımız gelişmiş olduğundan bu mantar sporları bize pek bir zarar veremez. Bebeklerin ise hücresel bağışıklıkları henüz gelişmemiştir, mantarların etkilerine kolayca maruz kalabilirler. Mantar sporları bebeğin özellikle ağız içerisine yerleşerek yumuşak damağın ve dil üzerinin beyaz bir tabakayla kaplanmasına yol açarlar. Bu duruma pamukçuk deriz. Ağız içerisindeki bu durum, bebeğin emmesini zorlaştırır ve iştahını azaltır, burun tıkanıklığına neden olur. Bebeğin ağız içine yerleşen mantar sporları, bağırsağa da ulaşınca, belirgin pişiğin de sebebi olabilirler.</span></p>

    <p class="duz1" xml:lang="tr"><span class="duz">Pamukçuk belirtileri başlar başlamaz bazı önlemler alınmalıdır; anne göğsü ve bebeğin ağzı karbonatlı suyla sık sık silinmelidir. Bu amaçla eczaneden karbonat alınmalı, bir çay bardağı kaynatılmış soğutulmuş suya bir çay kaşığı karbonat eklenmelidir. İşaretparmağımıza yumuşak bir tülbent dolayıp karbonatlı su tülbente emdirilmeli, bebeğin ağız içi bu tülbentle silinmelidir. Ayrıca, belirgin pişik bu sorunun devamı olarak ortaya çıkabileceğinden, bez bölgesine geç kalmadan sabah ve akşam mantar gelişimini baskılayacak krem sürülmelidir.</span></p>

    <p class="foto-ustten-bosluklu" xml:lang="tr"><span><img alt="PAMUKCUK.jpg" class="generated-style1" src="../Images/PAMUKCUK_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Ağız içerisinde pamukçuk.</span></p>

    <p class="duz1" xml:lang="tr"><span class="duz">Eğer pamukçuk çok belirginse, mantar gelişimini baskılayan ve ağızdan alınan ilaçların gerekli olup olmadığı konusunda hekim yardımına başvurulmalıdır.</span></p>

    <p class="duz-ilk-paragraf" xml:lang="tr"><span class="bold">Fizyolojik geriye kaçış / Reflü</span></p>

    <p class="duz1" xml:lang="tr"><span class="duz">Evde ilk günlerini geçirmekte olan bebeğin kolay kusma sorunu olup olmadığı yakinen takip edilmelidir. Yeni doğan bebeklerin çoğu anne sütünün fazlasını, emzirme sonrası ağız kenarından sızdırırlar, bu doğaldır. Belirgin bağırsak gazı sorunu olan bebekler, ağızdan gaz çıkartırken yine bir miktar kusabilirler.</span></p>

    <p class="duz1" xml:lang="tr"><span class="duz">Bir bebek kolayca ya da sık sık kusmakta ise, bu konunun üzerine dikkatle eğilmek gerekir. Günde kaç kez ve hangi zamanlarda kustuğu, beslendikten ne kadar süre sonra kustuğu, kusmanın şiddeti not alınmalıdır. Bir bebek, fışkırır gibi tüm mide içeriğini kusarsa, muhakkak sebebi araştırılmalıdır. Kusan bebek eğer iştahsız, huzursuz ve çok mutsuz ise vakit kaybetmeksizin hekim görüşü alınmalıdır. Bebeği muayene edecek olan hekim, bebekte ciddi bir hastalık ya da enfeksiyon mevcudiyetinin olup olmadığını araştıracaktır.</span></p>

    <p class="duz1" xml:lang="tr"><span class="duz">Peki bebek belirgin olarak kusmasına rağmen gayet mutlu görünmekte ise sorun ne olabilir?</span></p>

    <p class="duz1" xml:lang="tr"><span class="duz">İştahsızlık ya da huzursuzluk gibi belirtiler olmaksızın kolay kusan bebeklerde yemek borusu ile mide girişi arasındaki kasların gücü az olabilmektedir. Normalde yediğimiz yemekler yemek borusunu kat eder ve son bölümde bir kas huzmesini geçerek mideye ulaşır. Yemek borusunun son kısmında yer alan bu kas huzmesini normalde bilinçsiz olarak kasılı tutarız, midedeki yemekler tekrar yukarıya kaçmasın diye. Bazı yeni doğan bebeklerde, özellikle ilk 6 ay süreyle, yemek borusunun son kısmını saran bu kas huzmesi zayıftır ve iyi kasılamaz. Bebeğin emdikleri kolaylıkla geri gelir. Bu duruma reflü, ya da gastroözofageal reflü, ya da fizyolojik geriye kaçış diyoruz. Yemek borusu kası güçlü olmayan bebekler, böylece çok kolay kusabilirler. Eğer bebek iyi kilo alıyorsa, mutlu görünüyorsa, kusmasına rağmen iştahla tekrar emiyorsa herhangi bir tedaviye gerek duyulmaz, bazı basitçe uygulanabilecek önlemler almakla yetinilir:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1.</span> <span class="dar-paragraf-italik">Bebeğin yatağının başucu, şiltenin altına bir yastık konarak yaklaşık 30 derece yükseltilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2.</span> <span class="dar-paragraf-italik">Bebek az az ve sık sık emzirilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3.</span> <span class="dar-paragraf-italik">Bebek örselenmemelidir, özellikle emer emmez gaz çıkarmak amacıyla kucağa alınmamalı, beslenme öğününden bir süre sonra gazı çıkarılmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4.</span> <span class="dar-paragraf-italik">Bebek eğer başında sürekli durulamayacaksa asla yüzüstü yatırılmamalıdır.</span></p>

    <p class="duz-ilk-paragraf" xml:lang="tr"><span class="duz">Kusmaları fizyolojik geriye kaçış olarak yorumlanan bebeklerde kusmaların zamanla kendiliğinden azalması beklenir. Zaten kolay kusan bebek iyi kilo alıyorsa, başkaca bir sorunu yoksa fizyolojik geriye kaçış bebeğe zarar vermeyecektir.</span></p>

    <p class="duz1" xml:lang="tr"><span class="duz">Peki yemek borusundan geriye kaçış her zaman kolay mı atlatılır? Hayır, kimi zaman çok ciddi sorunlara da yol açabilir. Mide içeriği sürekli yemek borusuna geri kaçan bebekte mide asidi yemek borusunu tahriş edebilir ve bu da bebeği zorlayabilir. Bebeği mutsuz ve iştahsız yapabilir, bebek kilo alamayabilir ve sürekli ağlayabilir. Beslenme sonrası ya da sırtüstü yatırıldığında acı çekebilir. Kolayca ve sık kusan bebeğin solunum yollarına da anne sütü kolayca kaçabilir, solunum yolları tahriş olabilir. Bu da kronik öksürüklere, hırıltılı solunuma ve kimi zaman zatürrreeye yol açabilir. İlerleyen aylarda ağız kokusu ve diş çürümeleri gözlenebilir.</span></p>

    <p class="duz1" xml:lang="tr"><span class="duz">Evdeki ilk günlerde bebek kusarsa eğer, muhakkak not alınmalıdır. Bebek doktoruna götürüldüğünde, bebeğin günde kaç kez ve hangi saatlerde kustuğu, kusma şiddeti ve miktarıyla birlikte gözlenebilen diğer şikâyetler not edilmiş olmalıdır. Kolay kusan bebeğin nasıl takip edileceğine ve gerekli önlemlerin yanı sıra belirli bir tedavinin uygulanıp uygulanmayacağına hekim karar verecektir.</span></p>

    <p class="duz-ilk-paragraf" xml:lang="tr"><span class="bold">Bağırsak gazı - Kolik sancısı</span></p>

    <p class="duz1" xml:lang="tr"><span class="duz">Evdeki ilk günlerde anne ve babayı en fazla zorlayacak olan konu, bebeğin gaz sancıları olacaktır. Bebeğin her an karın ağrısı tutabilir, hem de 24 saat! Özellikle geceleri el ayak çekildiğinde, anne ve baba bebek ile yalnız kaldıklarında bu sorunla başa çıkmak zorunda bulurlar kendilerini. Bu nedenle bebeklerin huzursuzluklarının sebebini ve başa çıkma yollarını bilmek önemlidir.</span></p>

    <p class="duz-ilk-paragraf" xml:lang="tr"><span class="bold-italik">Bağırsak gazı</span></p>

    <p class="duz1" xml:lang="tr"><span class="duz">Yeni doğan bebeklerin ne yazık ki pek çok konuda kapasiteleri düşüktür. Bu yediklerini hazmetme konusunda da geçerlidir. Tek besini anne sütü olan bebek annesini emdikçe süt şekeri olan laktoz tüketmiş olur, laktoz bebeğin yegâne karbonhidrat kaynağıdır. Laktozu da laktaz enzimi parçalar, hazmettirir. Pek çok bebeğin bağırsağında henüz yeterince laktaz enzimi oluşmamıştır, bu nedenle hemen hemen her bebekte az ya da çok bağırsak gazı oluşur. Bebek annesini emerken, her iki göğüs arasında ve emzirme bittiğinde gazı çıkartılmalıdır. Bebeğin bağırsak gazını çıkartmak için en iyi yöntem, bebeğin sanki etrafı seyrediyormuş gibi başını annenin omzuna yaslaması ve bu sırada annenin, bebeğin iki kürek kemiği arasına el ayasıyla minik darbelerle vurmasıdır. Tercih edilecek ikinci yöntem, bebeği dizüstü yatırıp, yine iki kürek kemiği arasına el ayasıyla minik darbelerle vurmaktır.</span></p>

    <p class="duz1" xml:lang="tr"><span class="duz">Bebeğin süt şekeri olan laktozu zor hazmedebilmesinin dışında, telaşlı ve sık emmesi ve bu nedenle emme sırasında hava yutması, annede belirgin bağırsak gazı olması ya da bağırsak gazına neden olabilecek gıdalar tüketmesi durumunda da bebeğin kolaylıkla gazlandığı görülecektir.</span></p>

    <p class="duz1" xml:lang="tr"><span class="duz">Bebeğin gazını çıkartmasına yardımcı olmanın yanı sıra bebek sırtüstü yattığında bebeğe bisiklet çevirir gibi pasif bacak hareketleri yaptırmak, bebeğin emme anında hava yutmasını engellemek, bebeğin karnına sıcak bez koyduktan ve karnı ısındıktan sonra uygun masaj yağıyla masaj yapmak da gerekir. Çok gazlı bebeklerde hekim görüşü alınmalıdır. Annenin tabii ki sigara, koyu çay ve kahve, bakliyat, karpuz, kavun, mayalı hamurlar gibi bebeğin gazlanması ve keyfinin kaçmasına neden olacak gıdalardan kaçınması gerekir.</span></p>

    <p class="foto-ustten-bosluklu" xml:lang="tr"><span><img alt="DSC00732.jpg" class="generated-style1" src="../Images/DSC00732_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebek omuza alınarak bağırsak gazını çıkartabilmesine yardımcı olunmalıdır.</span></p>

    <p class="foto-ustten-bosluklu" xml:lang="tr"><span><img alt="DSC00757.jpg" class="generated-style1" src="../Images/DSC00757_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bağırsak gazını çıkartabilmesine yardımcı olmak amacıyla bebek, dizüstüne de yatırılabilir.</span></p>

    <p class="duz-ilk-paragraf" xml:lang="tr"><span class="bold-italik">Kolik</span></p>

    <p class="duz1" xml:lang="tr"><span class="duz">Peki iyi beslenen, hiçbir sorunu olmayan bir bebek durduk yere ağlarsa buna ne denir? KOLİK denir! Kolik kelimesinin bağırsak gazıyla hiçbir ilişkisi yoktur, çoğu zaman iki durum karıştırılır ve aynı şey zannedilir. Kolik, bağırsak gazıyla ilişkisi olmayan bir sinirlilik halidir. İyi beslenen ve normalde sağlıklı olan bir bebekte 3 haftadan uzun süren, haftada en az 3 gün gözlenen ve her gün 3 saatten uzun süren ağlama krizlerine İNFANTİL KOLİK denir.</span></p>

    <p class="duz1" xml:lang="tr"><span class="duz">Bebek genelde üç haftalık olduğunda kolik krizleri başlar ve en fazla üç aylık olana kadar devam eder. Genelde akşamüzeri saatleri ve gece olur ve bebek saatlerce ağlar. Bebek anne ve babasına sanki doğum sancısını tekrar yaşatır ve bebek evdeki varlığını herkesin beynine kalıcı olarak işler. Bu huzursuzluğun sebebi yine yenidoğan bebeğin gelişiminin tam olmamasıdır. İnsan yavrusunun beyni, ilk aylar içerisinde çok aktiftir, beyinde beyin hücreleri mevcuttur ama hücreler arasındaki bağlantılar yeni yeni oluşmaktadır. Yenidoğan bebekler çevrelerindeki uyaranları süzmekte zorlanırlar. Erişkinler kol saatinin cilde uyguladığı basıncı isterlerse hissedebilirler, caddenin gürültüsünü duymamazlıktan gelebilirler. Bir bebek beyni bu uyaran süzme kapasitesini çok iyi gösteremez ve sonuçta tüm gün boyunca çevresinde oluşan uyaranları süzemediğinden akşamüzerleri huzursuz olur. Sıcak günlerde otomobille tıngır mıngır tur atmak, uzaktan ritmik ses çıkaran saç kurutma makinesi ya da aspiratör çalıştırmak, bazı ritmik müzikler dinletmek bebeği sakinleştirebilir. Bebeğe herhangi bir ilaç tedavisi uygulamak gerekmez. Kolik krizleriyle baş etmek için hekim görüşü almak şarttır.</span></p>

    <p class="duz-son-paragraf" xml:lang="tr"><span class="duz">Belirgin bağırsak gazı ya da kolik sancıları olan bebek, sık emmek isteyecektir. Bunun sebebi, bebeğin kendini en çok emerken mutlu hissetmesidir! Ne var ki her saat başı emmek isteyen bebek, tam bir kısırdöngüye girebilir. Emdikçe gazı olan, gazı oldukça emmek isteyen bir bebek, tam bir kısırdöngü örneğidir. Bebeğin bu kısırdöngüden çıkabilmesi ve bağırsak gazı ya da kolik sancılarını hafifletme yönünde gösterilecek çabalar için hekim görüşü alınmalıdır.</span></p>

    <p class="dipnot" xml:lang="tr"><span class="dipnot-bold">Kaynak:</span></p>

    <p class="dipnot" xml:lang="tr"><span class="dipnot-italik">Lucassen ve başkaları, Systematic review of the occurrence of infantile colic in the community. Archives of Disease in Chilhood, 2001; 84: 398-403.</span></p>

    <p class="duz-ilk-paragraf" xml:lang="tr"><span class="bold">Hapşırık - Hıçkırık</span></p>

    <p class="duz1" xml:lang="tr"><span class="duz">Bebekler bazen diyafragma kasını düzgün çalıştıramazlar ve düzensiz nefes alırlar. Bu durumda hıçkırık oluşur. Hem anne karnındayken hem de evdeki ilk günlerde. Pek çok anne hamileyken bebeğin hıçkırdığını hissettiğini hatırlayacaktır. Hıçkırık bebeklerin beceriksiz oldukları yönlerden biridir. Bebek sık sık hıçkırsa bile bunun pek bir önemi yoktur. Birkaç dakika içinde son buluyorsa bir soruna yol açmaz zaten. Çok uzarsa bebeği emzirmek ya da bir çay kaşığıyla kaynatılmış soğutulmuş su vermek yeterli olur. Hıçkırık nöbeti çok uzarsa, bir çay kaşığı suya bir damla limon damlatıp bebeğe verilebilir. Limonun ekşi tadı, diyafragma kasını çalıştıran sinir hücrelerini uyaracak ve hıçkırık duracaktır.</span></p>

    <p class="duz1" xml:lang="tr"><span class="duz">Bebek büyüyüp vücut sistemleri olgulaşınca hıçkırık nöbetleri artık görülmez olur. Yeni doğan bebekler kolay hıçkırmanın yanı sıra kolaylıkla hapşırırlar da. Giyinirken, soyunurken, bir ısı değişikliği hissettiklerinde sıklıkla hapşırırlar.</span></p>

    <p class="duz1" xml:lang="tr"><span class="duz">Bebeklerin kolay hapşırmalarının nedeni, vücut yüzeylerinin ağırlıklarına göre fazla olmasıdır. En ufak ısı değişikliği bebeğin hapşırması için yeterlidir. Bu normal bebek tepkisi anne ve babayı üzmemelidir. Bebeğin üşüttüğü, hastalandığı zannedilmemelidir. Giyinip soyunurken kolaylıkla ortaya çıkan hapşırmaların yanı sıra bebek eğer belirgin olarak öksürmekte ise, ancak o zaman hekim görüşü alınmalıdır.</span></p>

    <p class="baslik" xml:lang="tr"><span class="bold">Bebeğin anneden gelen hormonların etkisiyle yaşadığı sorunlar</span></p>

    <p class="duz-ilk-paragraf" xml:lang="tr"><span class="bold-italik">Bebek sivilceleri</span></p>

    <p class="duz1" xml:lang="tr"><span class="duz">Yeni doğan bebeklerin özellikle burun üstü, alın, dudak üstü ve yanaklarında yağ bezleri ufak şişlikler şeklinde kolaylıkla ortaya çıkabilirler. Sarımtırak beyaz renkteki bu ufak şişlikler 1-2 hafta içerisinde kendiliğinden kaybolur gider.</span></p>

    <p class="duz1" xml:lang="tr"><span class="duz">Bebeklerde ilk ay içerisinde yüzde sivilcelenme de sık rastlanılan bir durumdur. Bu durum bebeğin annesinin vücudundan ne kadar çok etkilendiğine bir kanıttır. Hamileliğin son dönemlerinde plasenta yoluyla bebeğe pek çok hormon ulaşır. Annenin bu hormonları bebeğin başta akciğerleri olmak üzere pek çok dokusunu olgunlaştırır. Anne sütünde de hormonlar vardır, östrojen hormonu düşük ağırlıkta bir hormon olduğu için anne sütü yoluyla bebeğe geçer. Annenin östrojen hormonu, bebeğin cildindeki yağ bezlerini uyarır. Bebek ergenmiş, hormonları değişiyormuş gibi sivilcelenir. Bu sevimsiz sivilceler ilk bir ay bebeğin yüzünde zaman zaman oluşup sonra kaybolur.</span></p>

    <p class="foto-ustten-bosluklu" xml:lang="tr"><span><img alt="RZFO_SD06_Infantile_Acne.jpg" class="generated-style1" src="../Images/RZFO_SD06_Infantile_Ac_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bu fotoğraf, Hamburg Üniversitesi dermatoloji profesörü Sayın P. Höger’in arşivinden alınmıştır.</span></p>

    <p class="duz1" xml:lang="tr"><span class="duz">Sivilceli bebek cildini, ph değeri nötr olan, yani ne asit ne de baz olmayan sabunla sabunlanmış ılık bezle sık sık silmek yeterli önlem olacaktır. Bu sivilceler zamanla tamamen kaybolacaktır.</span></p>

    <p class="duz-ilk-paragraf" xml:lang="tr"><span class="bold-italik">Bebek meme dokusunda şişlik</span></p>

    <p class="duz1" xml:lang="tr"><span class="duz">Anneden geçen östrojen hormonunun etkisi, ciltte sivilcelenmelere yol açmakla kalmaz, bebek ister erkek, ister kız olsun, meme dokusunda da büyümeye yol açar. Bu da önemsiz bir durumdur, kendiliğinden düzelir.</span></p>

    <p class="duz1" xml:lang="tr"><span class="duz">Östrojen etkisiyle kız bebeklerde cinsel organlarda da şişme ve büyüme, bazen vajenden kaynaklanan hafif kanamalar gözlenebilmektedir. Böylesi durumlarda da da telaşlanmaya gerek yoktur.</span></p>

    <p class="duz1" xml:lang="tr"><span class="duz">Bebeğin göğüslerinde belirgin büyüme olduğunda herhangi bir müdahalede bulunmamak gerekir, bu durum kendiliğinden düzelecektir. Meme dokusuna masaj uygulamak, meme dokusunu sıkmak, hem gereksiz hem de zararlı olabilecek uygulamalardır; meme dokusunu ellemekten kaçınmak gerekir.</span></p>

    <p class="baslik" xml:lang="tr"><span class="bold">Bebeğin farklı vücut yapısı nedeniyle yaşayabileceği sorunlar</span></p>

    <p class="duz-ilk-paragraf" xml:lang="tr"><span class="bold-italik">Bıngıldak</span></p>

    <p class="duz1" xml:lang="tr"><span class="duz">Yeni doğan bebeklerin kafa kemikleri, normalden farklıdır. Henüz kafa kemikleri birbirleriyle kaynamamış olduğundan, aralarında açıklık mevcuttur ve bu açıklık bıngıldak olarak adlandırılır. Bebeklerde iki bıngıldak mevcuttur aslında, önde büyük bıngıldak, başın arkasında ise arka bıngıldak. Önde yer alan bıngıldak genelde baklava şeklinde, arka bıngıldak ise genelde üçgen şeklindedir.</span></p>

    <p class="duz1" xml:lang="tr"><span class="duz">Bıngıldakları elimizle hissetmeliyiz. Bağ dokusundan oluşan bıngıldakları ellemekten çekinmemeliyiz, bağ dokusu bıngıldak bölgesinde son derece güçlüdür ve kolay kolay zedelenmez. Darbelere de oldukça dayanıklıdır.</span></p>

    <p class="duz1" xml:lang="tr"><span class="duz">Bebeklerde arka bıngıldak önce kapanır, arka bıngıldak kapandığında ön bıngıldak hâlâ açık olacaktır. Ön bıngıldağın kapanma zamanı muhakkak takip edilmelidir. Bebek 6. ayını bitirmeden ön bıngıldağın kapanması, 18. ayını bitirdikten sonra ise hâlâ açık olması normal kabul edilmez. Bu konuda herhangi bir şüphe yaşandığında hekim görüşü alınmalıdır.</span></p>

    <p class="duz1" xml:lang="tr"><span class="duz">Bebeklerin ön bıngıldağı bazen bazı hastalıklardan etkilenir. Beyin içerisinde basınç artışına yol açan herhangi bir durumda bıngıldak kabarık olabilir, bazen bıngıldak üzerinde damar atışı ya da nabız atışı gibi bir hareketlilik de gözlenebilir. Bebek ishal gibi belirgin bir sebebe bağlı olarak susuz kaldığında ise bıngıldak normalden daha çökük görünebilir. Bıngıldak yapısının normalden farklı göründüğü durumlarda vakit kaybetmeksizin hekim görüşü alınmalıdır.</span></p>

    <p class="duz-ilk-paragraf" xml:lang="tr"><span class="bold-italik">Boyunda eğrilik / Tortikollis</span></p>

    <p class="duz1" xml:lang="tr"><span class="duz">Bazı bebekler başlarını her iki yana çevirmekte zorlanırlar, başını bir tarafa rahat çeviren bebek, diğer tarafa rahat çeviremez. Eğer bu durum süreklilik arz ediyorsa, başın tepe noktası bir tarafa, çene ise öbür tarafa dönük ise bu duruma tortikollis (eğik boyun) ismini veriyoruz. Tortikollis ihtimali nedeniyle her yeni doğan bebeğin başının yanlara doğru olan hareketi izlenmelidir. Eğer bebek bir yöne doğru boynunu rahat çeviremiyorsa hekim görüşü alınmalıdır.</span></p>

    <p class="duz1" xml:lang="tr"><span class="duz">Eğer boyunda bir eğrilik varsa, ya bebeğin boyun kasları doğumda zedelenmiştir ya da bebekte iskelet sistemine ait bir bozukluk mevcuttur. Boyun kasları doğum anında zedelenmiş olan bebeklerde, bu sorunu aşmak ve kas gücünü artırmak amacıyla bir süre fizik tedavi uygulanması gerekir.</span></p>

    <p class="duz-ilk-paragraf" xml:lang="tr"><span class="bold-italik">Dudaklar</span></p>

    <p class="duz1" xml:lang="tr"><span class="duz">Sürekli annesini emen bebek, bir elektrik süpürgesi gibi sürekli vakumlama hareketi yaptığından, dudaklarında kolaylıkla şişlik ve kabarıklıklar oluşur. Bu tamamen doğaldır ve özel bir tedavi gerektirmez.</span></p>

    <p class="duz-ilk-paragraf" xml:lang="tr"><span class="bold-italik">Dil bağı</span></p>

    <p class="duz1" xml:lang="tr"><span class="duz">DİL BAĞI, hareketli bir organ olan dili, ağız tabanına bağlayan ince bir mukoza dokusudur. Dil bağı çok kısa olan bebekler, dillerini ağız içerisinde çok rahat çeviremezler, emmekte zorluk yaşayabilirler. Dillerini rahatça dışarı çıkaramazlar. Büyüdüklerinde konuşurken sanki aksanlı konuşuyorlarmış gibi, harfleri farklı telaffuz edebilirler. Dil bağı çok kısa olan bebeklerde muhakkak çocuk cerrahının fikri alınmalıdır. Gerekli olduğu düşünülen bebek ve çocuklarda çocuk cerrahı, basit bir müdahaleyle dil bağını gevşetecektir.</span></p>

    <p class="duz-ilk-paragraf" xml:lang="tr"><span class="bold-italik">Göbek fıtığı</span></p>

    <p class="duz1" xml:lang="tr"><span class="duz">Tıp biliminde “umblikal herni” olarak adlandırılan göbek fıtığı, karın kaslarını bir arada tutan bağ dokusunun zayıf olduğu bazı bebeklerde görülebilmektedir. Bu durumda göbek deliğini çevreleyen halka şeklindeki bağ dokusu zayıftır ve tam olarak kapanmamıştır. Düşük doğum ağırlıklı bebeklerde görülme ihtimali daha yüksektir. Göbek deliğinden dışarı doğru fırlayan fıtık, 5-6 cm çapa ulaşabilir. Fıtığın büyüklüğü, oluşan şişliğin büyüklüğünden ziyade, göbekte hissedilen açıklığın çapına göre belirlenir. Fıtığın içerisinde karın içi zarlar ile ince bağırsak bölümleri yer alır. Fıtığın üzerine bastırılınca kolaylıkla içeri girer. Bebek ağladığında, gergin olduğunda belirginleşir. Altı aylıktan daha ufak yaştaki bebeklerde ortaya çıkan göbek fıtığı, genellikle bebek 1 yaşına geldiğinde kendiliğinden kaybolur. Göbek fıtığı bebeğe ve dokularına bir zarar vermez, herhangi bir şikâyete de yol açmaz. Bebeklerde göbek fıtığı tedavi edilmeyen, sadece sabırla kendiliğinden geçmesi beklenen bir durumdur. Fıtık bantlanarak fıtığın üzerine herhangi bir basınç uygulanmasının herhangi bir faydası yoktur. Göbek fıtığı 2 yaşına kadar devam ederse ya da şikâyetlere yol açarsa ancak o zaman cerrahi müdahale gerekebilir.</span></p>

    <p class="duz-ilk-paragraf" xml:lang="tr"><span class="bold-italik">Kasık fıtığı</span></p>

    <p class="duz1" xml:lang="tr"><span class="duz">Tıp biliminde “inguinal herni” olarak adlandırılan kasık fıtığı, yenidoğan döneminde sık rastlanan bir sorundur. Zamanında ve yeterli kiloda doğmuş bebeklerin % 3 ila 5’inde kasık fıtığına rastlanabilmektedir. Erken doğan bebeklerde ise bu oran % 10’a çıkar. Kasık fıtığı olan bebeklerin büyük bir kısmında bu durum kendini ilk 6 ay içerisinde gösterir. Bebeğin tek bir kasığında ya da her iki kasığında şişlik oluşur. Kasık fıtığının erkek bebeklerde görülme ihtimali, kız bebeklere göre belirgin olarak daha yüksektir.</span></p>

    <p class="duz1" xml:lang="tr"><span class="duz">Kasık fıtığının yeni doğan bebeklerde sık görülmesinin sebebi, bebeklerin fiziksel yapılarının biz erişkinlere göre çok farklı olmasıdır. Karın içinde yer alan organları saran ve periton ismini alan karın zarı, kasıklara doğru bir uzantı yapar. Tıp biliminde “processus vaginalis” ismi verilen bu uzantı, erkek bebekte karın içerisinden yumurtalık torbasına göç eden yumurtalıkların yerlerine ulaşmalarını sağlar ve bu yumurtalıklar yerlerine ulaştıklarında kapanır. Kız çocuklarında ise bu uzantı hamileliğin yedinci ayında kapanır. Bazı bebeklerde bu uzantı, kapanması gerekiyorken kapanmaz ve bu durum kasık fıtığı oluşmasına eğilim yaratır.</span></p>

    <p class="duz1" xml:lang="tr"><span class="duz">Kapanmayan karın zarı uzantısı kasıkta bir kanal oluşturur ve bebeğin bağırsağından bir parça, bu kanala girer ve kasık fıtığı oluşur. Kasık fıtığında, kasığa doğru uzanan bağırsak parçası kolaylıkla zarar görebileceğinden, kasık fıtığı tehlikelidir. Kasığında şişlik olduğu fark edilen her bebek, vakit kaybetmeksizin muayene edilmeli, kasık fıtığı teşhis edildiğinde bir çocuk cerrahının görüşü alınmalıdır. Kasık fıtığı hemen ameliyat edilmeyi gerektiren acil bir durumdur, çocuk cerrahı bebeği ameliyat ederek bebeğin kasığını tamir edecektir.</span></p>

    <p class="duz-ilk-paragraf" xml:lang="tr"><span class="bold-italik">Hidrosel</span></p>

    <p class="duz1" xml:lang="tr"><span class="duz">Erkek bebeklerde yumurtalık torbasının şiş olması hidrosel olarak isimlendirilir. Bu durumun sebebi de aynen kasık fıtığında olduğu gibi, karın zarının kasıklara doğru olan uzantısının kapanmamış olmasıdır. Erkek bebeklerde hamileliğin sekizinci ayında yumurtalıklar, yumurtalık torbasının içine düşerler ve yumurtalıkların yerlerine ulaşmalarını sağlayan karın zarı uzantısı kapanır. Yumurtalıklar yumurtalık torbasına doğru ilerlerken bir miktar sıvı, karın zarı içerisinden yumurtalıklar içerisine akar. Bu sıvı da zamanla kaybolur gider. Eğer karın zarı uzantısı zamanında kapanmazsa, bebeğin yumurtalık torbasına karın içerisinden sıvı gelebilir ve hidrosel oluşur. Bazen de karın zarı uzantısı kapanmış olsa da yumurtalık torbası içerisinde sıvı kalmış olabilir. Bu durumda bebeğin yumurtalık torbası şiş görünür. Hidroseli olan bebeğin eğer karın zarı uzantısı kapalı ise şişlik gün içerisinde değişiklik göstermez, eğer karın zarı uzantısı açık ise bebeğin yumurtalıkları sabahları az şişken, akşama doğru, bebek gün boyu hareketli olduğundan şişlik artar.</span></p>

    <p class="duz1" xml:lang="tr"><span class="duz">Yumurtalık torbasının şiş olduğu bebeklerde bebeğin hekimi problemin sebebinin yumurtalık torbasında sıvı birikimi demek olan hidrosel hali olup olmadığına karar verecektir. Kasık fıtığı ve yumurtalık torbasına ait farklı sorunlar da yumurtalık torbasının şiş görünmesine sebep olabileceğinden, bebeğin hekimi gerekirse ultrasonografi yapılarak yumurtalık torbasının görüntülenmesini ya da bebeği bir çocuk cerrahının muayene etmesini isteyecektir.</span></p>

    <p class="duz1" xml:lang="tr"><span class="duz">Bebekte yaşanan sorun eğer hidrosel ise, sıvının zamanla kendiliğinden ortadan kaybolmasını beklemek yeterli olacaktır. Bebek altıncı ayını tamamladığında genellikle hidrosel hali kendiliğinden düzelir. Hidrosel hali altıncı aydan sonra da düzelmeyen bebeklerde bir çocuk cerrahisi girişimi gerekebilir.</span></p>

    <p class="duz-ilk-paragraf" xml:lang="tr"><span class="bold-italik">İnmemiş testis</span></p>

    <p class="duz1" xml:lang="tr"><span class="duz">Kasık fıtığı ve hidrosel konularını incelerken, erkek bebeklerde hamileliğin sekizinci ayında yumurtalıkların yumurtalık torbasının içine düştüğünü ve yumurtalıkların yerlerine ulaşmalarını sağlayan karın zarı uzantısının kapandığını öğrenmiş olduk. Eğer bir erkek bebeğin bir yumurtalığı ya da her iki yumurtalığı henüz yumurtalık torbasına inmemişse bu duruma, tıp biliminde erkek yumurtalığına testis dendiğinden, inmemiş testis, yani yerine henüz ulaşmamış yumurtalık ismi verilir. Yeni doğan erkek bebeklerin % 5’inde yumurtalıkların henüz yerinde olmadığı görülür. Bu oran erken doğmuş bebeklerde daha da yüksektir. İnmemiş testis saptanan bebeklerin dörtte üçünde ilk üç ay içerisinde yumurtalıklar yumurtalık torbasına iner. Bebek dokuz aylık olduğunda yumurtalıkları hâlâ yumurtalık torbasında değilse, muhakkak bir çocuk cerrahının görüşü alınmalıdır. İnmemiş testis sorunu, bebek bir yaşına ulaşmadan halledilmesi gereken bir sorundur. Eğer halledilmezse bebeğin yumurtalıkları zarar görebilir. Erkeklerde yumurtalıklar, vücudun dışında, yumurtalık torbası içerisinde yer alırlar. Daha serin bir noktada yer almak, yumurtalıkların normal çalışabilmeleri için şarttır. Eğer bebeğin yumurtalıkları karın içerisinde kalırsa, ve bu durum çocuk cerrahının uygulayacağı hormon tedavisi ya da ameliyat girişimiyle düzeltilmezse, bebek erişkin olduğunda kısır kalabilir. Ayrıca karın içerisinde kalan yumurtalık dokusu içerisinde kanser dokusu gelişebilmektedir.</span></p>

    <p class="duz-ilk-paragraf" xml:lang="tr"><span class="bold-italik">Utangaç testis</span></p>

    <p class="duz1" xml:lang="tr"><span class="duz">Bazı bebeklerde yumurtalıklar bazen yumurtalık torbası içerisinde gözlenir, bazen de ortadan kaybolurlar. Yumurtalıkların zaman zaman yumurtalık torbası içerisinde ele gelmemesine utangaç testis ismi verilir.</span></p>

    <p class="duz1" xml:lang="tr"><span class="duz">Bu duruma, yumurtalıkları dönem dönem güçlü bir şekilde yukarıya çeken kaslar neden olur. Eğer problem, yumurtalıkların utangaç olması ve zaman zaman kasığa doğru çıkmaları ise, herhangi bir tedavi önerilmez.</span></p>

    <p class="duz-ilk-paragraf" xml:lang="tr"><span class="bold">Evde ilk günlerde yaşanabilecek sorunlar</span></p>

    <p class="duz1" xml:lang="tr"><span class="duz">Yeni doğan bebekle ilk bir ay oldukça heyecanlı geçecektir. Evi neşeye boğan bu ufak yavrunun bakımının hiç de kolay olmadığı kısa sürede anlaşılacaktır. Yeni doğan bebekler mışıl mışıl uyumazlar, hiç sebepsiz yüksek perdede ağlayabilirler, gözleri çapaklanabilir, burunları tıkanabilir, kolay kusabilirler, uykuya zor dalabilirler, sürekli emmek isteyebilirler vesaire. Tüm bu insanı şüpheye sevk edebilecek durumlar dikkatli gözlem gerektirir. Tamamen normal olabilecek kimi belirtiler bazen hekim görüşü alınmasını da gerektirebilir. Bebeğin özelliklerini tanımak ve pek çok konuda dikkatli gözlem yapmak şarttır.</span></p>

    <p class="duz-ilk-paragraf" xml:lang="tr"><span class="bold-italik">Emzirme sorunları</span></p>

    <p class="duz1" xml:lang="tr"><span class="duz">İlk aylar annesinin kucağında, annenin göğüslerini emen bebek görüntüsü, ev içerisindeki en kutsal görüntü olacaktır. Bebeğini emziren annenin hiçbir problem yaşamaması tabii ki en büyük arzumuz olacaktır.</span></p>

    <p class="duz-ilk-paragraf" xml:lang="tr"><span class="bold-italik">Emzirme pozisyonu</span></p>

    <p class="duz1" xml:lang="tr"><span class="duz">Yeni doğum yapmış olan annenin henüz doğumdan dolayı ağrıları devam edebileceğinden, bebeğini emzirirken zorlanması doğaldır. Bu nedenle ilk günlerde annenin bebeğini tutuş pozisyonu rahat bir pozisyon olmalıdır.</span></p>

    <p class="italik" xml:lang="tr"><span class="italik1">Çarprazlama kola yatırma</span></p>

    <p class="duz1" xml:lang="tr"><span class="duz">Doğum yorgunluğunu henüz atlatamamış olan annenin, başlangıçta bebeği çarprazlama olarak koluna yatırması en uygun pozisyon olabilir.</span></p>

    <p class="foto-ustten-bosluklu" xml:lang="tr"><span><img alt="DSC00538.jpg" class="generated-style1" src="../Images/DSC00538_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">İlk günlerde tercih edilmesi gereken emzirme pozisyonu.</span></p>

    <p class="duz1" xml:lang="tr"><span class="duz">Bu pozisyon için anne bir koltuğa dik olarak oturmalıdır. Bebek sol göğsü emerken sağ kola, sağ göğsü emerken sol kola yatırılmalıdır. Bebeğin gövdesi ve başı ön kol ve avuçla desteklenmelidir. Annenin serbest eli, bebeğin emmekte olduğu göğsü, bir kıskaç şeklinde kavramalıdır. Anne öne doğru eğilmemelidir, bebeğin ağzı, annenin göğsüne doğru yönlendirilmelidir. İlk günler atlatıldıktan sonra farklı emzirme pozisyonlarına geçilebilir.</span></p>

    <p class="foto-ustten-bosluklu" xml:lang="tr"><span><img alt="DSC00553.jpg" class="generated-style1" src="../Images/DSC00553_fmt.jpeg"/></span></p>

    <p class="foto-ustten-bosluklu" xml:lang="tr"><span><img alt="DSC00560.jpg" class="generated-style1" src="../Images/DSC00560_fmt.jpeg"/></span></p>

    <p class="duz-ilk-paragraf" xml:lang="tr"><span class="bold">Göğüs bakımı</span></p>

    <p class="duz1" xml:lang="tr"><span class="duz">Sık sık emziren annenin göğüsleri özenli bakım gerektirir. Göğüs çatlaklarının oluşumunu engellemek amacıyla uygun kremler kullanılmalıdır. Eğer bebeğin ağzının içerisinde pamukçuk oluşmakta ise anne göğsü de sık sık karbonatlı suyla silinmelidir. Gün içerisinde göğüslerin aralıklarla açık tututup havalandırılması da önemlidir.</span></p>

    <p class="duz-ilk-paragraf" xml:lang="tr"><span class="bold-italik">Göğüste iltihap</span></p>

    <p class="duz1" xml:lang="tr"><span class="duz">25 annenin birinde göğüs dokusunda iltihaplanma oluşur. Genelde bebeğin ağzından süt kanallarına ulaşan bakteriler bu iltihaplanmanın sebebidir. Anne göğsünde kızarıklık, şişlik, ağrı ve hassasiyet hissettiğinde muhakkak hekim görüşü almalıdır. Bu durumda göğüslerin emzirme sonrası sağılarak tamamen boşaltılması çok önemli olacaktır.</span></p>

    <p class="duz1" xml:lang="tr"><span class="duz">Anne sık duş almalı ve göğüs üzerine sıcak kompresler uygulamalıdır. Hekim, ağızdan antibiyotik ya da ağrı kesici ilaç kullanma kararı verebilir.</span></p>

    <p class="duz-ilk-paragraf" xml:lang="tr"><span class="bold">Sarılık takibi</span></p>

    <p class="duz1" xml:lang="tr"><span class="duz">İlk bir ay içerisinde yeni doğan bebeğin cildinin aşırı sarı renkte olup olmadığı kontrol edilmelidir. İlk 10 gün içerisinde her bebeğin önce gözaklarında, daha sonra da yüz ve vücudunda hafif sarılık olur, bu gayet doğal fizyolojik sarılıktır.</span></p>

    <p class="duz1" xml:lang="tr"><span class="duz">Hastanede geçirilen ilk günler içerisinde her bebek, normalde de olan bu sarılığı normalin ötesinde yoğun yaşayıp yaşamadığından emin olmak üzere izlenir. Taburcu olan, eve gelen bebekte de bu takip yapılmalıdır.</span></p>

    <p class="duz1" xml:lang="tr"><span class="duz">Gözakları ince bir doku özelliği gösterdiğinden ilk sararan, sonra da en son sarılığın kaybolduğu yerdir vücutta.</span></p>

    <p class="duz1" xml:lang="tr"><span class="duz">Sadece gözakları ve yüz sarı ise önemli değildir ama tüm vücut sararıyorsa, özellikle bacaklar da sarı ise muhakkak hekim görüşü alınmalıdır. Bebeğin cildi sarılık açısından en iyi öğlen, güneş ışığı altında incelenebilir, gece lamba ışığı altında incelemek kişiyi yanıltabilir.</span></p>

    <p class="duz-ilk-paragraf" xml:lang="tr"><span class="bold">Sızdırma şeklinde kusma</span></p>

    <p class="duz1" xml:lang="tr"><span class="duz">Yeni doğan bebeklerin çoğunun kolay kustuğu gözlenecektir, bunun nedeni anne sütünün yemek borusundan geriye gelebilmesidir. Eğer bebek üstten bağırsak gazı çıkartırsa ya da kucakta örselenirse, bu durum daha da kolay oluşacaktır. Emzirme sonrası ağız kenarından sızdırma şeklinde kusmalar, herhangi bir kaygıya yol açmamalıdır. Bebek sadece ve sadece fazla emdiği anne sütü miktarını geri çıkarıyor da olabilir ya da bağırsak gazı çıkarmaktayken, örselenmişse ve de yemek borusu zayıf ise emdiğini bir miktar kusuyor olabilir.</span></p>

    <p class="duz1" xml:lang="tr"><span class="duz">Kusmalar fışkırtma tarzında çok yoğun ise ya da bebeğin kusarak çıkardığı miktar çok fazla ise muhakkak hekim görüşü alınmalıdır.</span></p>

    <p class="duz1" xml:lang="tr"><span class="duz">Sızdırma şeklinde ve az miktarda olsa da kusan bebeğin yan yatırılması, örselenmemesi, bağırsak gazının mümkün olduğu kadar engellenmesi, yatağının baş kısmının 30 derece eğimli olması başlıca hekim önerileri olacaktır.</span></p>

    <p class="duz-ilk-paragraf" xml:lang="tr"><span class="bold">Burun tıkanıklığı</span></p>

    <p class="duz1" xml:lang="tr"><span class="duz">Yeni doğan bebeklerin burun ve üst solunum yapıları ufak ve dardır. Özellikle kış aylarında evler ısıtıldığından ortamda hava kurur. Bu da bebekleri zorlar. Burunda tıkanma, katı sümük oluşumu ve hırıltılar kolay gözlenir. Bu durumun çaresi bebeklerin burun içlerine, fizyolojik serum içeren damlalar damlatmaktır. Fizyolojik serumun hiçbir yan etkisi yoktur.</span></p>

    <p class="duz-ilk-paragraf" xml:lang="tr"><span class="bold">Derin uykuda sıçramalar</span></p>

    <p class="italik" xml:lang="tr"><span class="duz">Yeni doğan bebeklerde mışıl mışıl uyuma beklenmez ve bu durum 3 ay bitene kadar da devam eder. Yeni doğan bebeğin uykusunun çok derin olmaması, uykuda hareketli olup bazen uykuda sıçraması çoğu zaman doğaldır, çünkü yenidoğan döneminde uyku boyunca REM periyodu dediğimiz, rüyaların görüldüğü ve vücudun hareketli olabildiği dönemler normale göre daha fazladır. REM kelimesi İngilizce</span> <span class="italik1">“rapid eye movements”</span> <span class="duz">teriminin kısaltılmışıdır ve “hızlı göz hareketleri” demektir. Bunun da sebebi yeni doğan bebeğin beyninin hızla olgunlaşmaya çalışıyor olmasıdır, yeni doğan bebeğin beyni kendini hızla organize etme anlamında çok yoğun faaliyet içerisindedir. Beyin dokusunda beyin hücreleri oluşmuştur, hücreler arası bağlantılar (sinapslar) ise yeni yeni gerçekleşmektedir. Bu hareketlilik uykuya da yansır, bebek uykuda çok hareketli olabilir. Yine de bebeğin uykusu gözlendiğinde normal bir uyku hareketliliği dışında tek taraflı, ya da bebeği çok zorlayan karına doğru bükülmeler gibi basit sıçramalardan farklı bir hareketlilik hissedilirse hekime haber verilmelidir.</span></p>

    <p class="duz-ilk-paragraf" xml:lang="tr"><span class="bold">Refleksler</span></p>

    <p class="duz1" xml:lang="tr"><span class="duz">Yeni doğan bebekler, sinir sistemi henüz gelişmediğinden, çevrelerinde oluşan uyaranlara refleksleriyle yanıt verirler. Bu nedenle bebeklerin refleksleri ilk üç ay içerisinde çok güçlüdür. Bebeğin hekimi yenidoğan refleksleri ismi verilen bu refleksler üzerinde önemle duracaktır. Yeni doğan bebeğin en önemli refleksi, Moro refleksidir. Bu reflekse bakmak için bebeğin hekimi bebeği ensesinden destekleyerek yarı oturur pozisyona getirecektir. Daha sonra bebeğin başının arkaya doğru düşmesine kısa süreli olarak izin verecektir. Bu sırada bebek kollarını simetrik olarak önce yanlara doğru açacak daha sonra da vücuduna doğru kapatacaktır. Bu refleksin yeni doğan bebekte hiç olmaması ciddi merkezi sinir sistemi problemi olduğunu düşündürür. Bu refleks tek taraflı gerçekleşebiliyorsa bebek doğum anında zedelenmiş olabilir, köprücükkemiğinin doğum anında kırılması, tek kolda kısmi felç ya da tek taraflı sinir zedelenmesi gibi. Bu refleks 3 ay bittiğinde artık gözlenmemelidir, 3 aylık bebek bu reflekse bakıldığında kendisini korumaya yönelik daha bilinçli hareketler gösterecektir.</span></p>

    <p class="duz1" xml:lang="tr"><span class="duz">İlk 3 ay bebek ani seslerde tepki verir ve sıçrar. Bu hem reflekslerinin iyi olduğuna hem de işittiğine delalettir. Bebeğin zil sesi, ani kapı çarpması, beklenmedik hapşırmalar gibi çevredeki ani seslere tepki verirken kol ve bacakların eşzamanlı hareket etmesi önemlidir.</span></p>

    <p class="duz1" xml:lang="tr"><span class="duz">İlk aylarda bebeğin parmaklarıyla kavraması da önemli bir reflekstir, hem el hem de ayak parmaklarıyla. Bebek el ya da ayak parmaklarına doğru getirilen objeyi parmaklarıyla kavrayacak, objenin geri alınması istendiğinde bebek buna objeyi daha da kavrayarak yanıt verecektir. Yeni doğan bebek zaten normal anlarında da ellerini çoğu zaman yumruk şeklinde tutar. Ellerini her zaman açık tutan bir bebekte hekim görüşü alınmalıdır.</span></p>

    <p class="duz-ilk-paragraf" xml:lang="tr"><span class="bold">Bebeğin vücut bakımı</span></p>

    <p class="duz1" xml:lang="tr"><span class="duz">Bebeğin cildi, tırnakları, saçı, gözü, ağız içi, burnu, kulağı, göbeği, bez bölgesi, özel ilgiye muhtaçtır.</span></p>

    <p class="duz-ilk-paragraf" xml:lang="tr"><span class="bold-italik">Cilt bakımı</span></p>

    <p class="duz1" xml:lang="tr"><span class="duz">Doğumdan sonra ailenin en genç ve en fazla bakıma ihtiyaç duyan üyesi olarak evine gelen bebeğin, özellikle ilk aylar içerisinde dikkat edilmesi gereken en önemli organlarından birisi de cildidir. İlk bir ay bebeğin cildi dikkatle izlenmeli ve oluşabilecek sorunlar baştan çözülmelidir. Bebeğin cildi eve geldiği ilk günden itibaren önce belirgin sarılığının olup olmaması, sonra da ortaya çıkabilecek sivilce, pişik, kuruluk, soyulmalar, döküntüler, vücut sıcaklığı değişiklikleri gibi özellikler açısından izlenmelidir.</span></p>

    <p class="duz1" xml:lang="tr"><span class="duz">Cildimiz tüm vücudumuzu sardığından, en büyük ve en duyarlı organımızdır. Bir santimetrekare boyutundaki cilt bölgesinde 3 milyon adet hücre, 3 bin adet sinir ucu, 1 metre toplam uzunluğa ulaşan kan damarları ve 100 adet ter bezi mevcuttur. Bebeklerin cildi erişkinlere göre son derece ince ve narindir. Bebeklerin cildindeki dermis tabakası erişkindekinden 3,5 kat daha incedir. Yeni doğan bebeğin ciltaltında belirgin bir yağ tabakası henüz yoktur, yeni doğan bebekler bizlere göre daha çok üşürler. Bebek cildinde su kaybına karşı doğal koruma azdır, cildin yüzeyini kaplayan, yağ içeren ince tabakanın koruyucu fonksiyonları yeterince gelişmemiştir. Bebeklerin sinir sistemi henüz ter salgılanmasını uyaracak olgunluğa ulaşmamıştır. Bebek ve çocuklarda yağ bezleri yavaş çalışır, bebeğin cildindeki yağ içeren tabaka çok yavaş yenilenir. Tüm bu nedenlerle bebeğin cildi:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Temiz tutulmalıdır.</span></p>

    <p class="alinti" xml:lang="tr"><span class="dar-paragraf-italik">• Nemlendirilmelidir.</span></p>

    <p class="alinti" xml:lang="tr"><span class="dar-paragraf-italik">• Güneşten korunmalıdır.</span></p>

    <p class="alinti-son-paragraf" xml:lang="tr"><span class="dar-paragraf-italik">• Belirgin kuruluk mevcutsa özel önlem alınmalıdır.</span></p>

    <p class="duz-ilk-paragraf" xml:lang="tr"><span class="bold-italik">Cilt temizliği</span></p>

    <p class="duz1" xml:lang="tr"><span class="duz">Bebeğin cilt temizliği için ph değeri cilt ph’sına uygun bebek sabunları ile doğal pamuk içeren, parfüm ve katkı maddesi içermeyen ıslak temizleme mendilleri kullanılmalıdır.</span></p>

    <p class="duz-ilk-paragraf" xml:lang="tr"><span class="bold-italik">Cildi nemlendirme</span></p>

    <p class="duz1" xml:lang="tr"><span class="duz">Bebeğin cildinin nem kaybına karşı nemlendirici losyonlar, nemlendirici kremler ve bebek yağları kullanmak gerekir. Nemlendirici losyonlar her gün düzenli olarak kullanıldıklarında ciltteki nem kaybı dengelenmiş olur ve cilt kuruluğuna karşı korunma sağlanır. Nemlendirici kremler bebeklerin el, yüz ve dirsekleri için kullanılması gereken ürünlerdir. Bebeğin cildini uzun süre nemlendirirler ve hassas bebek cildine lipit, yani yağ tabakası sağlarlar. Banyolardan sonra ise bebeğin karın ve sırt bölgelerine hafif bir masaj eşliğinde bebek yağı uygulanmalıdır.</span></p>

    <p class="duz-ilk-paragraf" xml:lang="tr"><span class="bold-italik">Cilt kuruluğu mevcutsa</span></p>

    <p class="duz1" xml:lang="tr"><span class="duz">Bebeklerin en az yarısında cilt belirgin olarak kuru olabilmektedir. Normalde bebek cildi nem dengesini sağlayabilmekteyken, bebeğin cildi kuru ise ciltte nem dengesi oluşamamakta ve pullanma, döküntü ve alerjik reaksiyonlar ortaya çıkmaktadır. Kuru ciltte cilt bütünlüğü de bozulduğundan kolaylıkla cilt enfeksiyonları da ortaya çıkabilmektedir. Bebeğin cildi çok kuru ise pantenol, çinko oksit ve zeytinyağı özü içeren bebek bakım kremleri tercih edilmelidir. Kuru ciltlerde zeytinyağı olumlu etki gösterir.</span></p>

    <p class="duz-ilk-paragraf" xml:lang="tr"><span class="bold-italik">Güneşten korunma</span></p>

    <p class="duz1" xml:lang="tr"><span class="duz">Bebek cildi henüz tam gelişmemiş ve erişkinle kıyaslandığında çok daha ince olduğundan, hiçbir bebek doğrudan güneş ışınlarına maruz kalmamalıdır. Bebekler, ilk günden itibaren güneşin zararlı ışınlarına karşı korunmalıdırlar.</span></p>

    <p class="duz1" xml:lang="tr"><span class="duz">Bebekler ve çocuklar, sıcak günlerde, gökyüzü bulutlu olsa bile 11.00 ile 16.00 arası saatlerde direkt güneşe çıkarılmamalıdırlar; güneşten koruyan kremler kullanılmış olsa bile. Deniz kenarında olunduğunda deniz suyu bir ayna gibi güneş ışığını yansıttığından, plajdaki kumlar da yansıtıcı özellik gösterdiklerinden, bu saatler içerisinde, gölgede kalınsa bile bebekler deniz kenarına götürülmemelidirler. Aynı koşullar kış aylarında karla kaplı bölgelerde güneş kendini gösterdiğinde de ortaya çıkar, kar güneş ışığını yoğun olarak yansıtır. Yoğun güneş ışığına maruz kalmak, ileri yaşlarda ortaya çıkabilecek cilt kanseri hastalığının en önemli sebebi olduğundan, güneş ışınlarından korunmak büyük önem taşır. Biz anne ve babaların çocukluk dönemleriyle kıyaslandığında, atmosferin, güneşin zararlı ultaviyole ışınlarından dünyayı koruyan ozon tabakası günümüzde daha güçsüz olduğundan, güneşten korunma ürünleri daha da büyük önem kazanmaktadır.</span></p>

    <p class="duz1" xml:lang="tr"><span class="duz">Bebeklerde cilt üzerinde oluşturduğu film tabakasıyla zararlı ultraviyole ışınlarını yansıtarak etki gösteren, mineral filtre özelliği gösteren koruyucu kremler kullanılmalıdır. Erişkinler için üretilen ürünlerde kimyasal filtre özelliği gösteren ürünler kullanılabilmektedir, bu tarz ürünler çocuklarda cilt alerjilerini tetikleyebilir. Bebeklerde mineral filtre özelliği aranmalıdır. Bebekler için tercih dilecek ürünler en az 25 koruma faktörlü olmalıdırlar. Bu ürünler parfüm ve boya içermemelidirler.</span></p>

    <p class="duz-ilk-paragraf" xml:lang="tr"><span class="bold-italik">Tırnak bakımı</span></p>

    <p class="duz1" xml:lang="tr"><span class="duz">Bebek eğer tırnakları uzun ise yüzünü kolaylıkla çizebileceğinden, tırnaklarının kısa tutulması gerektiği aşikârdır. Bebeğin tırnakları, eğer uzunsa, bebek eve gelir gelmez kesilmelidir. Bebeğe uygun bir çıt çıt makasla bebeğin tırnakları kesilmelidir. Bebek tırnakları kâğıt gibi incedir ve çok kolay kesilir. Çok hareketli olan bebeklerin tırnakları uyku sırasında kesilmelidir. Bebeğin tırnakları kesilirken dikkat edilmesi gereken en önemli nokta, tırnakların verev kesilmemesi, düz bir hat oluşturacak şekilde kesilmesidir. Bebeğin tırnakları verev kesildiğinde tırnakların tırnaketine batma ihtimali ortaya çıkar. Bebek cildi her tür travmaya karşı çok hassas olduğundan, tırnak kenarlarına denk gelen cilt bölgelerinde kolaylıkla kızarıklık ve şişlikler oluşabilir. Böylesi durumlarda tırnak kenarlarına günde iki kez antibiyotik içeren pomat sürülerek bir cilt iltihaplanmasının önüne geçilmelidir.</span></p>

    <p class="duz-ilk-paragraf" xml:lang="tr"><span class="bold-italik">Saç bakımı</span></p>

    <p class="duz1" xml:lang="tr"><span class="duz">Bebeklerin henüz olgun olmayan vücut yapıları, ilk aylar içerisinde pek çok sorun yaşamalarına neden olur. Bebeklerin saçlı derisinde en sık yaşanabilecek sorun konak sorunu olacağından, bebeğin her banyosundan önce saçlı deriye bol sızma zeytinyağı sürülmesi gereklidir.</span></p>

    <p class="duz-ilk-paragraf" xml:lang="tr"><span class="bold-italik">Göz bakımı</span></p>

    <p class="duz1" xml:lang="tr"><span class="duz">Yeni doğan bebeklerin gözleri, düzenli bakım gerektirir. Yeni doğan bebeklerin çoğunda gözyaşı kesesi ve gözyaşı kanalı dardır. Bu nedenle yaşı ufak bebeklerde gözlerde çapaklanma, sık rastlanan bir durumdur. Bebeğin gözlerinin saf suyla ıslatılmış pamukla sık sık silinmesi gerekir. Bebeğin göz bakımı çok iyi yapılsa bile bebeğin gözlerinin sık sık çapaklanması mümkündür, gözyaşı kanalı ve kesesi geç olgunlaşabilmektedir. Bu durumda sabırlı olmak ve göz masajı uygulamak gerekir. Günde 3-4 kez, her seferinde de 15-20 kez bebeğin kaşından gözpınarına doğru, göze dikkat ederek başparmakla bastırılmalıdır. Gözyaşı kesesi ve kanalı geç olgunlaşan bebeklerin büyük bir kısmında bu sorun kendiliğinden düzelir. Bir yaşına gelmesine rağmen, bu sorunun kendiliğinden geçmediği bebeklerde bir göz hekiminin müdahalesi gerekebilir.</span></p>

    <p class="duz-ilk-paragraf" xml:lang="tr"><span class="bold-italik">Ağız içi bakımı</span></p>

    <p class="duz1" xml:lang="tr"><span class="duz">Bebeklerin her gün ağız içi bakımına ihtiyaçları vardır çünkü havada ve toprakta, hemen hemen her yerde mevcut olan mantar sporları, biz erişkinlere herhangi bir şey yapamazken, bebeklerin ağız içerisine yerleşmeyi ve bir mantar enfeksiyonu olan pamukçuk hastalığını oluşturmayı kolaylıkla başarırlar. Mantarlar bebeğin ağız içerisine yerleştiğinde sert ve yumuşak damakta pamuk atılmış gibi görüntü oluşturan beyazlıklar gözlenir. Dikkat edilmesi gereken bir nokta, bebeğin emdiği anne sütünün çoğu zaman bebeğin dilinin üzerinde bir tabaka oluşturmasıdır. Bu tabaka, akla pamukçuk hastalığını getirebilse de, pamukçuk değildir, doğal bir durumdur.</span></p>

    <p class="duz1" xml:lang="tr"><span class="duz">Bebeğin ağız içi her gün, pamukçuk hastalığı oluşmasın kaygısıyla, kaynatılmış soğutulmuş suyla nemlendirilmiş ince bir tülbentle silinmelidir. Eğer pamukçuk hastalığı oluşmakta ise, ağız içerisinde damaklarda beyazlıklar gözlenmekte ise, bebeğin ağız içi bu durumda günde birkaç kez karbonatlı suyla ıslatılmış ince tülbentle silinmelidir.</span></p>

    <p class="duz1" xml:lang="tr"><span class="duz">Karbonatlı su hazırlamak için eczaneden karbonat alınmalı ve bir çay bardağı suya bir çay kaşığı karbonat eklenerek karbonatlı su hazırlanmalıdır. Bebeğin ağız içini karbonatlı suyla silmenin amacı, karbonat sayesinde ağız içerisinde oluşacak alkali ortamın (asit ortamın tersi), pamukçuk hastalığına yol açan mantarların yaşama şanslarını yok etmesidir. Ağız içerisini karbonatlı suyla silmek, bir tedavi yöntemidir. Mantarları yok eder. Eğer bebekte basit yöntemlerle geçirilemeyecek kadar yoğun pamukçuk oluşmuş ise, bu durumda bebeğin hekimi en uygun tedaviyi önerecektir.</span></p>

    <p class="duz-ilk-paragraf" xml:lang="tr"><span class="bold-italik">Burun bakımı</span></p>

    <p class="duz1" xml:lang="tr"><span class="duz">Bebeklerin her gün burun bakımına ihtiyaçları vardır. Özellikle kış aylarında bebeklerin burunları tıkanabilir, kolaylıkla katı sümük oluşabilir. Bebeklerin burunlarını açık tutmak ve burunda oluşan katı sümükleri uzaklaştırmak çok önemlidir çünkü burun tıkanıklığı bebeklerde kolaylıkla hırıltılı bir solunuma yol açabilir. Bebek nefes alırken hırıltı hissedilmesi ise anneyi en sık kaygılandırabilecek durumlardan biridir. Bebeğin nefes alışı çok az bile zorlaşsa, bebek üşüttü mü yoksa hasta mı oldu düşünceleri annenin beynini meşgul etmeye başlar. Üstelik bebekler kolay kusabildiklerinden, kusmuk ise çoğu zaman burundan da gelebildiğinden, bebeğin burnunun kolay tahriş olması da çoğu zaman söz konusudur. Kolay tıkanan, kolay tahriş olan bebek burnu için en iyi dost, nemli bir ortam ve serum fizyolojiktir. Bebeğin odası, ilk aylar anne ve babanın yatak odası olduğundan, kış ayları boyunca evin yatak odası nemlendirilmelidir. Bebeğin her iki burun deliğine, hiçbir şikâyeti olmasa bile her sabah ve her akşam birer damla serum fizyolojik damlatılmalıdır. Eğer bebeğin burnu belirgin olarak tıkalı ise, serum fizyolojik burna saat başı, sık sık damlatılmalıdır. Bu durumda bebeğin burnunu temizlemek için burun aspiratörü de kullanılmalıdır. Burun aspiratörüyle ilgili detaylı bilgi için, kitapta bebeğin ve annenin ihtiyaç duyabileceği ürünleri anlatan bölüme göz atınız.</span></p>

    <p class="duz-ilk-paragraf" xml:lang="tr"><span class="bold-italik">Kulak bakımı</span></p>

    <p class="duz1" xml:lang="tr"><span class="duz">Bebeğin öncelikle kulak yapısına dikkat etmek gerekir. İki kulağın kıvrımları farklı farklı olmamalıdır, karşıdan bakıldığında kulaklardan biri diğerinden daha aşağıda konumlanmış görünmemelidir. Bazen kulak çevresinde et benleri de mevcut olabilir. Kulak kepçesi ve yerleşimi farklı görünen, kulağa yakın bölgelerde et beni olan bebeklerde hekim görüşü alınmalıdır.</span></p>

    <p class="duz1" xml:lang="tr"><span class="duz">Bebeklerde de aynen erişkinlerde olduğu gibi kulak kiri oluşur. Dışkulak içerisinde oluşan ve dışkulağın iç yüzeyini, duvara sürülen badana gibi sıvıyan ifrazat, kulak kiri olarak karşımıza çıkar. Bu ifrazat, dışarıdan gelebilecek kum ve benzeri yabancı maddelerin kulak zarına kadar ulaşmasını engellemeye yarayan, önemli bir savunma mekanizmasıdır. Bu nedenle kulak kiri yararlı bir oluşumdur. Bebeklerde kulak kirini temizleyeceğim düşüncesiyle asla kulak içine herhangi bir cisim sokulmamalıdır. Aksi takdirde hem mevcut olabilecek yabancı cisim hem de kulak kiri, kulak zarına doğru itilebilir. Tek yapılması gereken bir tülbentle kulağın sadece dış kısımlarını silmektir.</span></p>

    <p class="duz-ilk-paragraf" xml:lang="tr"><span class="bold-italik">Göbek bakımı</span></p>

    <p class="duz1" xml:lang="tr"><span class="duz">Yenidoğan bebeğin göbeği düşene kadar göbeğin çok temiz tutulması büyük önem taşır. Henüz göbek bağının kuruyup düşmediği ve göbeğin tamamen kapanmadığı ilk günlerde mikropların kolayca yerleşeceği bir bölgedir göbek bölgesi. Bu nedenle göbeğin üzerinde her zaman steril gazlı bez olmalı, günde üç kez göbeğe pansuman yapılmalıdır. Pansuman yapmak amacıyla steril gazlı bez üzerine ya Amerikan tentürdiyodu ya da % 70’lik alkol dökülmeli ve bununla göbeğin başlangıç kısmına denk gelen bölge güzelce silinmelidir. Bu pansuman günde üç kezden fazla yapılmamalıdır; tentürdiyot iyot içerdiğinden, alkol ise cildi tahriş edebileceğinden daha sık pansuman uygun değildir.</span></p>

    <p class="duz1" xml:lang="tr"><span class="duz">Göbek düşene kadar bebeğin cildi nötr Ph’lı, yani asit ya da bazlı olmayan sabunla sık sık silinmeli, bebek yıkanmak istenirse sadece kaynatılmış soğutulmuş içme suyuyla yıkanmalıdır. Göbeğin kolay mikrop kapabileceği unutulmamalıdır.</span></p>

    <p class="duz1" xml:lang="tr"><span class="duz">Erkek bebeklerde bebek bezlenirken penis aşağıya doğru yönlendirilmelidir. Yukarıya doğru yönlenirse göbek bölgesi idrarla kolaylıkla ıslanabilir, bu da istenecek bir durum değildir.</span></p>

    <p class="duz1" xml:lang="tr"><span class="duz">Bebeğin göbeği düştüğü gün not edilmelidir. Genelde en fazla bir hafta ya da on gün içerisinde göbek düşecektir. Göbeğin daha geç düşmesi durumunda bebeğin hekimi bu durumu not alacaktır; göbeğin geç düşmesi bir hastalık demek değildir, sadece bebeğin bağışıklık sisteminin geç olgunlaşabileceği anlamını taşıyabilir.</span></p>

    <p class="duz1" xml:lang="tr"><span class="duz">Göbek düştükten sonra göbek bir süre daha izlenmelidir. Göbek düştükten sonra göbekte belirgin kanamalar gözlenirse, K vitamini eksikliği akla gelmelidir. Her yeni doğan bebeğe hastanede K vitamini zaten kas içine iğne olarak uygulanır. Bu K vitamini uygulaması bebeğin kolay kanama yaşamasını engeller. Yeni düşmüş göbek gibi kanamaya eğilimli bir noktada bir iki damlanın ötesinde, belirgin kanamalar gözlenirse, bebeğin hekimi K vitamininin tekrar uygulanması kararını verecektir.</span></p>

    <p class="duz1" xml:lang="tr"><span class="duz">Kolay kanayabilen göbeğin, bezlenme sırasında kolay tahriş olmaması için bebek 1 aylık olana kadar göbeğin üzerinde steril bir gazlı bez bulundurmak iyi bir çözümdür. Üzeri açık göbek bölgesi bebek bezlenirken kolay tahriş olabilir çünkü.</span></p>

    <p class="duz1" xml:lang="tr"><span class="duz">Göbek düştükten sonra bazen göbekte kabarık bir doku gözlenebilmektedir. Granülasyon dokusu denen bu doku, fazladan oluşmuş gereksiz bir dokudur. Bu dokunun geçmesi için, bebeğin hekimi dokunun üzerine gümüş nitrat sürecektir. Bu basit önlemle granülasyon dokusu kendiliğinden kaybolur.</span></p>

    <p class="duz1" xml:lang="tr"><span class="duz">Bazı bebeklerde göbekte fıtık oluştuğu da gözlenir. Bebeklerde kasık fıtığı gözlendiğinde bir çocuk cerrahının hemen müdahele etmesi gerekirken göbek fıtığında sadece beklemek uygun olacaktır. Çoğu zaman göbek fıtığı kendiliğinden geçer, üzerine herhangi bir obje bağlamak, özel bir şey yapmak gerekmez. 1 yaşına gelen bebekte hâlâ göbek fıtığı kendiliğinden geçmediyse bebeğin bir çocuk cerrahının takibinde olması gündeme gelir.</span></p>

    <p class="duz-ilk-paragraf" xml:lang="tr"><span class="bold-italik">Bez bölgesi</span></p>

    <p class="duz1" xml:lang="tr"><span class="duz">Bebeğin bez bölgesi, annenin en fazla dikkat edeceği, en fazla gözlemesi gerektiği ve en iyi koşullarda bakımını yapması gerektiği bölgedir. Anne, bebeğin çişi ve kakasına dikkat etmek, bebeğin bezini açtıkça bebeğin cinsel organlarını ve kalça eklemini gözlemek, bebekte pişiğin olmaması için en iyi cilt bakımını bu bölgede gerçekleştirmek zorundadır.</span></p>

    <p class="duz-ilk-paragraf" xml:lang="tr"><span class="bold-italik">Bebeğin kakası</span></p>

    <p class="duz1" xml:lang="tr"><span class="duz">Bebeğin kakasının akla gelebilecek tüm özelliklerini gözlemek önemlidir çünkü bu özellikler bebeğin sindirim sistemi ve metabolizmasıyla ilişkili pek çok bulguya ulaşılmasını sağlarlar. Bebeğin ilk günler içerisinde yaptığı oldukça farklı kakaya mekonyum denir, bebek 3.-5. günden itibaren hardal kıvamında normal kaka yapmaya başlar:</span></p>

    <p class="duz1" xml:lang="tr"><span class="duz">Yenidoğan bebeğin, ilk günler içerisinde yaptığı kakaya MEKONYUM denir. Bebek anne karnındayken yuttuğu organik maddeler, bağırsağında biriken kendi hücreleri, daha önceleri birikip dururken, bebek anne sütü emdikçe kakaya dönüşürler. Mekonyum, steril ve kokusuzdur, koyu yeşil renktedir. Oldukça yapışkandır, akışkanlığı azdır ve kıvamlıdır.</span></p>

    <p class="duz1" xml:lang="tr"><span class="duz">Bebeğin kakası 3. ila 5. günler arasında normal hale geldiğinde hardal kıvamında, hardal renginde ve kokusuz olarak bulunur. Bebeğin kakasında müküs olarak tabir edilen sümüğümsü yapılar mevcutsa, bebeğin kakası çok kokulu ise ya da çok suluysa, tüm bu bulgular bebekte bir enfeksiyonun mevcut olduğunu gösteriyor olabilir. Normale göre çok daha sık sayıda kaka yapmaya başlayan bebekte de ishal söz konusu olabilir.</span></p>

    <p class="duz1" xml:lang="tr"><span class="duz">Sadece anne sütüyle beslenen bebeklerin günde 7-8 kez olacak şekilde sıkça kaka yapmaları normaldir. Eğer bir bebek çok az kaka yapıyorsa, yeterince beslenemiyor ve yeterince kilo alamıyor olabilir. Bebek sık ama çok az miktarlarda kaka yapıyorsa, bu durum bebeğin çok gazlı olması ve alttan çokca bağırsak gazı çıkarmasına delalet olabilir.</span></p>

    <p class="duz1" xml:lang="tr"><span class="duz">Bebeklerde bağırsak tembelliği görülebilmektedir. Bebekler oturmadıklarından, yürümediklerinden, yerçekiminden yararlanamazlar. Bazı bebeklerde bu durum her gün yerine günaşırı, birikmiş, bol miktarda kaka yapma nedeni olabilmektedir. Bebekte eğer bağırsak tembelliği mevcutsa, bebek normal kıvam ve görüntüde ama bol miktardaki kakayı gün aşırı sıklığında yapabilecektir. Bu durum kabızlık demek değildir. Bebek kabız olduğunda kaka sertleşir, keçi pisliği gibi parça parça gelebilir. Kabızlığa eğilimli bebeklerde önden gelen kaka sert, daha sonra gelen kaka kısımları ise yumuşak olabilir. Eğer bebeğin kakası bol sümüksü yapıda ise, kötü kokuyorsa, bebek çok sık kaka yapıyorsa, bebeğin hekimiyle mutlaka görüşülmelidir. Bebeğin bağırsak tembelliği ya da kabızlığı var ise yine hekim görüşü alınmalıdır.</span></p>

    <p class="duz-ilk-paragraf" xml:lang="tr"><span class="bold-italik">Bebeğin idrarı</span></p>

    <p class="duz1" xml:lang="tr"><span class="duz">Sadece anne sütüyle beslenen, sağlıklı bir bebeğin sık sık idrar yapması beklenir. Bebeğin idrarı renksiz, kokusuz ve berrak olmalıdır. Bebek tam çişini yaptığı anda mutsuz olduğunu düşündürtecek bir ifade takınmamalıdır, idrarını rahat rahat yapmalıdır. Eğer bebek idrarını yaparken titriyor ve mutsuz oluyorsa, bebeğin idrarı bebeğin bezini kavuniçi gibi farklı renklere boyuyorsa, bu durum bir idrar yolu enfeksiyonunun belirtileri olabilir. Bebeğin normalde kokusuz olması gereken idrarı eğer herhangi bir kokuya sahipse, bu da normal bir durum değildir. Böylesi şüpheli durumlarda bebeğin hekimiyle temasa geçilmelidir.</span></p>

    <p class="duz1" xml:lang="tr"><span class="duz">Bebeğin bez bölgesiyle sürekli ilgilenmesi gereken anne, evde geçirilen ilk günler içerisinde, bebeğin her altını açtığında, bebeğin cinsel organlarına da dikkat etmek zorundadır. Bebeklerin cinsel organları ya da kalça eklemleri, en çok ilk ay içerisinde gözlenmelidir. Bebek büyüdükçe bu kadar dikkatli gözlemde bulunmaya gerek kalmayacaktır.</span></p>

    <p class="duz1" xml:lang="tr"><span class="duz">Her iki cins bebekte dikkat edilmesi gereken özellikler:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Uyluk üzerindeki boğumlar simetrik mi diye bakılmalıdır. Eğer her iki bacaktaki boğumlar simetrik değil ise, bebekte doğuştan kalça çıkığının mevcut olmadığından emin olmak gerekir.</span></p>

    <p class="alinti" xml:lang="tr"><span class="dar-paragraf-italik">• Kasıklarda bir şişlik olup olmadığından emin olunmalıdır. Kasıklarda şişlik kasık fıtığı ya da kasıkta bir beze nedeniyle oluşabilir. Bu durumda bebek hemen muayene edilmelidir.</span></p>

    <p class="alinti-son-paragraf" xml:lang="tr"><span class="dar-paragraf-italik">• Bebeğin bez bölgesinde uçları beyaz nokta nokta döküntüler ya da dış kenarları daha kızarık pembe bölgeler mevcutsa bebeğin bez bölgesinde mantarlar çoğalmakta olabilir, mantar için tedavi sağlayan kremlerin gerekli olup olmadığı hekime danışılmalıdır.</span></p>

    <p class="duz1" xml:lang="tr"><span class="duz">Kız bebekte dikkat edilmesi gereken özellikler:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Kız bebekte cinsel organlardan kaynaklanan ifrazat ya da az miktarda pembe kan mevcutsa, bu durum bebeğe anneden geçen östrojenin etkisiyle oluşmuş olabilir. Bebeğin hekimiyle görüşülmelidir.</span></p>

    <p class="alinti-son-paragraf" xml:lang="tr"><span class="dar-paragraf-italik">• Kız bebekte vajen organının iç ve dış dudakları arasında pişik oluşmasın diye kullanılan kremler kalıntı yaratabilir. Bu bölge özenle temizlenmelidir.</span></p>

    <p class="duz1" xml:lang="tr"><span class="duz">Erkek bebekte dikkat edilmesi gereken özellikler:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Erkek bebekte penis temizliğine dikkat edilmelidir. Bebek eğer sünnetli ise özel bir bakım gerektirmez ama sünnetsiz ise, bebeğin sünnet derisi dikkatlice temizlenmelidir. Sünnetsiz bebeklerde smegma ismi verilen, beyazpeyniri andıran bir ifrazat söz konusudur. Bebeğin sünnet derisi haftada bir kez geriye doğru çekilerek ifrazat temizlenmelidir.</span></p>

    <p class="alinti-son-paragraf" xml:lang="tr"><span class="dar-paragraf-italik">• Erkek bebeğin yumurtalıkları gözlenmeli, yumurtalıkların yumurta torbasında olduklarından emin olunmalıdır. Yumurtalık torbası eğer şiş ise bebeğin hekimiyle bu durum görüşülmelidir.</span></p>

    <p class="duz-ilk-paragraf" xml:lang="tr"><span class="bold-italik">Pişik</span></p>

    <p class="duz1" xml:lang="tr"><span class="duz">Doğumdan 1,5-2 yaşına kadar her gün bezlenen bebeğin bez bölgesinde dönem dönem kızarıklıklar gözlenmesi kaçınılmazdır. Bez bölgesindeki cilt, tahriş olduğunda, rahatsız edici madde ya da maddelerle temas etmenin tetiklediği tepkileri verir ve pişer. Oluşan pişiğin bilimsel tanımlaması “irritasyona bağlı kontakt dermatit”tir, yani “tahriş edici etkene tepki olarak gelişen ve temasla oluşan cilt iltihabı”dır. Bu tanımlamadan da anlaşılacağı üzere, bez bağlanan bebeklerde pişik sorunu son derece kolay gelişebilir çünkü bu bölgede bebeğin cildini tahriş edebilecek pek çok etken mevcuttur.</span></p>

    <p class="duz1" xml:lang="tr"><span class="duz">Bez bölgesinde cilt sürekli idrar ve kakayla temas etmekte, günün büyük bir kısmında nemli kalmaktadır. Bez bölgesinin havayla teması azdır. Bez bölgesi, bebek bezinin sürekli cilde sürtünmesiyle de tahriş olur. Bebeğin idrar ve kakasında, bebeğin yediği gıdalar ya da aldığı ilaçlar nedeniyle oluşan tahriş edici maddeler de pişiği tetikler. Bebeğin idrarı ya da kakası iltihaplı ise yine kolaylıkla pişik gelişir. Bebek alerjik yapıdaysa yine kolaylıkla pişik oluşabilir.</span></p>

    <p class="duz1" xml:lang="tr"><span class="duz">Pişik oluştuğunda etkilenen cilt bölgesi kızarır, cilt incelir ve cilt üzerinde çatlaklar oluşur, cildin bütünlüğü bozulur. Ciltten kabarık, bazen su toplayan iltihabi reaksiyonlar gözlenir. Bütünlüğü bozulan bu cilt bölgesine bakteriler ve mantarlar da kolaylıkla gelip yerleşirler ve cildin daha da iltihaplanmasına katkıda bulunurlar.</span></p>

    <p class="duz1" xml:lang="tr"><span class="duz">Pişik demek, bez bölgesindeki cildin iltihaplanması demektir. Bebeğin bakımından sorumlu olan annenin ilk görevi, bebekte pişik oluşmasını baştan engellemeye çalışmak olacaktır:</span></p>

    <p class="duz-ilk-paragraf" xml:lang="tr"><span class="bold-italik">Pişik oluşumunu engellemek:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Kolaylıkla tahmin edileceği gibi, pişik oluşumunu engellemek için alınması gereken ilk önlem, bebeğin bezini sık sık değiştirmek ve cilt bölgesini nemli tutmamak olacaktır.</span></p>

    <p class="alinti" xml:lang="tr"><span class="dar-paragraf-italik">• Bebeğin her altı değiştirildiğinde bez bölgesi kremlenmelidir. Her alt değiştirmede bez bölgesindeki cilde sürülecek olan koruyucu krem, % 20 oranında çinko oksit içermelidir. Bebeğin bez bölgesindeki cildinin baştan çinkodan zengin bir kremle temas etmesi, pişiğin oluşumunu engelleyecektir.</span></p>

    <p class="alinti" xml:lang="tr"><span class="dar-paragraf-italik">• Bebeğin alıştığı bebek bezi türü değiştirilmemelidir. O gün markette mevcut olan bebek bezi, markası ne olursa olsun, tüm bebek bezleri aynıdır mantığıyla satın alınmamalıdır. Bebeğin alışık olmadığı bebek bezine tepki verme ihtimali çok yüksektir.</span></p>

    <p class="alinti" xml:lang="tr"><span class="dar-paragraf-italik">• Bebeğin cildi silinirken alkol, parfüm ya da katkı maddesi içeren bir temizleme mendili kullanılmamalıdır. Doğal pamuktan üretilmiş, katkı maddesiz temizleme mendilleri kullanılmalıdır.</span></p>

    <p class="alinti-son-paragraf" xml:lang="tr"><span class="dar-paragraf-italik">• Bebek kaka yaptığında belden aşağı yıkanması, iyi bir alışkanlıktır. Ne var ki bebeğin bez bölgesi sık ve yoğun sabunlanmamalıdır.</span></p>

    <p class="foto-ustten-bosluklu" xml:lang="tr"><span><img alt="RZFO_SD11_DiaperDermatitis.jpg" class="generated-style1" src="../Images/RZFO_SD11_DiaperDermat_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bu fotoğraf, Hamburg Üniversitesi dermatoloji profesörü Sayın P. Höger’in arşivinden alınmıştır.</span></p>

    <p class="duz1" xml:lang="tr"><span class="duz">Pişiğin oluşmasını kolaylaştıran etkenleri bilmek ve bu etkenler devreye girdiğinde acil önlemler almak da, pişikle mücadelede büyük yarar sağlar:</span></p>

    <p class="duz-ilk-paragraf" xml:lang="tr"><span class="bold-italik">Pişiğin oluşumunu kolaylaştıran etkenler:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Bebek alerjik yapıdaysa, ciltte oluşan kontakt dermatit, yani tahriş edici temasa bağlı cilt iltihabı demek olan pişik, daha kolay oluşacaktır.</span></p>

    <p class="alinti" xml:lang="tr"><span class="dar-paragraf-italik">• Bebek başta antibiyotikler olmak üzere, vücuttaki kalıntıları idrar ve kakayla atılırken cildi tahriş edebilecek ilaçlar almakta ise pişik geliyor demektir.</span></p>

    <p class="alinti" xml:lang="tr"><span class="dar-paragraf-italik">• Bebeğin idrarı iltihaplı ise pişik kolay oluşacaktır.</span></p>

    <p class="alinti" xml:lang="tr"><span class="dar-paragraf-italik">• Bebek ishalse ya da bebeğin sindirim sisteminde bir iltihaplanma mevcutsa yine pişik kolay oluşur.</span></p>

    <p class="alinti" xml:lang="tr"><span class="dar-paragraf-italik">• Bebek, kakayı daha asitli hale getiren, asitli gıdalar sık tükettiğinde pişik oluşumu kolaylaşır. Bebeğe aynı gün içerisinde portakal, mandalina, kivi, domates, ıspanak ve maydanoz gibi asitli gıdalar aynı anda verildiğinde pişik kolay gelişecektir.</span></p>

    <p class="alinti-son-paragraf" xml:lang="tr"><span class="dar-paragraf-italik">• Bebeğin bez bölgesinde iltihaplı ya da mantarların çoğaldığı cilt sahaları var ise ardından pişik de ortaya çıkacaktır.</span></p>

    <p class="duz1" xml:lang="tr"><span class="duz">Bebekte pişiğin oluşumunu kolaylaştıran etkenler mevcutsa, bebeğin hekimiyle görüşülerek bebekte alınacak önlemlerin belirlenmesi gerekecektir.</span></p>

    <p class="baslik" xml:lang="tr"><span class="bold">Bebeğin ve annenin ihtiyaç duyabileceği ürünler</span></p>

    <p class="duz-son-paragraf1" xml:lang="tr"><span class="duz">Bebeğin annesi 24 saat boyunca bebeğin beslenmesi, bakımı, uykuları, bağırsak gazı ve kolik sancıları gibi önemli konularla ilgilenirken, bebeğin babası da sık sık alışverişe çıkmak zorunda kalır. Bebeğin ve annenin, burun aspiratöründen göğüs pedine, sterilizasyon aletlerinden göğüs pompasına, ihtiyaç duyabilecekleri ürünlerin bilinçli kullanılabilmesi için hazırlanmış olan BEBEĞİN VE ANNENİN İHTİYAÇ DUYABİLECEĞİ ÜRÜNLER bölümüne bakmanın tam zamanı!</span></p>
  </div>
</body>
</html>