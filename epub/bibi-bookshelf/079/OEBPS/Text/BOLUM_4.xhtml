<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BOLUM_4.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bolum-4">
    <div class="calibre2" id="calibre_pb_0"></div>

    <h1 class="bolum-ismi" id="toc-anchor" xml:lang="tr"><span class="ana-bolum-basligi">İlk üç ay</span></h1>

    <p class="baslik" xml:lang="tr"><span class="bold">Bebeğin takip dönemleri</span></p>

    <p class="italik" xml:lang="tr"><span class="duz">Elinizde tuttuğunuz</span> <span class="italik1">Modern Bebek Bakımı</span> <span class="duz">kitabı, doğumdan bir yaşa kadarki süre içerisinde bir bebeğin bakımı ve takibiyle ilgili olarak bilmeniz gerekenleri sizlere aktarıyor. Bebeğin iyi bakılmasının yanı sııra bebeğin her türlü probleminin yakınen takip edilmesi de büyük önem taşır. Bu bölümde bebeğin ilk 3 ay içerisindeki takibini okuyacaksınız. Kitapta bebeğin takip dönemleri üçer aylık bölümlerle verilmiştir. İlk 12 ayı üçer aylık dönemlere bölmek, her bebeğin büyüme ve gelişme hızının aynı olmaması nedeniyledir. Bu süreç, ay ay takip edilmeye çalışıldığında ebeveynin gereksiz yere endişelenmesi söz konusu olabilir.</span></p>

    <p class="duz1" xml:lang="tr"><span class="duz">Örnek vermek gerekirse, bir bebek 9. ay ile 15. ay arasında ilk adımlarını atacaktır. Tam 12 aylık olduğunda artık yürümesi gerekir dendiğinde, bazı aileler kendi bebekleri henüz yürümüyorsa gereksiz olabilecek bir endişe yaşayabilirler. En güzeli 9. ve 12. aylar arasında bebeğin dik durma denemelerinde bulunacağını, 12. ve 15. aylar arasında ise muhakkak yürüyeceğini vurgulamaktır. Bu durumda ebeveyn, birinci yaşa doğru bebeği yürümeye teşvik edeceğini, 15 aylık olduğunda bebek hâlâ yürüyemiyor ise muhakkak hekim görüşü alması gerektiğini bilecek, gereksiz endişelerden uzaklaşacaktır. Keza bir bebek ilk kez 5. ayını tamamladığında “ba”, “da” gibi sessiz harflerle hece çıkartabileceği gibi ilk hecelerini 8. ayı tamamladığında da çıkarabilir. Her bebeğin her ay aynı tepkileri vermesi imkânsızdır.</span></p>

    <p class="duz1" xml:lang="tr"><span class="duz">Her üç aylık dönem, o dönemin sonunda tamamlanmış olduğundan emin olmamız gereken aşamaların bir dökümüyle başlamaktadır. Bu döküm bu dönemde ulaşılması hedeflenen özellikleri okuyucuya aktarır ve bir iş listesi gibi düşünülebilir.</span></p>

    <p class="duz1" xml:lang="tr"><span class="duz">Bu iş listesini sırasıyla bebeğin</span></p>

    <p class="alinti-ilk-paragraf" xml:lang="tr"><span class="dar-paragraf-italik">• beslenme öğünleri,</span></p>

    <p class="alinti" xml:lang="tr"><span class="dar-paragraf-italik">• beslenmeyle ilgili öneriler,</span></p>

    <p class="alinti" xml:lang="tr"><span class="dar-paragraf-italik">• büyüme izlemi,</span></p>

    <p class="alinti" xml:lang="tr"><span class="dar-paragraf-italik">• gelişim aşamaları,</span></p>

    <p class="alinti" xml:lang="tr"><span class="dar-paragraf-italik">• bebeğin duygusal gelişimi,</span></p>

    <p class="alinti" xml:lang="tr"><span class="dar-paragraf-italik">• bebeğin gelişimini destekleyen anne ve baba davranışları,</span></p>

    <p class="alinti" xml:lang="tr"><span class="dar-paragraf-italik">• oyuncak seçimi,</span></p>

    <p class="alinti" xml:lang="tr"><span class="dar-paragraf-italik">• bebeğin uyku düzeni,</span></p>

    <p class="alinti" xml:lang="tr"><span class="dar-paragraf-italik">• aşılar,</span></p>

    <p class="alinti" xml:lang="tr"><span class="dar-paragraf-italik">• doktor muayeneleri ve</span></p>

    <p class="alinti-son-paragraf" xml:lang="tr"><span class="dar-paragraf-italik">• o dönem için önemli bilgiler bölümleri izlemektedir.</span></p>

    <p class="duz1" xml:lang="tr"><span class="duz">Bebek ve çocuk bakımı, bakımı üstlenen kişilerin zamanını sonuna kadar tükettiğinden, önemli özelliklerin zamansızlık nedeniyle gözden kaçmasının önüne geçilmesi önemlidir. Zamanı yeterli ebeveyn kitabı satır satır okumalı, zaman kısıtlı olduğunda ise öncelik atlanmaması gereken özelliklere verilmelidir. Dönemler takip edildikçe her konunun kitap içerisinde kolaylıkla bulunabildiği ve önemli özelliklerin birden fazla kez vurgulandığı görülecektir.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt4.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebeklerin kaç aylık olduğu ifade edilirken biten ay kastedilir. Dördüncü aydan gün almaya başlayan bir bebek, üç aylıktır. Dördüncü ay tamamen bittiğinde artık dört aylık olur. Örneğin 5 temmuz doğumlu bir bebek, 10 ekim tarihinde üç ay 5 günlüktür, yani üç aylıktır.</span></p>

    <p class="duz-ilk-paragraf" xml:lang="tr"><span class="bold">İlk üç ay</span></p>

    <p class="duz1" xml:lang="tr"><span class="duz">Bebeğimizin ilk üç ayı, hayatında belirli aşamalar kaydettiği ilk dönemdir tabii ki. Üçüncü ayın sonunda bebeğin kilo/boy/baş çevresi değerleri ilk kez Türkiye standartlarına göre kıyaslanacak, bebek üç aylık olana kadar tam altı kez aşı olup aşı dünyasına hızlı bir giriş yapacak, ilk kez sosyalleşecek ve çevresini tanıyacaktır.</span></p>

    <p class="duz1" xml:lang="tr"><span class="duz">Birinci ay bittiğinde bebeğin gözakları dahil, vücudunun hiçbir bölgesinde sarılık belirtisi artık kalmaz. Bazı bebeklerde ise yenidoğan sarılığı 1. ayın tamamlanmasından sonra da devam eder. Uzamış sarılık adı verilen bu durum, bölüm sonundaki önemli bilgiler kısmında konu edilmiştir. İkinci ay tamamlandığında ise bebek annesini tanır ve anneyi bakışlarıyla izler. Agular, karşılıklı gülme ve ses çıkarmalar başlar, bebek karşısındaki kişinin yüzünü dikkatle inceler.</span></p>

    <p class="bold-ortali" xml:lang="tr"><span class="bold-italik">Üçüncü ay tamamlandığında nelerden emin olmalıyız?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1.</span> <span class="dar-paragraf-italik">Bebeğin bağırsak gazı ve kolik sorunları çözülmüş olmalıdır.</span></p>

    <p class="alinti" xml:lang="tr"><span class="dar-paragraf-bold-italik">2.</span> <span class="dar-paragraf-italik">Bebeğin uykusu düzene girmiş olmalıdır.</span></p>

    <p class="alinti" xml:lang="tr"><span class="dar-paragraf-bold-italik">3.</span> <span class="dar-paragraf-italik">Bebeğe BCG, yani verem aşısı yapılmış olmalıdır. BCG aşısı herhangi bir nedenle 3. ay bittiğinde hâlâ yapılmadıysa bebeğe BCG aşısı öncesi “ppd testi” yapılması gerekebilir. Bu nedenle BCG aşısının 3. ay dolmadan yapılmasına dikkat edilmelidir.</span></p>

    <p class="alinti" xml:lang="tr"><span class="dar-paragraf-bold-italik">4.</span> <span class="dar-paragraf-italik">İlk doz rotavirüs aşısı yapılmalıdır, yine herhangi bir nedenle 3. ay bittiğinde hâlâ rotavirüs aşısı yapılmadıysa bu aşı artık uygulanamaz.</span></p>

    <p class="alinti" xml:lang="tr"><span class="dar-paragraf-bold-italik">5.</span> <span class="dar-paragraf-italik">İkinci B tipi sarılık aşısı, ilk doz karma aşı, ilk doz pnömokok aşısı yapılmış olmalıdır.</span></p>

    <p class="alinti" xml:lang="tr"><span class="dar-paragraf-bold-italik">6.</span> <span class="dar-paragraf-italik">Bebek gülene gülmeli, konuşana agularla cevap vermelidir.</span></p>

    <p class="alinti" xml:lang="tr"><span class="dar-paragraf-bold-italik">7.</span> <span class="dar-paragraf-italik">Bebek annesini gözleriyle izlemelidir.</span></p>

    <p class="alinti" xml:lang="tr"><span class="dar-paragraf-bold-italik">8.</span> <span class="dar-paragraf-italik">Bebek anne ve babasını tanıyor olmalı, anne ve babasını gördüğünde heyecan yaşamalıdır.</span></p>

    <p class="alinti" xml:lang="tr"><span class="dar-paragraf-bold-italik">9.</span> <span class="dar-paragraf-italik">Kilo/boy/baş çevresi değerleri saptanarak büyüme yüzdeleri ilk kez belirlenmiş olmalıdır.</span></p>

    <p class="alinti" xml:lang="tr"><span class="dar-paragraf-bold-italik">10.</span> <span class="dar-paragraf-italik">Bebek başını dik tutmalıdır, yüzüstü yatırıldığında da önündeki cisimleri başını kaldırarak izleyebilmelidir.</span></p>

    <p class="alinti-son-paragraf" xml:lang="tr"><span class="dar-paragraf-bold-italik">11.</span> <span class="dar-paragraf-italik">Sırtüstü yatarken yatağının başucuna asılı dönencesini 180 derece izlemelidir.</span></p>

    <p class="baslik" xml:lang="tr"><span class="bold">Beslenme öğünleri</span></p>

    <p class="baslik1" xml:lang="tr"><span class="bold-italik">1. ayda beslenme öğünleri</span></p>

    <p class="duz1" xml:lang="tr"><span class="duz">İlk bir ay sadece anne sütüyle beslenen yeni doğmuş bebeğin beslenme öğünlerini ilk 10 gün sonrası olarak ikiye ayırmak gerekir. İlk hafta anne göğsü kolostrum, yani ağız sütü salgılar. Bu dönemde bebeğin sık sık emmesi önemlidir. Az ve öz salgılanan kolostrumun damlası bile bebek için çok önemlidir. İlk bir hafta belli bir öğünden bahsedilemez. Bebeğin her ağladıkça emzirilmesi gerekecektir. İlk hafta, kolostrum göğüsten az miktarda geldiğinden, anne sütünün yeterli olup olmadığı, annede çoğu zaman şüphe yaratır. Yenidoğan bebek ilk 10 gün içerisinde doğum ağırlığının yüzde onunu geçmeyecek düzeyde bir kilo kaybı aşar çoğu zaman. Kolostrumun miktarının az olması, bebeğin de kilo kaybetmesi tamamen normaldir. Yüzde onu geçen kilo kaybı yoksa ve bebek aşırı huzursuz değilse herhangi bir önlem almaya gerek yoktur.</span></p>

    <p class="duz1" xml:lang="tr"><span class="duz">Onuncu günden sonra bebek doğum kilosunu aşar, ilk üç ay boyunca da haftada ortalama 200-250 gr, ayda ortalama 800 ila 1 000 gr kilo alır. İlk bir hafta-on gün sonrası ise bebek annesini her iki saatte bir her iki göğüsten yaklaşak 15’er dakika emmelidir. Günde 8 ila 10 kez. Her emmede 60 ila 90 ml anne sütü alması, 24 saat içerisinde 700-900 ml anne sütü tüketmesi gerekir. Anne sütü mevcut olmadığında benzer miktarda, hekimin belirlediği hazır mama bebeğe verilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Beslenme öğünleri:</span> <span class="dar-paragraf-italik">2-2,5 saatte bir, günde 8 ila 10 kez anne sütü.</span></p>

    <p class="alinti-son-paragraf" xml:lang="tr"><span class="dar-paragraf-bold-italik">Kalori miktarı:</span> <span class="dar-paragraf-italik">Her gün kg başına 120 kcal. 200 ml anne sütü 140 kalori sağladığından, bebeğin her bir kilosu için 200 ml, örnek verirsek 4 kg ağırlığındaki bebek için yaklaşık 800 ml anne sütü gerekir.</span></p>

    <p class="baslik1" xml:lang="tr"><span class="bold-italik">2. ayda beslenme öğünleri</span></p>

    <p class="duz1" xml:lang="tr"><span class="duz">İkinci aya girdiğimizde bebeğin beslenme öğünleri artık belirli bir düzene girer. Bu dönemde her 2-2,5 saatte bir 90-120 ml anne sütü emmelidir bebek. 24 saat içerisinde 800-1 000 ml anne sütü almalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Beslenme öğünleri:</span> <span class="dar-paragraf-italik">2-2,5 saatte bir, günde 8-10 kez anne sütü.</span></p>

    <p class="alinti" xml:lang="tr"><span class="dar-paragraf-bold-italik">Kalori miktarı:</span> <span class="dar-paragraf-italik">Her gün kg başına 120 kcal. Bebeğin her bir kilogramı için 200 ml anne sütü.</span></p>

    <p class="alinti-son-paragraf" xml:lang="tr"><span class="dar-paragraf-bold-italik">Vitamin:</span> <span class="dar-paragraf-italik">D vitamini.</span></p>

    <p class="baslik1" xml:lang="tr"><span class="bold-italik">3. ayda beslenme öğünleri</span></p>

    <p class="duz1" xml:lang="tr"><span class="duz">Bu dönemde bebek 3 saatlik aralarla 120-150 ml anne sütü emer. Toplam anne sütü miktarı 24 saat içerisinde 800 ila 1 000 ml arasında olmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Beslenme öğünleri:</span> <span class="dar-paragraf-italik">3 saatte bir, günde 6-8 kez anne sütü.</span></p>

    <p class="alinti" xml:lang="tr"><span class="dar-paragraf-bold-italik">Kalori miktarı:</span> <span class="dar-paragraf-italik">Her gün kg başına 120 kcal.</span></p>

    <p class="alinti-son-paragraf" xml:lang="tr"><span class="dar-paragraf-bold-italik">Vitamin:</span> <span class="dar-paragraf-italik">D vitamini.</span></p>

    <p class="duz1" xml:lang="tr"><span class="duz">İlk üç ay içerisinde bebeğin yegâne ve en ideal besini anne sütü olacaktır.</span></p>

    <p class="duz1" xml:lang="tr"><span class="duz">Bebeğin sadece anne sütüyle beslenmesi ideal olandır. Eğer bebek yeterli anne sütüyle beslenebiliyorsa artı bir gıdaya ihtiyaç yoktur. Eğer anne sütü azsa, ayrıca hazır mama verilip verilmemesi gerektiğine hekim karar verecektir.</span></p>

    <p class="duz1" xml:lang="tr"><span class="duz">Anne sütünün hiç olmadığı durumlarda bebeğe mecburen hazır mama verilecektir. Bebeğe uygun hazır mamanın cinsini ve verilmesi gereken hazır mama miktarlarını ise bebeğin hekimi kararlaştıracaktır.</span></p>

    <p class="duz1" xml:lang="tr"><span class="duz">İlk üç ay içerisinde sadece anne sütü emen bebeğin su dahil başka herhangi bir şey alıp almayacağı her zaman merak konusu olur. Bu konuda anne ve babanın aklına en sık gelen sorular şunlardır:</span></p>

    <p class="duz-ilk-paragraf" xml:lang="tr"><span class="bold-italik">• Bebeğe su içirmek gerekir mi?</span></p>

    <p class="duz1" xml:lang="tr"><span class="duz">Sadece anne sütü emen bir bebek genelde ayrıca su içmeye ihtiyaç duymaz. Eğer bir bebeğe gereği yokken su verilirse kanında sodyum düşebilir, bu da bebeğin böbreklerini zorlar. Ne var ki yazın hava çok sıcaksa ya da bebek anne sütüyle birlikte hazır formül mama tüketiyorsa az miktarda kaynatılmış soğutulmuş içme suyunun çay kaşığıyla bebeğe verilmesi gerekebilir. Su bebeğe ancak ve ancak istekle alıyorsa verilmelidir. Bebeğe su verildiğinde bebek isteksiz davranıyorsa hemen vazgeçilmelidir. Ortam ısısı yüksekse ya da bebek hazır formül mama tüketiyorsa bebeğe kaynatılmış soğutulmuş içme suyu verilebilir. Bir seferde bebeğin tükettiği su miktarı bebeğin istekle aldığı miktar kadar olmalı, bebek asla zorlanmamalıdır.</span></p>

    <p class="duz-ilk-paragraf" xml:lang="tr"><span class="bold-italik">• Gazı çok olan bebeğe şifalı ot verilebilir mi?</span></p>

    <p class="duz1" xml:lang="tr"><span class="duz">Hekim uygun görürse ilaç endüstrisi tarafından hazırlanmış şifalı ot ürünleri bebeğe verilebilir. Yine zorlamadan, miktarı, ancak hekimin belirlediği şekilde ve bebeğin istekle aldığı düzeyde tutarak. Bu konuda muhakkak hekim görüşü alınmalı ve hekimin belirleyeceği miktar asla aşılmamalıdır.</span></p>

    <p class="duz-ilk-paragraf" xml:lang="tr"><span class="bold-italik">• Verilmesi gereken vitamin ya da mineral var mıdır?</span></p>

    <p class="duz1" xml:lang="tr"><span class="duz">Anne sütü emen bebeklere D vitamini verilmelidir. Bebek D vitamini almazsa, anne sütüyle gelen kalsiyum, kemiklerine yeterince ulaşamaz. Eskiden D vitamini eksikliği sık görülürdü ve hızla büyüyen kemiklere yeterince kalsiyum giremeyince ömür boyu süren bacak kemiği eğrilikleri, yani raşitizm hastalığı gözlenirdi. Günümüzde her bebeğin yeterli D vitamini alıp almadığı sürekli kontrol edildiğinden raşitizm hastalığı artık çok azalmıştır. Bebeğin ilk 6 ay içerisinde D vitamininden başka vitamine ihtiyacı yoktur.</span></p>

    <p class="duz1" xml:lang="tr"><span class="duz">Sadece D vitamini alması gereken bebeğe hekimi, eğer kansızsa demir minerali, sularda flor düzeyinin az olduğu bölgelerde ise flor minerali önerebilir.</span></p>

    <p class="baslik" xml:lang="tr"><span class="bold">Büyüme izlemi</span></p>

    <p class="duz-ilk-paragraf" xml:lang="tr"><span class="bold-italik">Ortalama kilo, boy ve baş çevresi değerleri</span></p>

    <p class="duz1" xml:lang="tr"><span class="duz">Dünyaya gelen bebek, ilk üç ay içerisinde, kendi büyüme özelliklerini göstermeye başlar. Üç ay bittiğinde kilo, boy ve baş çevresi değerleri ölçüldüğünde, bebeğin iri mi, ortalama mı ya da minyon mu olacağı konusunda bir fikir oluşur.</span></p>

    <p class="duz1" xml:lang="tr"><span class="duz">Hekiminiz üçüncü aydan itibaren her muayenede bebeğin kilo, boy ve baş çevresini ölçüp aynı cins ve aydaki diğer bebeklerle kıyaslandığında kıyaslamanın neresinde olduğunu sizlere söyleyecektir. Bunu da, bebeğinizin aynı yaş ve cinsiyette 100 bebeği tesadüfen bir araya getirsek, kilo, boy ve baş çevresi değerleri açısından ortalamanın neresinde olduğunu söyleyerek yapacaktır. Bu işleme persantil, yani yüzde belirleme diyoruz. Büyüme yüzdelerinin nasıl belirlendiğiyle ilgili detaylı bilgi için BÜYÜME YÜZDELERİ bölümüne bakınız.</span></p>

    <p class="alinti-ilk-paragraf" xml:lang="tr"><span class="dar-paragraf-italik">Üçüncü ay bittiğinde ortalama ağırlık, erkek bebek için 6 400 gr, kız bebek için 5 800 gr’dır.</span></p>

    <p class="alinti" xml:lang="tr"><span class="dar-paragraf-italik">Üçüncü ay bittiğinde ortalama boy, erkek bebek için 61,5 cm, kız bebek için 60 cm’dir.</span></p>

    <p class="alinti-son-paragraf" xml:lang="tr"><span class="dar-paragraf-italik">Üçüncü ay bittiğinde ortalama baş çevresi erkek bebek için 41 cm, kız bebek için 40 cm’dir.</span></p>

    <p class="duz1" xml:lang="tr"><span class="duz">Üçüncü ay bittiğinde en az ağırlığa sahip olan bebekler, vücut ağırlığı açısından 3. büyüme yüzdesinde olan bebeklerdir. 3. büyüme yüzdesinde olan bebekler, aynı cins ve aynı aydaki 100 bebek içerisinde sondan üçüncü olan bebeklerdir, bu bebeklerden daha zayıf bebekler normal sayılmazlar. Boy için de olabilecek en az değerler, boy açısından 3. büyüme yüzdesinde olan bebeklere aittir. 3. büyüme yüzdesinde olan bebeklerden daha kısa olan bebekler, normal kabul edilmezler. Bu durum baş çevresi değerleri için de geçerlidir. Üçüncü ay bittiğinde 3. büyüme yüzdesinde olan bebekler, eğer erkekse 4 750 gr, kız ise 4 500 gr ağırlığındadırlar. Boyda 3. büyüme yüzdesi erkek bebekte 56 cm, kız bebekte ise 55 cm’e denk gelir. Baş çevresinde 3. büyüme yüzdesi erkek bebekte 38,5 cm, kız bebekte ise 37,5 cm’e denk gelir.</span></p>

    <p class="duz1" xml:lang="tr"><span class="duz">Üçüncü ay bittiğinde en fazla ağırlığa sahip olan bebekler, vücut ağırlığı açısından 97. büyüme yüzdesinde olan bebeklerdir. 97. büyüme yüzdesinde olan bebeklerden daha ağır bebekler normal sayılmaz. Boy için de olabilecek maksimum değerler, boy açısından 97. büyüme yüzdesinde olan bebeklere aittir. 97. büyüme yüzdesinde olan bebeklerden daha uzun olan bebekler, normal kabul edilmezler. Bu durum baş çevresi değerleri için de geçerlidir. Üçüncü ay bittiğinde 97. büyüme yüzdesinde olan bebekler, eğer erkekse 8 100 gr, kız ise 7 200 gr ağırlığındadırlar. Boyda 97. büyüme yüzdesi erkek bebekte 66,5 cm, kız bebekte ise 64,5 cm’e denk gelir. Baş çevresinde 97. büyüme yüzdesi erkek bebekte 43,5 cm, kız bebekte ise 42,5 cm’e denk gelir.</span></p>

    <p class="duz1" xml:lang="tr"><span class="duz">Bebeklerin farklı yapılarda olmaları doğaldır. 3 aylık erkek bebekler, 4 750 gr ile 8 100 gr arasında olabilirler. Bebeğin hekimi bebeğin kendi yapısına uygun bir gelişim gösterip göstermediğini belirleyecektir.</span></p>

    <p class="duz1" xml:lang="tr"><span class="duz">Bebeğin istikrarlı büyümesi, en ideal olanıdır. Bir bebek bazen 75. büyüme yüzdesinde, bazen de 25. büyüme yüzdesinde olamaz. Büyüme yüzdelerinde belirgin sapmalar olduğunda büyümenin istendiği gibi gitmediği şüphesi oluşur. Bu durumda bebeğin hekimi bebekte enfeksiyon, kansızlık ya da metabolik bir hastalık olup olmadığını araştıracaktır.</span></p>

    <p class="duz1" xml:lang="tr"><span class="duz">Erken doğan bebekler ile zamanında ama düşük doğum tartısıyla doğan bebekler, yaşama daha düşük kilo, boy ve baş çevresi değerleriyle başladıklarından zamanla, arayı kapatmak durumundadırlar. Ufak bebekler genellikle 1. yaş gününe kadar, zamanında ve ortalama kilo, boy ve baş çevresi değerleriyle doğan bebeklerle arayı kapatırlar. Bu durum İngilizce bir terim olan “catch-up growth” olarak adlandırılır.</span></p>

    <p class="baslik" xml:lang="tr"><span class="bold">Gelişim aşamaları</span></p>

    <p class="duz1" xml:lang="tr"><span class="duz">Bebeğimiz doğduğu günden itibaren her gün gelişecek, yeni yeni beceriler kazanacaktır. Bebeğin her ay kilo alması, boyunun uzaması, baş çevresinin büyümesi bebeğin büyüdüğünü gösteren kriterlerken, gülmesi, oturması, yürümesi gibi beceriler edinmesiyse bebeğin gelişimini yansıtır.</span></p>

    <p class="duz1" xml:lang="tr"><span class="duz">Bebeğin başını dik tutması, destekli oturması, desteksiz oturması ve yürümesi gibi hareketlilikle ilgili gelişimi, önemli bir özellik gösterir: Bu gelişim hep daha başarılı olacak şekilde ve baş taraftan ayaklara doğru olur.</span></p>

    <p class="duz1" xml:lang="tr"><span class="duz">Bebeklerin bu özelliğini hep akılda tutmalıyız. Bir bebek artık gerçekleştirdiği bir beceriyi gün gelip yapamaz olursa, bu durum hemen dikkatimizi çekmelidir. Bebeğin gelişimi her zaman ileriye doğru olması gerektiğinden, herhangi bir gerileme, hekim görüşü gerektirir.</span></p>

    <p class="duz1" xml:lang="tr"><span class="duz">Yeni doğan bebek, sadece refleksleriyle tepki verip, bilinçli herhangi bir şey yapamazken zamanla her türlü ihtiyacını kendi başına giderebilir bir çocuk haline gelecektir. Tüm bu gelişmeler özellikle sinir sisteminin olgunlaşmasıyla sağlanır. Sinir sisteminin olgunlaşması ise yukarıdan aşağıya olacaktır!</span></p>

    <p class="duz1" xml:lang="tr"><span class="duz">Boyundan başlayıp ayak parmaklarına doğru. Bebek önce başını dik tutacak, sonra destekli oturacak, sonra desteksiz oturacak, sonra ayakta dik duracak ve yürüyecektir.</span></p>

    <p class="duz1" xml:lang="tr"><span class="duz">Sinir sisteminin baştan aşağı gelişim göstermesinin sebebi, yenidoğan bebeklerin sinir hücrelerinin henüz bir kılıfla sarılı olmamasıdır. Nasıl ki evimizdeki elektrik kabloları bir kılıfla sarılı olmadığında elektriği düzgün iletemezlerse, yeni doğan bebeğin sinir hücreleri de henüz bir kılıfla sarılı olmadığından düzgün çalışmazlar. Bu nedenle bebeklerin çenesi kolay titrer, önlerindeki bir objeye uzanamazlar.</span></p>

    <p class="duz1" xml:lang="tr"><span class="duz">Sinir liflerini saran kılıf miyelin tabakasından oluşur ve bu doku kolesterolden zengindir, sinir lifleri boyunca miyelin dokusu oluştukça bebeğin sinir sistemi gelişecektir. Sinir lifleri de, beyinden ve merkezi sinir sisteminden yola çıkıp vücudun en uç noktalarına kadar ulaştıklarından, sinir liflerinin miyelin tabakasıyla sarılıp olgunlaşmasının sonuçları önce baş ve boyunda gözlenecek, sonra uçlara doğru ilerleyecektir. Bebeğin ya da çocuğun sinir hücrelerinin, miyelin tabakasını yitirmeleri durumundaysa daha önce yapabildikleri hareketleri yapamaz hale gelebildikleri, “Lorenzo’nun yağı” alt başlığında işlenmiştir.</span></p>

    <p class="duz1" xml:lang="tr"><span class="duz">Bebeğin sinir sistemi yukarıdan aşağıya olgunlaştığından, ilk 3 ay baş ve boyun bölgesindeki gelişmeler ön planda olur. Üçüncü ay bittiğinde en fazla arzulanan gelişme, bebeğin artık başını dik tutabilmesidir. Bu gelişme boyun kaslarına ulaşan sinir liflerinin artık beyinden gelen, başını kaldır komutuna uyabildiğini ve bebeğin böylece kaslarına ilk kez bilinçli olarak hâkim olabildiğini gösterir. Üçüncü ay bittiğinde bebek yüzükoyun yatarken başını yerden kaldırabilmeli ve önündeki objeleri izleyebilmelidir.</span></p>

    <p class="duz1" xml:lang="tr"><span class="duz">Yenidoğan bebek, ilk bir ay çevresini siyah-beyaz görür. Bir metreden ötesini net olarak göremez ve bizleri-objeleri, kenarları belirsiz birer kütle olarak algılar. Görme duyusu zaman içerisinde gelişir.</span></p>

    <p class="duz1" xml:lang="tr"><span class="duz">Birinci ayın sonunda bebeğin anneyi emerken annenin yüzünü bakışlarıyla incelemesi, ışıktan etkilenmesi, ışıklı ve çok parlak renkli objelere bakışlarının zaman zaman yoğunlaşması beklenir. Birinci aydan sonra bebek renkleri algılamaya başlar. Bebek ikinci aydan itibaren, karşısında kendisiyle konuşan aile üyelerini fark eder ve onlara güler. Yine ikinci ay bitiğinde agular başlar ve bebek gülene güler, konuşana konuşur. İkinci ay bittiğinde bebeğin artık anneyi tanıması ve tercih etmesi, gözleriyle anneyi izlemesi beklenir. Bebek hiç kimsenin kucağında susmazken annenin kucağında sakinleşecektir, artık anneyi bilinçli olarak tanımaktadır.</span></p>

    <p class="duz1" xml:lang="tr"><span class="duz">Üçüncü ay bittiğinde bebek, yatağının başına asılan dönenceyi sırtüstü yattığında gözleriyle 180 derece izleyebilmelidir. Dönencesini 180 derece izleyemeyen bir bebekte, doğuştan, ciddi göz sorunları mevcut olabilir, muhakkak bir göz hekimine danışılmalıdır. İlk üç ay boyunca bebek her iki gözden gelen görüntüye tam koordine olarak odaklanamayabilir, şaşı bakabilir. Yine uzaktaki objeleri net olarak seçemeyebilir.</span></p>

    <p class="duz1" xml:lang="tr"><span class="duz">Yenidoğan bebek, sinir sistemi henüz gelişmediğinden, çevresinde oluşan uyaranlara ancak refleksleriyle yanıt verir. İlk üç ay boyunca bebeklerde yenidoğan refleksleri belirgindir. İlk aylar için önem arzeden yenidoğan refleksleri, EVDE İLK GÜNLER bölümünde anlatılmıştır.</span></p>

    <p class="duz1" xml:lang="tr"><span class="duz">Şimdi bebeğin ilk üç ay içerisinde ulaştığı gelişim aşamalarını özetleyelim:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Kişisel-sosyal gelişim</span></p>

    <p class="alinti" xml:lang="tr"><span class="dar-paragraf-italik">Bebek ilk üç ay içerisinde sosyalleşir, gülene güler, konuşana agularla cevap verir.</span></p>

    <p class="alinti" xml:lang="tr"><span class="dar-paragraf-italik">Karşısındaki kişiyle yüz ifadesi ve vücut diliyle ilişki kurar. Kendisiyle ilgilenen kişi, ilgilenmeyi bıraktığında, ağlayarak tepki verir.</span></p>

    <p class="alinti" xml:lang="tr"><span class="dar-paragraf-italik">Annesini tanır, kimsenin kucağında susmazken annenin kucağında susar, anneyi gözleriyle izler.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Hareketlilik</span></p>

    <p class="alinti" xml:lang="tr"><span class="dar-paragraf-italik">Bebek yüzüstü yattığında başını ve kısmen göğsünü kaldırır.</span></p>

    <p class="alinti" xml:lang="tr"><span class="dar-paragraf-italik">Avuçlarını açıp kapatabilir.</span></p>

    <p class="alinti" xml:lang="tr"><span class="dar-paragraf-italik">Ayakları sert bir zemine değdirildiğinde ayaklarını yere doğru iter.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• Görme</span></p>

    <p class="alinti" xml:lang="tr"><span class="dar-paragraf-italik">Bebek karşısındaki kişinin yüzünü inceler.</span></p>

    <p class="alinti" xml:lang="tr"><span class="dar-paragraf-italik">Yatağında sırtüstü yatarken, dönencesini gözleriyle 180 derece izler.</span></p>

    <p class="alinti" xml:lang="tr"><span class="dar-paragraf-italik">Anneyi, babayı ve evde birlikte yaşadıklarını, belirli bir mesafeye geldiklerinde fark eder.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">• İşitme ve konuşma</span></p>

    <p class="alinti" xml:lang="tr"><span class="dar-paragraf-italik">Bebek tanıdıklarının sesini duyunca güler.</span></p>

    <p class="alinti-son-paragraf" xml:lang="tr"><span class="dar-paragraf-italik">Konuşulunca ya da kendiliğinden agular çıkartır.</span></p>

    <p class="baslik" xml:lang="tr"><span class="bold">Bebeğin duygusal gelişimi</span></p>

    <p class="duz1" xml:lang="tr"><span class="duz">Yenidoğan döneminde ihtiyaçlarını, özellikle de açlığını ağlayarak ifade eden bebeğin ihitiyaçlarının annesi tarafından anında karşılanması, bebeğin kendini güvende hissetmesini sağlar. Bebek zaman içerisinde acil ihtiyaçlarının hemen karşılandığını öğrenecektir.</span></p>

    <p class="duz1" xml:lang="tr"><span class="duz">Bebek, ikinci ayın sonunda karşısında duran aile üyelerine gülümseyecek ve ilk kez göz teması kuracaktır. Bu da anne ile bebek arasındaki duygusal bağı güçlendirecek, anne ve baba, oluşturdukları sevgi ortamına bebeğin de artık katıldığını gözleyeceklerdir. Karşılıklı bu ilişki gittikçe daha kapsamlı sosyal etkileşimlere doğru gelişecektir. Üçüncü ayda bebek gülene güler, konuşana konuşur. Annesini çok iyi tanır, babasını gördüğünde de heyecanını ve sevincini belli eder.</span></p>

    <p class="duz1" xml:lang="tr"><span class="duz">Eğer bebekte kolik sancıları var ise, üçüncü ay tamamlandığında bebeği yıpratan bu durum kendiliğinden geçecektir. Bağırsak gazı olan bebekler de üçüncü ay tamamlandığında üstten ve alttan daha rahat gaz çıkartırlar. Bebeği özellikle akşamüzeri sinirli yapan kolik ağrıları artık gözlenmez olur, bebek için ek bir huzursuzluk kaynağı olan gaz sorunu da bu dönemde artık geride kalır. Bu nedenle 3. ay tamamlandığında hâlâ ağlama krizleri yaşamaya devam eden bebeklerde hekim görüşü alınmalı, bebeği mutsuz eden sorunun ne olduğu araştırılmalıdır.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt5.jpeg"/></span></p>

    <p class="alinti" xml:lang="tr"><span class="dar-paragraf-italik">Bebeğin odasının her yanı aynı ısıda, 22-24°C’de tutulması gerekir.</span></p>

    <p class="alinti" xml:lang="tr"><span class="dar-paragraf-italik">Bebekler kolay üşürler ve yüksek ısıdan kolay etkilenirler.</span></p>

    <p class="alinti" xml:lang="tr"><span class="dar-paragraf-italik">Evde asla sigara içilmesin.</span></p>

    <p class="alinti" xml:lang="tr"><span class="dar-paragraf-italik">Bebeğin sigara dumanına maruz kalması, bebeğin henüz olgun olmayan solunum sistemini etkileyebilir, geriye doğru kaçış olarak adlandırdığımız kusmaları tetikleyebilir, alerjik reaksiyonlar başlatabilir, bağışıklık sistemini zayıflatabilir.</span></p>

    <p class="alinti" xml:lang="tr"><span class="dar-paragraf-italik">Bebeğe saç kurutma makinesi kullanılmamalı, bebeğin yakınında açık ve çalışan cep telefonu, televizyon ve bilgisayar gibi radyo vericisi ya da eletromanyetik dalgalar yayan aletler bulunmamalıdır.</span></p>

    <p class="baslik" xml:lang="tr"><span class="bold">Bebeğin gelişimini destekleyecek anne-baba davranışları</span></p>

    <p class="duz1" xml:lang="tr"><span class="duz">İlk üç ay içerisinde anne ve babalar bebeklerinin gelişimini desteklemek amacıyla neler yapmalıdırlar?</span></p>

    <p class="duz1" xml:lang="tr"><span class="duz">Bu sorunun cevabı olabilecek önerileri sıralayalım:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Bebeğin yatağına bir dönence takın, bebeğin dönencesini gözleriyle izlemesini teşvik edin.</span></p>

    <p class="alinti" xml:lang="tr"><span class="dar-paragraf-italik">• Bebek yüzüstü yatsın, bu sırada bebeğin önünde ve göz hizasında olun ve onunla konuşun.</span></p>

    <p class="alinti" xml:lang="tr"><span class="dar-paragraf-italik">• Bebeğin çıkardığı sesleri siz de taklit edin, heceler çıkarın.</span></p>

    <p class="alinti" xml:lang="tr"><span class="dar-paragraf-italik">• Bebek kucağınızdayken yüzü dışa dönük olsun ve etrafı seyretsin.</span></p>

    <p class="alinti" xml:lang="tr"><span class="dar-paragraf-italik">• Bebeğin gözü önünde sürekli ona gülen ve onunla konuşan yüzler olsun.</span></p>

    <p class="alinti-son-paragraf" xml:lang="tr"><span class="dar-paragraf-italik">• Bebeğin bulunduğu ortamın ideal olması için çaba gösterin.</span></p>

    <p class="baslik" xml:lang="tr"><span class="bold">Oyuncak seçimi</span></p>

    <p class="duz1" xml:lang="tr"><span class="duz">Bebekler çevreleriyle ilk anlamlı ilişkilerini ilk üç ay içerisinde kurmaya başlarlar .</span></p>

    <p class="duz1" xml:lang="tr"><span class="duz">Görme becerisi yavaş yavaş gelişir ve ilk günden itibaren bebek çevresindeki ışık ve renkleri gözlemeye başlar.</span></p>

    <p class="duz1" xml:lang="tr"><span class="duz">Bu nedenle bebeğin görme alanı olan 2 metrelik mesafe içerisinde ışıklı ve canlı renklere sahip objelerin bulunması avantaj olacaktır.</span></p>

    <p class="duz1" xml:lang="tr"><span class="duz">İkinci aydan itibaren bebeğin yatağının başucuna asılan dönenceyi izlemesi gerekir. Bebeğin görme yeteneğini geliştirmede yardımcı olacak dönence, ilk üç ay içerisindeki en değerli oyuncağı olacaktır.</span></p>

    <p class="duz1" xml:lang="tr"><span class="duz">Bebeğiniz bu aylar arasında görme, duyma ve dokunma duyularını geliştirirler. Bu aylarda bebeğinize yardımcı olacak oyuncaklar şunlardır:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Dönenceler</span></p>

    <p class="alinti" xml:lang="tr"><span class="dar-paragraf-italik">Bebeğinizin yatağına monte edeceğiniz bir dönence, üzerindeki şekiller ve karakterler sayesinde bebeğinizin onları takip ederek görme duyusunu geliştirir. Müzikli dönenceler ise müziği sayesinde hem bebeğinizin duyma duyusunu geliştirir hem de bebeğinizi rahatlatarak sakinleştirebilir. Bu ürünle ilgili en önemli uyarımız; dönencenin bebeğinizin yatağının kenarına doğru ve sağlam bir şekilde monte edilmesidir. Sağlam bir şekilde monte edilmeyen dönence bebeğinizin üzerine düşebilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Yatak kenarı oyuncakları</span></p>

    <p class="alinti" xml:lang="tr"><span class="dar-paragraf-italik">Bu oyuncaklar bebeğinizin yatağının kenarına monte edilirler. Birçoğu, ışıklı ve müziklidir. Üzerindeki ışıklar ve müzik sayesinde bebeğinizin duyma ve görme duyuları gelişir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Yer aktivite setleri</span></p>

    <p class="alinti" xml:lang="tr"><span class="dar-paragraf-italik">Genelde yumuşak bir minderin üzerine kurulmuş, çeşitli şekillerdeki müzikli ve bazen ışıklı oyuncakların bir araya gelmesiyle oluşturulmuş, bebeğinizin duyma, görme ve dokunma duyularını geliştiren oyuncaklardır. Bebeğiniz minderin üstüne yatarak başının üstünde ve yanlarında yer alan bu oyuncaklarla oynayarak, onlara uzanmaya çalışarak, dinleyerek ve seyrederek bu 3 duyusunu geliştirir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Oyun minderleri</span></p>

    <p class="alinti" xml:lang="tr"><span class="dar-paragraf-italik">Bu oyuncakların üstündeki şekiller ve müzikler ile bazı parçalar bebeğinizin duyma, görme ve dokunma duyularını geliştirirler. Bebeğiniz bu minderlerin üstünde yüzükoyun yatarak oynamalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Çıngıraklar</span></p>

    <p class="alinti" xml:lang="tr"><span class="dar-paragraf-italik">Bebeğiniz 2-3 ay civarında çevrelerindeki nesneleri elleriyle kavramaya başlarlar. Bebeğinizin kavrayabileceği nesnelerden birisi de çıngıraklardır. Sallandıkları zaman ses çıkran çıngıraklar bebeğinize ayrı bir mutluluk verecektir. Bebeğiniz bu andan itibaren kendisinin yaptığı bir hareketle ses çıkarmayı başarabildiği için mutlu olacaktır.</span></p>

    <p class="alinti" xml:lang="tr"><span class="dar-paragraf-italik">Bazı çıngırakların üzerinde bulunan kabartı ya da dışa dönük noktalar bebeğinizin bunlara dokunarak dokunma duyusunu geliştirmeye yardımcı olurlar.</span></p>

    <p class="bold-ortali" xml:lang="tr"><span class="bold-italik">Oyuncaklar ve fonksiyonları</span></p>

    <p class="alinti-ilk-paragraf" xml:lang="tr"><span class="dar-paragraf-italik">İsmini bile duyduğumuzda birçoğumuzun yüzünde tebessüme yol açan ürünlerdir oyuncaklar. Çocuklarımız için ise, hayatlarının belli bir döneminin en önemli varlıkları. Çocuklarımızın hayatı tanımaya başladığı zamanlardaki en önemli yardımcılarından biridir oyuncaklar, hatta hayatlarındaki ilk arkadaşları.</span></p>

    <p class="alinti" xml:lang="tr"><span class="dar-paragraf-italik">Bir düşünelim çok uzak geçmişe dönmeden. Bir bizim oynadığımız oyuncakları hatırlayalım, bir de bugünkü oyuncakları. O zamanki oyuncakların kullanım amaçları, fonksiyonları, kaliteleri ile bugünkü durumu bir karşılaştıralım. Yakın geçmişle günümüz arasında çok büyük fark olduğunu görmek hiç de zor değil.</span></p>

    <p class="alinti" xml:lang="tr"><span class="dar-paragraf-italik">Oyuncak sektörü son 10-15 yıl içerisinde ülkemizde çok büyük ilerleme gösterdi. Oyuncak çeşitliliği inanılmaz derecede arttı. Ancak bu artış, yeni doğan bebekler için oyuncaklar ve eğitsel amaçlı oyuncaklardan daha çok macera kahramanları, oyuncak bebekler, uzaktan kumandalı oyuncaklar gibi daha popüler olan oyuncaklarda oldu. Bu tür oyuncakların da gerektiği zaman satın alınmasına bir itirazımız yok, ancak asıl önemli olan çocukların zihinsel ve bedensel gelişimine de yardımcı olacak ilk yaş ve okul öncesi oyuncaklarını satın almaktır.</span></p>

    <p class="alinti" xml:lang="tr"><span class="dar-paragraf-italik">Biz ebeveynler, bebeklerimiz ve çocuklarımız için doğru oyuncakları satın alıyor muyuz? Soruyu şöyle değiştirelim; Bebeklerimiz ve çocuklarımız için oyuncak satın alıyor muyuz? Oyuncakların çocuklarımızın gelişimindeki rolünün öneminin farkında mıyız?</span></p>

    <p class="alinti" xml:lang="tr"><span class="dar-paragraf-italik">Ülkemiz çocuk nüfusu oranına göre, çocuklarımıza oyuncak satın alma oranımız Avrupa ve dünyanın diğer gelişmiş ülkelerine göre çok ama çok gerilerde. Ülkemizdeki satın alım gücünün gelişmiş ülkelere göre çok daha düşük olduğu gerçeğini kabul etmek doğru olsa bile, bu durum sadece ülkelerin satın alım gücüyle ilgili değil, bir ülkenin kültürüyle de doğru orantılı bir davranış şeklidir. Bir oyuncağı satın almanın, kullanmayı öğretmenin ve de kullanmanın kendi içinde prensipleri ve kuralları vardır. Bu prensip ve kurallar dışındaki uygulamalar oyuncakları kullanım amaçlarından uzaklaştırır, yarar sağlamak bir yana, çocuklarımıza zarar bile vermelerine yol açabilirler. Dolayısıyla, oyuncaklar bazılarımıza çok önemli görünmeseler de çocuklarınızın gelişiminde önemli rol oynarlar. Oyuncakların faydalarını kısaca sıralayacak olursak.</span></p>

    <p class="alinti" xml:lang="tr"><span class="dar-paragraf-italik">Çocuğunuzun birçok duyusunu ve koordinasyonu geliştirmesini sağlar. Hayatı oyuncaklar sayesinde tanımaya başlar. Çocuğunuzun zihinsel ve fiziksel gelişiminde oyuncaklar önemli rol oynarlar. Çocuğunuzu sosyal ve dışadönük hale getirirler, daha kolay iletişim kurmalarını sağlarlar. Arkadaşlık kurmalarına ve paylaşımcı olmalarına yardımcı olur. Sadece yukarıda belirttiğimiz bu özellikler bebeklerinize ve çocuklarınıza oyuncak almak için nedenlerdir. Size bu bölümde çocuğunuza doğru oyuncağı satın alabilmeniz ve çocuğunuzla oynamanız için bazı bilgiler vermeye çalışacağız. Umarım bu bilgiler hem sizin hem de çocuğunuz için yararlı olur.</span></p>

    <p class="bold-ortali" xml:lang="tr"><span class="dar-paragraf-bold-italik">Çin’de üretilen her oyuncak tehlikeli ve zararlı mıdır?</span></p>

    <p class="alinti-ilk-paragraf" xml:lang="tr"><span class="dar-paragraf-italik">Tabii ki değildir. Unutulmamalıdır ki, özellikle dünyanın tanınmış, kendini kalitesi ve güvenilirliğiyle kanıtlamış markaların Çin’de üretim yapmalarının tek nedeni düşük işçilik ve ürün maliyetleridir. Bu markalar, kalite standartlarından kesinlikle ödün vermezler, yani kötü malzeme kullanarak ne bebeklerin hayatını ne de kendi ticari geleceklerini bilerek riske sokmazlar. Geçen yıl içerisinde çok ünlü bir markanın üretim hatasının farkına vararak dünya pazarından toplattığı oyuncağından sonra “Çin’de üretilen bütün oyuncaklara ithalat yasağı geliyor” gibi söylemlerin de asılsız ve yanlış olduğunu belirtmemiz gerekiyor burada. Bir firmanın Çin’den oyuncak ithal edebilmesi için Dış Ticaret Genel Müdürlüğü’ne bağlı DTS’ye (Dış Ticarette Standardizasyon) ürünün uluslararası standartlara uyduğunu ispatlayan sertifikaları ibraz etmesi gerekiyor. Bütün bunların dışında, ithalatçı firma bütün bu belgelere sahip olsa dahi, ithal edeceği yumuşak plastik oyuncaklarda fatalat bulunmadığını ispatlar raporu DTS’ye sunduktan sonra ithalatı gerçekleştirebilir. Peki fatalat nedir? Fatalat bütün bu korkuların nedenidir aslında. Fatalat, plastikten üretilmiş ürünlerin elastikiyetini artırmak amacıyla kullanılan kimyasal bir maddedir. Birçok çeşidi bulunmakla birlikte, bunların içinden birkaçının kullanımı Avrupa’da tamamen yasaklanmıştır. Dolayısıyla, Avrupa markalarının Çin’de ürettirdikleri ürünlerin Avrupa normlarına tamamen uyumlu olması gerektiğini ve bu uyumun da Çin’de üretişmiş ürünlerin üzerindeki CE ibaresiyle tüketicilere bildirildiğini göz önüne alırsak, bu ürünlerin içeriğinde zararlı fatalat kullanılmadığını bilmiş oluruz.</span></p>

    <p class="bold-ortali" xml:lang="tr"><span class="dar-paragraf-bold-italik">Çocuğunuzla oyun oynamak</span></p>

    <p class="alinti-ilk-paragraf" xml:lang="tr"><span class="dar-paragraf-italik">Oyun zamanı çocuklarla, ebeveynlerin birlikte geçirdiği en güzel zaman dilimidir, en azından çocuk açısından. “Oyuncakla nasıl oynanır?” diye bir soru mu olur diyeceksiniz. Evet, çocuğunuz oyuncağıyla nasıl oynaması gerektiğini bilmek durumundadır. Bunu da çocuklarımıza öğretecek olanlar biz ebeveynleriz.</span></p>

    <p class="alinti" xml:lang="tr"><span class="dar-paragraf-italik">Oyuncaklar, anne veya babaların kendilerine zaman ayırmak amacıyla çocuklarını oyalamak amacıyla kullandıkları nesneler olmaktan ziyade, çocukların ebeveynleriyle birlikte zaman geçirmesini sağlayan ve aralarındaki duygusal bağları güçlendiren çok önemli araçlardır. Bir oyuncak, çocuğunuzu eğlendirmenin yanında eğitici ve öğretici özelliklere de sahip olmalıdır. Eğitici ve öğretici özellikleri olan bir oyuncağın fonksiyonlarını öğretmek bizim görevimizdir. Örneğin; iç içe geçen kapların büyükten küçüğe doğru nasıl iç içe geçtiğini ilk olarak sizin göstermeniz onun ilgisini çekecektir. Daha sonra çocuğunuzu da dahil ederek bu işlemi birlikte yapın. Birkaç kez birlikte ve hatalarını düzelterek çocuğunuza yardımcı olduktan sonra bütün işlemi kendisinin yapmasına izin verin. Çocuğunuz başarılı olamazsa kendisini demoralize edecek söz ve davranışlardan kaçının, tekrar yardımcı olun. İşlemi doğru olarak yaptığı zaman onu alkışla, bir öpücükle ödüllendirerek mutlu olmasını sağlayın, cesaretlendirin, teşvik edin. Çocuğunuza aynı anda birden fazla eğitici ve öğretici oyuncak almanız aklının karışmasına yol açabilir. Her oyuncağın değişik fonksiyonları olduğu için çocuğunuz bir oyuncağı çözdükten sonra diğer bir oyuncağa geçmeniz daha yararlı olacaktır.</span></p>

    <p class="alinti-son-paragraf" xml:lang="tr"><span class="dar-paragraf-italik">Çocuğunuza oyuncak satın alırken oyuncağın nitelikleri ile birlikte niceliğine de dikkat etmeniz gerekir. Çocuğunuza çok sayıda oyuncak almanız onu her istediği oyuncağın, dolayısıyla istediği her şeyin kolay elde edilebilir olduğuna inandıracaktır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Erkin Ültanır</span></p>

    <p class="alinti" xml:lang="tr"><span class="dar-paragraf-italik">Sayın Erkin ÜLTANIR için BEBEĞİN VE ANNENİN İHTİYAÇ DUYABİLECEĞİ ÜRÜNLER bölümüne bakınız.</span></p>

    <p class="baslik" xml:lang="tr"><span class="bold">Uyku düzeni</span></p>

    <p class="duz1" xml:lang="tr"><span class="dar-paragraf-italik">1-1,5 saatlik 3 kez gündüz uykusu......................toplam 10 saat gece uykusu</span></p>

    <p class="duz1" xml:lang="tr"><span class="dar-paragraf-italik">Toplam uyku süresi günde 14-15 saat</span></p>

    <p class="duz-ilk-paragraf" xml:lang="tr"><span class="duz">Yeni doğan bebekler ilk haftalar içerisinde günde toplam 14-15 saat uyurlar. Gündüz üç dört kez 1-1,5 saatlik uyku dönemleri ve gece 8 saatlik uyku.</span></p>

    <p class="duz1" xml:lang="tr"><span class="duz">Üçüncü ay bittiğinde bebeğin gece uyku düzeni daha iyi olur ve gece uykusu ortalama 9-10 saate çıkar. Gündüz 3 kez 1-1,5 saat süreyle uyur.</span></p>

    <p class="duz1" xml:lang="tr"><span class="duz">İlk aylar içerisinde bebeklerin uyku düzeni problemlidir. Bebek henüz gündüz-gece ayrımını yapamaz, vücut biyoritmi henüz olgunlaşmamıştır. İlk aylarda gündüzleri geceye göre daha fazla uyuyan bebeklerle sık karşılaşılır. 3. ayın sonunda hormonların belirli bir dengeye oturmasıyla gece-gündüz ayrımı, bebeğin günlük biyoritmi olgunlaşır.</span></p>

    <p class="duz1" xml:lang="tr"><span class="duz">Üçüncü ay bittiğinde geceleri hâlâ çok uyuyamayan bebekte, düzeltilmesi gereken bir problem olup olmadığı araştırılmalıdır, tok ve mutlu bir bebeğin uykusunun iyi olması beklenir. Aksi takdirde özellikle gizli kalan bir bağırsak ya da idrar yolu enfeksiyonu araştırılmalıdır.</span></p>

    <p class="duz-ilk-paragraf" xml:lang="tr"><span class="bold-italik">• Peki yeni doğan bebeklerin uykusu nasıl bir uykudur?</span></p>

    <p class="duz1" xml:lang="tr"><span class="duz">Yeni doğan bebeklerde mışıl mışıl uyuma beklenmez ve bu durum 3 ay bitene kadar da devam eder. Yeni doğan bebeğin uykusunun çok derin olmaması, bebeğin uykuda hareketli olup bazen uykuda sıçraması çoğu zaman doğaldır çünkü yenidoğan döneminde uyku boyunca REM periyodu dediğimiz, rüyaların görüldüğü ve vücudun hareketli olabildiği dönemler normale göre daha fazladır. REM kelimesi İngilizce “</span><span class="italik1">rapid eye movements</span><span class="duz">” teriminin kısaltılmışıdır ve “hızlı göz hareketleri” demektir. Bunun da sebebi yeni doğan bebeğin beyninin hızla olgunlaşmaya çalışıyor olmasıdır, yeni doğan bebeğin beyni, kendini hızla organize etme anlamında çok yoğun faaliyet içerisindedir. Beyin dokusunda beyin hücreleri oluşmuştur, hücreler arası bağlantılar (sinapslar) ise yeni yeni gerçekleşmektedir. Bu hareketlilik uykuya da yansır, bebek uykuda çok hareketli olabilir. Bu dönemde bebeğin uykusu dikkatle gözlenmelidir. Normal bir uyku hareketliliği dışında tek taraflı, ya da bebeği çok zorlayan karına doğru bükülmeler gibi, basit sıçramalardan farklı bir hareketlilik hissedilirse hekime haber verilmelidir.</span></p>

    <p class="baslik" xml:lang="tr"><span class="bold">Aşılar</span></p>

    <p class="duz1" xml:lang="tr"><span class="duz">Yeni doğan bebek, yaşamının ilk gününde B tipi sarılık hastalığına karşı aşılanır ve 3. ay bitene kadar 6 aşı olarak aşı dünyasına hızlı bir giriş yapar. Bir bebeğin en fazla aşı olduğu üç aylık dönem 0-3 ay dönemidir. Bebek ve çocuklara uygulanan aşılarla ilgili tüm detaylar AŞILAR bölümünde anlatılmıştır. İlk 3 ay içerisinde uygulanan aşıları sayarsak:</span></p>

    <p class="duz-ilk-paragraf" xml:lang="tr"><span class="bold-italik">1. Hepatit B aşısı:</span></p>

    <p class="duz1" xml:lang="tr"><span class="duz">Her bebeğe doğar doğmaz ve 1. ay bitince B tipi sarılık aşıları yapılır. B tipi sarılık aşısı, tüm dünyada her yeni doğan bebeğe uygulanmaktadır. Yeni doğan bebeğin çevresindeki, annesi de dahil olmak üzere herhangi bir kişi, B tipi sarılık mikrobu taşıyıcısı olabileceğinden, bebeğin hemen aşılanması önemlidir.</span></p>

    <p class="duz1" xml:lang="tr"><span class="duz">Sarılık aşısı bebeği hırpalamaz, belirgin ağrı ya da ateşe yol açmaz. Aşı olan bebek 24 saat süreyle banyo yapmamalıdır, aşı bölgesinin iltihaplanmaması amacıyla aşı olunan bölgeye su değmemelidir.</span></p>

    <p class="duz-ilk-paragraf" xml:lang="tr"><span class="bold-italik">2. Verem aşısı:</span></p>

    <p class="duz1" xml:lang="tr"><span class="duz">Bebek 3. ay bitmeden BCG, yani verem aşısı olmalıdır. Eskiden bebek doğar doğmaz yapılan verem aşısı, artık 2. ay bittikten sonra ve mutlaka 3. ay bitmeden uygulanır.</span></p>

    <p class="duz1" xml:lang="tr"><span class="duz">Verem aşısı, hazırlandığı anda, aşı olacak bebekler arasında paylaştırılan tek aşıdır. Aşı günlerinde 3 aylık bebeklere peşi sıra uygulanır. BCG aşısı ülkemizde verem savaş dispanserleri ve sağlık ocaklarında uygulanmaktadır. Bebek 2 aylık olduğunda BCG aşısı için randevu alınmış olması gerekir. BCG aşısı cilt içine uygulanır ve vücuda karışmaz, bu nedenle BCG aşısı sadece cilt dokusunu hedefleyen, vücudun geneline etki etmeyen tek aşıdır. BCG aşısı cilt içine verildiğinde zayıflatılmış canlı verem mikrobu, bağışıklık sisteminin aşı bölgesinde harekete geçmesini sağlar. Vücudun hücresel bağışıklık adı verilen koruyucu sistemi, hücre boyutunda zayıflatılmış canlı verem mikrobuyla savaşmaya başlar ve bu savaş sonucunda vücudumuz gerçek verem mikrobuyla karşılaştığında bu bakteriyle nasıl baş edeceğini öğrenmiş olur. Bu arada aşı bölgesinde hafif bir iltihap dokusu oluşur, bu kaçınılmazdır. Aşı yeri şişer, kızarır ve daha sonra bu iltihap dokusu kabuklanır. Kabuk düştükten sonra da iz bırakır. Her verem aşısı olan kişinin sol omzuna yakın bir kol bölgesinde verem aşısının izi vardır. Kabuklanma döneminde aşı yerinde bir sulanma mevcutsa, aşı bölgesinin kuru tutulması, o bölgenin ayrıca başka bakterilerce iltihaplanmasını önler. Böyle bir sulanma yoksa, aşı bölgesinin özel bir bakım kuralı yoktur. Verem aşısının reaksiyonları aşı yapıldıktan yaklaşık bir ay sonra ortaya çıkmaya başlar ve haftalarca sürebilir. Verem aşısı yapıldığı gün, 24 saat geçene kadar bebek yıkanmamalıdır.</span></p>

    <p class="duz1" xml:lang="tr"><span class="duz">Aşı yapıldıktan 4-6 ay sonrasında aşı bölgesinde herhangi bir reaksiyon gözlenmezse, aşının tutmadığı kuşkusu oluşacaktır. Bebeğe bu durumda “PPD testi” yapılmalı, PPD test sonucu da negatifse bebek tekrar aşılanmalıdır.</span></p>

    <p class="duz1" xml:lang="tr"><span class="duz">Bebek artık 4. aydan gün almaya başladığında, herhangi bir nedenle verem aşısı yapılmadıysa, aşı öncesi “PPD testi” yapılması gerekebilir. Burada amaç, bebek henüz aşılanmadan, verem mikrobunu çevresindeki verem taşıyan şahıslardan alması durumunda geç yapılan aşının onu koruyamaması ihtimalidir. Bu durumda ppd testi yapılarak bebeğin henüz verem mikrobuyla temas etmediğinden emin olunmak istenecektir. Henüz verem aşısı olmamış bebekte ppd testi pozitif sonuçlanırsa, tüm ailenin verem taramasından geçmesi gerekebilir. Ppd testi negatif sonuçlanan bebeğe hemen verem aşısı uygulanır.</span></p>

    <p class="duz-ilk-paragraf" xml:lang="tr"><span class="bold-italik">3. Rotavirüs aşısı:</span></p>

    <p class="duz1" xml:lang="tr"><span class="duz">Bebek 4. aydan gün almaya başlamadan ilk doz rotavirüs aşısı ağızdan damlatılmalıdır. Rotavirüs aşısı herhangi bir sıkıntıya yol açmaz. Aşının uygulandığı sırada bebeğin aç ya da tok olmasının bir önemi yoktur, aşı uygulamasından sonra bebek hemen emzirilebilir. Bebek ağızdan damlatılan aşının bir kısmını geri çıkartsa da aşının etkinliği azalmaz.</span></p>

    <p class="duz-ilk-paragraf" xml:lang="tr"><span class="bold-italik">4. Beşli karma aşı:</span></p>

    <p class="duz1" xml:lang="tr"><span class="duz">Bebeğe 2 aylık olur olmaz ilk kez beşli karma aşı yapılır. Karma aşıyla 5 aşı birden bebeğe uygulanır. Karma aşının içerisinde çocuk felci aşısı mevcuttur ve bu nedenle günümüz bebeklerinde ağızdan çocuk felci aşısı damlatılması gerekliliği ortadan kalkmıştır. Karma aşının içindeki menenjit aşısı, toplum içerisinde çocuklarda en sık menenjit hastalığına yol açan</span> <span class="italik1">Hemophilius influenza</span> <span class="duz">mikrobuna karşı bebekleri korur. Beşli karma aşının içerdiği diğer 3 aşı ise difteri, tetanos ve boğmaca mikroplarına karşı korunma sağlar.</span></p>

    <p class="duz1" xml:lang="tr"><span class="duz">Beşli karma aşı sonrası bebek 24 saat süreyle yıkanmamalıdır. 48 saat süreyle de bebeğin ateşi ya da huzursuzluğunun olup olmadığı takip edilmelidir. Karma aşının boğmaca aşısı içermesi, aşı sonrası en fazla sorunun karma aşıyla gözlenmesine neden olur. Bebeğin koltukaltına ve ensesine sık sık bakılarak ateşinin olup olmadığı izlenmelidir, yüksek ateşten şüphe edildiğinde dijital dereceyle popodan ateşi ölçülmelidir. 38°C’yi geçen vücut ısısı saptandığında bebeğe yarım parasetamol fitil ya da uygun dozda parasetamol şurup verilmelidir. Beşli karma aşı ayrıca aşırı huzursuzluk ve ağrıya da yol açabilir, yine gerekirse parasetamol uygulanmalıdır. Aşı sonrası sık sorunla karşılaşıldığında muhakkak hekim görüşü alınmalıdır.</span></p>

    <p class="duz-ilk-paragraf" xml:lang="tr"><span class="bold-italik">5. Pnömokok aşısı:</span></p>

    <p class="duz1" xml:lang="tr"><span class="duz">Bebek 2 aylık olduğunda ilk doz pnömokok aşısını olacaktır. Pnömokok, yani zatürree aşısı bebeği pnömokok bakterilerinin yol açtığı zatürree, kulak iltihabı, sinüzit ve menenjit hastalıklarından koruyacağından, her çocuğa uygulanması çok önemlidir. Aşının önemli bir yan etkisi bulunmamaktadır.</span></p>

    <p class="bold-ortali" xml:lang="tr"><span class="bold-italik">Doktor muayeneleri</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">7. gün:</span> <span class="dar-paragraf-italik">Bebek bir haftalık olduğunda takibini yapan hekim bebeği görmeli ve muayene etmelidir. Bu muayenede EVDE İLK GÜNLER bölümünde anlatılan bebeğe ait özellikler, irdelenecektir.</span></p>

    <p class="alinti" xml:lang="tr"><span class="dar-paragraf-bold-italik">15. gün:</span> <span class="dar-paragraf-italik">15. gün muayenesinde en önemli konu bebeğin kilo alımı ve büyümesi olacaktır. Anne sütünün yeterli olması ve bebeğin yeterli kilo alması en ideal olan durumdur. Hekim bebeğin kilo ve boyunu ölçecek, kalp seslerine dikkat edecek ve sarılığının olup olmadığını inceleyecektir. Gerekli önerilerde bulunacaktır.</span></p>

    <p class="alinti" xml:lang="tr"><span class="dar-paragraf-bold-italik">1. ay:</span> <span class="dar-paragraf-italik">1. ay muayenesinde bebeğin büyümesi, kilo, boy ve baş çevresi belirlenecek, doğumdaki değerlerle kıyaslanacaktır. Gelişimi, çevresiyle ilgisi incelenecektir. B tipi sarılık aşısı tekrarlanacaktır. Sarılığının, kalpte bir üfürümün olmadığından emin olunacaktır. Bebeğin muayenesinden sonra gerekli öneriler konuşulacaktır. Bebeğe bu muayenede D vitamini başlanacaktır.</span></p>

    <p class="alinti" xml:lang="tr"><span class="dar-paragraf-bold-italik">2. ay:</span> <span class="dar-paragraf-italik">2. ay muayenesinde bebeğin büyümesi ve gelişmesi irdelenecektir. İlk karma aşısı ve rotavirüs aşısı yapılacak, BCG (verem aşısı) aşısı yapılma zamanı planlanacaktır. Muayene sonrası gerekli öneriler konuşulacaktır.</span></p>

    <p class="alinti" xml:lang="tr"><span class="dar-paragraf-bold-italik">3. ay:</span> <span class="dar-paragraf-italik">3. ay muayenesinde bebeğin ilk büyüme yüzdeleri belirlenecektir.</span></p>

    <p class="alinti" xml:lang="tr"><span class="dar-paragraf-italik">Bebeğin her ay saptanan kilo, boy, baş çevresi büyüme yüzdelerinin fazla sapma olmaksızın, ilerleyen aylarda da benzer şekilde devam etmesi beklenir, bu nedenle 3. ayda belirlenecek değerler büyük önem taşır. Eğer 2. ayda karma aşıyla birlikte yapılmadıysa pnömokok aşısı 3. ay muayenesinde uygulanmalıdır. 3. ay muayenesinde doğumsal kalça çıkığının mevcut olmadığından tekrar emin olmakta fayda vardır, muayenede bir şüphe mevcutsa kalça ultrasonu çekilmelidir. Doğumsal kalça çıkığı şüphesi olduğunda ilk 3 ay, ultrasonografi, daha sonra ise röntgen grafileri tercih edilir. Bebeğin röntgen ışınlarına maruz kalmaması açısından, eğer bir şüphe varsa, üç ay bitmeden bu şüphenin ultrasonografi çekilerek giderilmesi gerekir</span><span class="duz">.</span></p>

    <p class="baslik" xml:lang="tr"><span class="bold">Bu dönem için önemli bilgiler</span></p>

    <p class="duz-ilk-paragraf" xml:lang="tr"><span class="bold-italik">Uzamış sarılık</span></p>

    <p class="duz1" xml:lang="tr"><span class="duz">Yeni doğan bebeklerin çoğunda fizyolojik sarılık olur ve bu durum gelir, geçer. Bazı bebeklerde ise AB0 kan grubu uyuşmazlığı gibi bazı nedenlerle ilk günlerde çok yoğun sarılık olur ve bu duruma hekimler müdahale ederler. Bazı bebeklerde ise yeni doğan dönemi sarılığı çok uzun süre devam eder.</span></p>

    <p class="duz-ilk-paragraf" xml:lang="tr"><span class="bold-italik">• Peki bebekteki sarılık, ne kadar sürerse, uzamış sarılık sayılır?</span></p>

    <p class="duz1" xml:lang="tr"><span class="duz">Zamanında ve normal kiloda doğmuş bebeklerde en fazla 15 günlük olunca, erken ya da ufak doğmuş bebeklerde ise en fazla 21 günlük olunca vücutta sarılık belirtisi kalmaz. Sarılık ilk kez gözaklarında başlayıp yine en son gözaklarında sonlandığından 21 günlük olmuş bir bebeğin gözaklarında hâlâ sarılık mevcutsa bu duruma uzamış sarılık denir.</span></p>

    <p class="duz1" xml:lang="tr"><span class="duz">Bir bebekte gözaklarının ve de cildin sarı olması halinin uzaması durumunda bunun sebeplerinin araştırılması gerekir. En sık gözlenen sebep, anne sütü sarılığıdır. Anne sütü sarılığı sorununu yaşayan bebekler hasta değildirler ve bu sorun, bebeğe herhangi bir zarar vermeden geçer gider.</span></p>

    <p class="duz1" xml:lang="tr"><span class="duz">Anne sütü sarılığından önce sarılığın uzamasının bir belirti olduğu hasta bebeklerden bahsedelim:</span></p>

    <p class="duz1" xml:lang="tr"><span class="duz">Öncelikle kolay kilo alamayan, kolay kusan ve hareketliliği az bir bebekte sarılık uzuyorsa bebek hemen muayene edilmelidir. Tamamen sağlıklı görünen bir bebekte sarılık uzadığındaysa bebeğin idrar ve kaka rengine çok dikkat etmek gerekir. Eğer bebeğin idrar rengi normalde renksizken sararır ve koyulaşırsa, bezini boyarsa; normalde hardal renginde olması gereken bebeğin kakası, idrarda söylenenin tam tersine daha açık bir renge ve hatta kil rengine dönmekteyse bu normal değildir. Bebeğin hasta olabileceğini düşündürtmelidir.</span></p>

    <p class="duz1" xml:lang="tr"><span class="duz">Uzamış sarılık durumunda bebeğin kanı alınarak bilirübin değerlerine bakılmalıdır. Birinci ayın tamamlanmasına doğru hâlâ bilirübini yüksek olan bebekte en kötü ihtimal, karaciğer dokusunun doğuştan hasta olmasıdır. Karaciğer dokusunun hasta olması ihtimalini değerlendirmek için, bebeğin, bilirübinin bir alt grubu olan direkt bilirübinini ölçmek gerekecektir. Eğer bebeğin kan bilirübin değerinin beşte birinden daha fazlası direkt bilirübinden oluşuyorsa, bebeğin karaciğer dokusunun hasta olması ihtimali var demektir. Karaciğer dokusunun doğuştan hasta olmasından şüphe edildiğinde hiç geç kalmadan bir çocuk gastroenteroloğu (mide-bağırsak hastalıkları uzmanı) görüşü alınmalıdır. Böylesi bir hastalık varsa bebeğin sarılığı gün geçtikçe azalmayacak, gittikçe artacaktır.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt6.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">İdrar rengi daha koyu, kaka rengi ise tam tersine daha açık renge bürünen bebeklerde muhakkak hekim görüşü alımalıdır.</span></p>

    <p class="duz1" xml:lang="tr"><span class="duz">Direkt bilirübinin çok yüksek olmadığı ve de hiçbir hastalık bulgusu vermeyen, sarılığın gün geçtikçe artmadığı, giderek azaldığı bebeklerdeyse en fazla gözlenen sorun, anne sütü sarılığıdır.</span></p>

    <p class="duz-ilk-paragraf" xml:lang="tr"><span class="bold-italik">Anne sütü sarılığı</span></p>

    <p class="duz1" xml:lang="tr"><span class="duz">Bilirübin, bebeğin eski kan hücreleri yıkılırken oluşur, vücuttan atılması için karaciğere gider ve safra yoluyla vücuttan atılır.</span></p>

    <p class="duz1" xml:lang="tr"><span class="duz">Bazen anne sütüyle bebeğin kanına ulaşan yağlar, yani anne sütünün içindeki yağlar, o kadar güçlüdür ki, bebeğin, bilirübin taşıyan proteinlerinin bu görevi yerine getirmesini engeller. Karaciğere bilirübin taşıması gereken proteinler, bu güçlü yağları taşımayı tercih ederler ve bilirübin açıkta kalır, taşınamaz. Bu durum yüz annenin bir ya da ikisinde gözlenir. Karaciğere bir türlü ulaşamayan bilirübinler ise, doğruca bebeğin cildine yerleşirler. Eğer belirgin ya da uzamış sarılığın sebebi bu ise, yani anne sütü sarılığıysa bu durum bazen aylarca sürse de kendiliğinden geçecektir. Yukarıda da anlatıldığı gibi eğer bebeğin direkt bilirübini yüksek değilse, idrar ve kaka renkleri normalse, ve ayrıca bebekte kan hücrelerine ya da tiroit dokusuna ait herhangi bir hastalık belirtisi yoksa ve de sarılık gün geçtikçe azalmaktaysa anne sütü sarılığı ihtimali yüksektir. Anne sütü sarılığı teşhisi konduğunda herhangi bir uygulama gerekmez, bebek bol bol annesini emmelidir, bu durum kendiliğinden düzelecektir.</span></p>

    <p class="duz1" xml:lang="tr"><span class="duz">Anne sütü sarılığından şüphe edildiğinde anne sütünü geçici sürelerle de olsa kesmek, son derece hatalıdır. Anneye “Birkaç gün anne sütü verme, hazır mama ver, bebeğin sarılığı hemen azalırsa anne sütü sarılığı teşhisi netleşmiş olur” tarzı bir öneride bulunmak yanlıştır. Her şeyin yolunda gittiği bir bebekte birkaç gün sadece hazır mama vermek, anne sütünün azalmasına ya da kesilmesine, bebeğin mama tadına alışarak anne sütünü reddetmesine sebep olabilir.</span></p>

    <p class="duz1" xml:lang="tr"><span class="duz">Anne sütü sarılığı ve karaciğerin doku hastalıkları dışında, bebekte enfeksiyon varsa, tiroit dokusu tam oluşmadıysa veya kırmızı kan hücrelerinde doğuştan itibaren enzim eksikliği varsa yine sarılık uzayabilir. Bu durumlarda bebeğin sarılığı daha ilk haftalarda bile çok belirgindir. Yeni doğan bebeklerde ortaya çıkan belirgin sarılık durumlarıyla ilgili detaylar için HASTANEDE İLK GÜNLER bölümüne bakınız.</span></p>

    <p class="duz-ilk-paragraf" xml:lang="tr"><span class="bold-italik">Doğuştan kalça çıkığı</span></p>

    <p class="duz1" xml:lang="tr"><span class="duz">İlk aylar içerisinde bebekte doğuştan kalça çıkığının olmadığından mutlaka emin olmak gerekir. Eğer bebek yeni doğduğu dönemde kalça ultrasonografisi çekilmişse zaten bu konuda kesin bir karara varılmış olur. Eğer çekilmediyse bebeği takip eden hekim her muayenede kalça eklemini kontrol edecektir. Ailede doğuştan kalça çıkığı öyküsü olduğunda, eğer bebek makat gelişiyle doğduysa, bebeğin her iki bacağının üst kısmındaki cilt kıvrımları simetrik değilse özellikle dikkatli olmak gerekir. Şüpheli durumlarda kalça ultrasonografisi çekilmeli, ortopedi uzmanı görüşü alınmalıdır.</span></p>

    <p class="duz-ilk-paragraf" xml:lang="tr"><span class="bold-italik">Ateş ölçümü</span></p>

    <p class="duz1" xml:lang="tr"><span class="duz">Bebeğimiz henüz küçükken, herhangi bir ateşlenme durumunda izlememiz gereken yöntemleri erkenden bilmekte büyük fayda vardır. Bebek aşı olduğunda, hastalandığında, ortam ısısı normalden çok farklıysa vücut ısısının dikkatle takip edilmesi gerekecektir. Öncelikle akılda tutulması gereken konu, vücut ısısının ense ve koltukaltına bakılarak kontrol edileceğidir. Bebeğin eli, ayağı, burnu gerçek vücut ısısını yansıtmaz genellikle, gereksiz yere soğuk ya da gereksiz yere sıcak olabilir. Bu durum, anne ve babayı yanıltır. Bunun nedeni bebeklerde damarların gerektiğinde açılıp, daralmasını sağlayan sempatik-parasempatik sistemin henüz gelişmemiş olmasıdır. Damar sistemi acemice davranmaktadır açıkçası. En iyisi ense ve koltukaltlarına bakmaktır. Bebeğin ateşinin yüksek olduğundan şüphe edildiğinde hemen ölçülmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">Öncelikle bebeğin vücut ısısı</span></p>

    <p class="alinti" xml:lang="tr"><span class="dar-paragraf-bold-italik">Koltukaltı ölçümünde 37,5°C’yi,</span></p>

    <p class="alinti" xml:lang="tr"><span class="dar-paragraf-bold-italik">popodan ölçümde 38°C’yi,</span></p>

    <p class="alinti" xml:lang="tr"><span class="dar-paragraf-bold-italik">Kulak zarı ölçümünde 38°C’yi geçmemelidir,</span></p>

    <p class="alinti" xml:lang="tr"><span class="dar-paragraf-bold-italik">geçerse bebeğin ateşi var kabul edilecektir.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt7.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebeğin ateşli olup olmadığını anlamak için el, ayak ya da alnına bakılmamalı, her zaman enseye ve koltukaltına bakılmalıdır.</span></p>

    <p class="duz-ilk-paragraf" xml:lang="tr"><span class="bold-italik">• Bebeğin ateşi nasıl ölçülmelidir?</span></p>

    <p class="duz1" xml:lang="tr"><span class="duz">Bebeklerin ateşi ölçülürken belirtmemiz gereken ilk husus, cıvalı termometreleri kullanmamamız olacaktır, eski usul civalı termometreleri unutun! Cıvalı termometreler kırılabilir, etrafa cam ve cıva saçılabilir, bu da tehlikeli olabilir. Cıvalı termometrede ölçüm süresi 5 ila 8 dakika arası olmalıdır ki, çocuklarda bu süre pratik olmaktan çok uzaktır. Cıvalı termometrelerde ölçüm sonrası cıvanın tekrar hazneye inmesi için sallanması gerekir; tüm bu nedenle bu termometreler kullanılmamalıdır.</span></p>

    <p class="duz1" xml:lang="tr"><span class="duz">Bebeklerde ateş en sağlıklı olarak dijital termometrelerle ölçülür. Dijital termometreler pek çok alette yer alan termostatlarla aynı tarzda ölçümü yapar. Çelik ve bakır gibi ısı artışına farklı boyutta tepki veren iki ayrı metal bu tarz aletlerde yan yana konur, ısı artışıyla metallerde oluşan genleşme farkı ölçülür ve aradaki bu fark ısı değeri olarak ekrana yansır. Gayet objektif. Bu tarz termometrelerde ölçüm hatası pek olmaz, oldukça güvenilirdir. Koltukaltı ve popodan ölçümler rahatlıkla yapılabilir. Zaten vücudun iç ateşini en iyi gösteren ısı ölçümü rektal yolla, yani popodan yapılan ölçümdür. Dijital termometrenin metal ucu, popodan yarım cm içeriye yerleştirilir, maksimum ısıya çıkıldığında termometre sinyal verir. Bebeğin ısısı belirlenmiş olur. Kulaktan ateş ölçen termometreler kulak zarından ateş ölçer ve infrared denen, kırmızı renk dalgasından daha küçük dalga boylarında lazer ışını yansıtır. Bu ışın kulak zarına çarpar ve hastanın ateşini ekrana yansıtır. Peki niçin kulak zarı? Çünkü en önemli atardamarımız olan şahdamarı boyundan geçerken önce kulak zarına sonra da vücut ısısını ayarlayan beyindeki hipotalamusa temiz kan gönderen bir atardamar yollar, bu gerçek vücut ısısını yakalamak açısından büyük bir şanstır. Kulak zarı ısısını gösteren termometrelerin en büyük problemi, özellikle ilk 6 ay, henüz kulak yolu tam oluşmamış bebekte doğru ateşi gösterememesidir. İlk 6 ay kulaktan ateş ölçmeyi unutun. Daha sonra kullanırsınız. Daha büyük çocuklarda bile bazen alet düzgün tutulmazsa kulak zarı tam odaklanamayabilir ve sonuç yanlış çıkabilir. Ayrıca ölçüm yapılan kulak zarında ya da kulak yolunda bir enfeksiyon ya da büyük bir kulak kiri varsa yine ölçüm güvenilir olamayabilmektedir.</span></p>

    <p class="duz-ilk-paragraf" xml:lang="tr"><span class="bold-italik">Ateş düşürücü ilaçlar</span></p>

    <p class="duz1" xml:lang="tr"><span class="duz">Peki bebeğimiz ateşlenirse ne yapmalıyız? Uygun yöntemlerle ateşi ölçülen bebeğin vücut ısısının rektal yolla ölçüldüğünde 38°C’ye, koltukaltı yoluyla ölçüldüğünde 37,5°C’ye yaklaşmakta olduğu görülürse, öncelikle giysileri azaltılmalıdır, tek bir zıbın giydirilmelidir.</span></p>

    <p class="duz1" xml:lang="tr"><span class="duz">Bebeğin oda ısısı 18-20°C’de tutulmalıdır. Bebeğe zorlamadan, kaynatılmış soğutulmuş su verilmelidir. Boyundan aşağı ılık suyla yapılacak bir duş, bebeğin ateşinin düşmesinde faydalı olur. Bebeğin ateşi, verilen bu değerlerin üzerindeyse, ilaç verilmesi gerekir.</span></p>

    <p class="duz1" xml:lang="tr"><span class="duz">Özellikle 5 ay-5 yaş arası yüksek ateş, bazı bebeklerde havale riski doğuracağından, ateşin sebebi ne olursa olsun düşürülmelidir. Bu arada cam termometreler gibi, unutulması gereken bir uygulama vardır, o da bebeklere aspirin verilmesidir: ASPİRİNİ UNUTUN! Artık hiçbir bebeğe aspirin önerilmemektedir, bunun da nedeni aspirinin bebeklerde REYE SENDROMU’na yol açabilecek olmasıdır. Aspirin kullanımının bebeklerde yol açabildiği bu hastalık ismini, hastalığı 1963 yılında ilk kez tanımlayan Avustralyalı bir hekimden alır. Bebekte ateşlenmenin sebebi viral bir hastalıksa (suçiçeği, paçavra gribi vesaire), bebeğe verilen aspirin karaciğer ve merkezi sinir sisteminde bozulmalara yol açmakta, kusma ve bilinç kaybı oluşabilmektedir. Bu tehlikeli hastalık tablosuyla karşılaşmamak amacıyla 1980’li yıllardan bu yana bebekler ve de çocuklar aspirinden uzak tutulmaktadırlar.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt8.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebek ve çocuklara asla aspirin verilmemelidir.</span></p>

    <p class="bold-ortali" xml:lang="tr"><span class="bold-italik">Reye sendromu</span></p>

    <p class="alinti-ilk-paragraf" xml:lang="tr"><span class="dar-paragraf-italik">Aspirin ilacının sadece çocuklarda gözlenen, özellikle beyin ve karaciğer dokusunda hasara yol açan bir komplikasyonuna REYE SENDROMU ismi verilir. Doktora geç gidildiğinde ölümcül olabilen bu hastalık ismini, hastalığı ilk kez tanımlayan Avustralyalı bir patolog olan doktor Douglas Reye’den almaktadır. Ateş ya da ağrı nedeniyle aspirin kullanmakta olan bir çocuk eğer o sırada suçiçeği ya da paçavra gribi gibi ağır bir virüs hastalığı geçirmekteyse, beyin dokusunda ödem, karaciğer dokusunda ise yağlanma belirtileri ortaya çıkabilmektedir. Çocukta şiddetli kusma, halsizlik, huzursuzluk ve sık nefes alma şikâyetleri gözlenir, müdahale edilmezse hasta çocuk komaya girebilir. Viral hastalık ile aspirinin bir araya gelmesi dokuları bozmuştur. Hasta çocuğu komaya sokabilen, ölümcül olabilen bu risk nedeniyle günümüzde hiçbir bebeğe, çocuğa ya da ergenlik dönemindeki gence ateşli hastalıklar sırasında aspirin önerilmemektedir. Ateşli hastalıklar sırasında aspirinin kullanımı çocuklarda yasaktır. Aspirini çocuklarda lütfen unutunuz!</span></p>

    <p class="duz-ilk-paragraf" xml:lang="tr"><span class="duz">Bebek ateşlendiğinde verilmesi gereken ilaç parasetamoldür. Belirli bir enfeksiyon başladığında beynimiz vücut ısısının artmasını, böylece vücuda giren mikrobun çoğalmasının baskılanmasını ister. Bu amaçla prostaglandin isimli kimyasal maddeler kanda çoğalır, vücut ısısı artar. Ateş düşürücüler prostaglandin oluşumunu sağlayan siklooksijenaz enziminin çalışmasını engeller, ateş düşer. Parasetamol, fitil ya da şurup şeklinde bebeğe verildiğinde etkisi ilk yarım saatte başlar. Etken maddesi parasetamol olan ilaçlar aç karnına alınabilir. Vücut ısısı 1-2 saat içerisinde düşer, bu etki 3-4 saat süreyle devam eder. Önerilen miktar her seferde kilo başına 10-15 mg’dır. Örneğin bebeğimiz 6 kilo ise, en az 60, en fazla 90 mg parasetamol verilmesi uygundur. Fitil ve bir ölçek şurup 120 mg parasetamol içerdiğinden, 60 mg, yarım fitil ya da yarım ölçek demektir. Bebek 12 kg olduğunda bütün fitil ya da tam ölçek, en az verilecek dozdur. Bu miktar 24 saat içerisinde en fazla 3-4 kez tekrarlanabilir. Bebek ateşlendiğinde bebeğin hekimine hemen haber verilmelidir. Bebeğin hekimi bebeğe en uygun tedavi planını size aktaracak ve bebeği muayene edecektir.</span></p>

    <p class="duz1" xml:lang="tr"><span class="duz">9 aylıktan büyük bebeklerde etken maddesi ibuprofen veya ketoprofen olan ilaçlar da ateşli çocuklarda önerilebilmektedir, bu konuda en iyi bilgiyi hekiminiz verecektir.</span></p>

    <p class="duz1" xml:lang="tr"><span class="duz">Ateşi hemen düşmeyen, devam eden bebeklere ateş düşürücü pansuman uygulanmalıdır:</span></p>

    <p class="duz-ilk-paragraf" xml:lang="tr"><span class="bold-italik">Ateş düşürücü pansuman</span></p>

    <p class="duz1" xml:lang="tr"><span class="duz">Geniş bir kaba ılık su ve bir miktar buz koyup, yaklaşık 18°C sıcaklığında su hazırlayınız. 6 adet büyük pamuk parçası bölünüz ve bunları soğuk suya sokup sıkınız. Bu geniş pamuk parçalarını atardamarların geçtiği alna, şah damarı üzerine, koltukaltlarına ve kasık bölgelerine yerleştiriniz, pamuk parçaları ısındıkça tekrar ılık suya sokup ıslatıp dönüşümlü kullanınız. Bebeğin atardamarların yüzeye yakın olduğu bölgelerde soğuk suyla temas etmesi, ateşin düşmesine yardımcı olur. Suya sirke konması faydası olmayan bir halk inanışıdır. Bebeğin ayrıca ılık suyla sık sık boyundan aşağı duş alması da ateşin düşmesinde yararlı olacaktır.</span></p>

    <p class="duz-ilk-paragraf" xml:lang="tr"><span class="bold-italik">Baş çevresi ölçümü</span></p>

    <p class="duz1" xml:lang="tr"><span class="duz">3. ay tamamlandığında bebeğin baş çevresi ölçülerek bebeğin başının aşırı büyük ya da küçük olup olmadığı araştırılır. Baş çevresi ölçümleri 3. aydan başlamak üzere bebek 18. aylık olana kadar, her muayenede düzenli olarak tekrarlanır.</span></p>

    <p class="duz1" xml:lang="tr"><span class="duz">Tüm dünyada tüm bebeklerin baş çevrelerinin ölçülüp kayıt altına alınmasının en önemli amacı, başı aşırı büyük olan bebeklerin mümkün olan en kısa sürede fark edilmeleridir. Eğer bebeğin başı küçükse, başın küçük olması anlamına gelen mikrosefali durumu söz konusudur. Eğer bebeğin başı aşırı büyükse, beyinde su toplanması anlamına gelen hidrosefali hastalığı söz konusu olabilir.</span></p>

    <p class="duz1" xml:lang="tr"><span class="bold-italik">Hidrosefali:</span> <span class="duz">Baş çevresi normal sınırların ötesinde büyük olan bebeklerde HİDROSEFALİ ismi verilen bir merkezi sinir sistemi hastalığından şüphe edilir. Bu hastalıkta merkezi sinir sistemi içerisinde dolaşmakta olan beyin-omurilik sıvısının ya dolaşımı bozulmuştur ya da miktarı artmıştır. Bu sıvı beyin içerisinde, bebeklerde çapı sadece 2 mm olan boşluklardan geçer. Bu dar geçiş noktaları doğuştan tıkalı ya da anormal yapıdaysa sıvı akımı zorlaşır ve beyin içerisinde basınç artar. Başın büyük olması en önemli bulgudur, alın genişler ve kafatası üzerindeki toplardamarlar büyür. Bu durumdan göz küreleri de etkilenir ve gözler batan güneş manzarasını andıracak şekilde aşağıya doğru bakmaya eğilimli olabilirler. Huzursuzluk, iştahsızlık ve kusma da bu şikâyetlere eklenir. Bu hastalıktan şüphe edilirse bir an önce bir çocuk nöroloğunun (sinir sistemi hastalıkları uzmanı) görüşüne başvurulmalı, gerekli tıbbi ve cerrahi müdahaleler planlanmalıdır.</span></p>

    <p class="duz1" xml:lang="tr"><span class="bold-italik">Mikrosefali:</span> <span class="duz">Bazen de izlenmekte olan bebeğin başının çok küçük olduğu fark edilir. Bu duruma küçük kafa anlamında MİKROSEFALİ ismi verilir. Mikrosefali eğer yapısal ise genelde ailevidir. Kalıtımsal olan bu durum bazen kafanın küçük olmasının yanı sıra zekâ geriliğiyle birlikte de seyredebilir. Bu durumda bebeğin gelişimi çok daha dikkatle izlenmelidir.</span></p>

    <p class="duz1" xml:lang="tr"><span class="duz">Down sendromu gibi bazı kromozom anomalilerinde de yine kafa küçük olabilir.</span></p>

    <p class="duz1" xml:lang="tr"><span class="duz">Bebek daha anne karnındayken kızamıkçık gibi bazı hastalıklara ya da annenin tükettiği alkole ya da bazı ilaçlara maruz kalırsa mikrosefali durumu gelişebilir. Bu durumda bebeğin sinir sistemi gelişimi ideal olamayacağından, bebeğin bir çocuk nöroloğunun yönlendirmesiyle izlenmesi gerekir.</span></p>

    <p class="duz-ilk-paragraf" xml:lang="tr"><span class="bold-italik">Ani bebek ölümü</span></p>

    <p class="duz1" xml:lang="tr"><span class="duz">Ani bebek ölümü, dokuz aylıktan küçük bir bebeğin, gece uykusu sırasında aniden ölü bulunması demektir. Bu durum çoğunlukla 2.-4. aylar arasında gözlenir, vakaların % 95’i 6 aylıktan küçüktür. Ani bebek ölümü, bilinen hiçbir şikâyeti olmayan bebekte ortaya çıkar, bebeğe otopsi yapıldığında bebeğin vücudunda herhangi bir belirgin anomaliye rastlanmaz. Bir bebeğin beşiğinde uyumaktayken ölü bulunması ihtimalinin, bebeklerin ne kadarında var olduğu ülkemizde bilinmemekteyken Amerika Birleşik Devletleri’nde bu konu kapsamlı olarak takip edilmektedir. ABD’de ani bebek ölümü sıklığı, 1992 yılında her 1 000 bebekte 1,3-1,4 oranında ve yılda 7 000 vakayken, 2002 yılında bu sıklık her 1 000 bebekte 0,5 oranına ve yılda 2 300 vakaya düşmüştür. Vaka sayısındaki bu düşüş “</span><span class="italik1">back to sleep campaign</span><span class="duz">” ismi verilen, bebeklerin yüzüstü yerine sırtüstü yatmalarını sağlamaya yönelik kampanyaların yürütülmesiyle gerçekleşmiştir. Bu başarı bizleri ani bebek ölümüyle ilgili olarak, ispatlanmış en önemli önleme götürür: BEBEKLER İLK 4 AY SÜREYLE SIRTÜSTÜ YATIRILMALI, ASLA YÜZÜSTÜ YATIRILMAMALIDIRLAR.</span></p>

    <p class="duz1" xml:lang="tr"><span class="duz">Bebeklerin ilk aylar içerisinde bağırsak gazını rahat çıkarmaları ve daha huzurlu olmaları amacıyla yüzüstü yatırılmaları, ABD’de 70’li ve 80’li yıllarda yaygın bir uygulamaydı ve günümüzde de ABD’de hâlâ ailelerin % 13’ü bebeklerini yüzüstü yatırmayı tercih etmektedirler. Ülkemizde bebeklerin gece yüzüstü yatırılması uygulaması hiçbir zaman kitlesel boyutlarda olmamıştır. Annenin hamilelikte ve loğusayken sigara ya da alkol tüketmesi gibi ani bebek ölümü ihtimalini artıracak, anneye ait olumsuz özellikler de ülkemizde ABD’de olduğu kadar yaygın değildir. Ülkemizde ailelerin kalabalık olması ve anneye verilen desteğin yoğun olması da büyük bir avantajdır. Ani beşik ölümü, hamileliği problemli seyretmiş ve iyi takip edilememiş annelerde ya da anne yaşı 20’nin altındaysa ya da anne sigara, alkol veya uyuşturucu kullanmaktaysa daha sık görülmektedir. BEBEK İLK 5 AY İÇERİSİNDE EVİN YATAK ODASINDA ANNE VE BABAYLA BİRLİKTE AMA KENDİ BEŞİĞİNDE, SIRTÜSTÜ YATMALIDIR. Bebek 5. aydan sonra kendi odasına geçmelidir. Ebeveynin bebeğin gece boyunca verdiği tepkilere son derece duyarlı olması gerekir, bebek kolay kusan bir bebekse daha da dikkatli olmak gerekir. Bebeğin üzerine yattığı yatağın altına, yani beşiğin iskeleti ile yatak arasına, yatağın baş kısmında olacak şekilde küçük bir yastık koyarak yatağın baş kısmının, ayak kısmına göre yaklaşık 30 derece daha yüksek olmasını sağlamak, kolay kusan bebeklerde uygulanması şart olan bir önlemdir. Hekimlerin her bebek için önerdikleri uygun gece uykusu tavsiyelerine uyulduğunda, ülkemiz şartlarında, anne ve babaların ani bebek ölümü ihtimalinden aşırı korkmalarına gerek yoktur.</span></p>

    <p class="foto-ustten-bosluklu" xml:lang="tr"><span><img alt="EAP.jpg" class="generated-style1" src="../Images/EAP_fmt9.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Şimdi uygulanması gereken tüm önlemleri sırayla gözden geçirelim:</span></p>

    <p class="alinti-ilk-paragraf" xml:lang="tr"><span class="dar-paragraf-italik">1. Bebek gece uyurken asla yüzüstü yatmamalıdır, uyurken kusarsa sorun çıkabilir. Burun içi ve genzi dolunca nefes alamayabilir.</span></p>

    <p class="alinti" xml:lang="tr"><span class="dar-paragraf-italik">2. BEBEK İLK 5 AY İÇERİSİNDE EVİN YATAK ODASINDA ANNE VE BABAYLA BİRLİKTE AMA KENDİ BEŞİĞİNDE, SERT YATAK ZEMİNİNDE SIRTÜSTÜ YATMALIDIR. Anne ve baba gece boyunca sık sık bebeğin yatış pozisyonunu kontrol etmelidir.</span></p>

    <p class="alinti" xml:lang="tr"><span class="dar-paragraf-italik">3. Bebek için kullanılan çarşaflar % 100 pamuklu kumaştan üretilmiş olmalıdır. Kumaş, yangına direnç kazandırmak gibi amaçlarla kimyasal işlemlerden geçirilmemiş olmalıdır. Bebeğin üzerine örtülen örtü, yatağın alt kısmına sıkıştırılmış olmalı ve bebeğin ancak omuzlarına kadar örtülmelidir.</span></p>

    <p class="alinti" xml:lang="tr"><span class="dar-paragraf-italik">4. Bebek kundaklanmamalı, kol ve bacakları serbest olmalıdır.</span></p>

    <p class="alinti" xml:lang="tr"><span class="dar-paragraf-italik">5. Bebek gece ya da gündüz, hiçbir zaman sigara dumanına maruz kalmamalıdır.</span></p>

    <p class="alinti" xml:lang="tr"><span class="dar-paragraf-italik">6. Anne sigara, alkol, uyuşturucu etkisi olan ilaçlar kullanmamalıdır.</span></p>

    <p class="alinti" xml:lang="tr"><span class="dar-paragraf-italik">7. Bebeğin odası aşırı sıcak olmamalı, bebeğin üstü battaniyelerle örtülmemelidir. Oda ısısı 20-22°C düzeyinde tutularak, bebeğin üzerinin sıkıca örtülmesi gereksinimi önlenmelidir.</span></p>

    <p class="alinti-son-paragraf" xml:lang="tr"><span class="dar-paragraf-italik">8. Bebeğin beşiğinde yastık olmamalı, bebeğin başı ile beşiğin kenarında belirli bir mesafe olmalıdır, bebek beşiğinde sert bir zeminde uyumalıdır.</span></p>

    <p class="foto-ustten-bosluklu" xml:lang="tr"><span><img alt="DSC00701.jpg" class="generated-style1" src="../Images/DSC00701_fmt.jpeg"/></span></p>

    <p class="italik-ortali-foto-alti1" xml:lang="tr"><span class="dar-paragraf-italik">Bebek anne ve babasının yatak odasında, kendi yatağında yatmalıdır.</span></p>

    <p class="italik-ortali-foto-alti1" xml:lang="tr"><span class="dar-paragraf-italik">Bebek sert bir zeminde sırtüstü yatmalıdır.</span></p>

    <p class="italik-ortali-foto-alti1" xml:lang="tr"><span class="dar-paragraf-italik">Bebeğin yastığı olmamalıdır, bebeğin başı ile yatağın baş kısmı arasında mesafe olmalıdır.</span></p>

    <p class="italik-ortali-foto-alti1" xml:lang="tr"><span class="dar-paragraf-italik">Bebeğin üzeri kalın bir örtüyle örtülmemelidir.</span></p>

    <p class="italik-ortali-foto-alti1" xml:lang="tr"><span class="dar-paragraf-italik">Bebeğin örtüsü yatağın alt kısmına sıkıca tutturulmalıdır.</span></p>

    <p class="italik-ortali-foto-alti" xml:lang="tr"><span class="dar-paragraf-italik">Bebeğin kol ve bacakları serbest olmalıdır.</span></p>
  </div>
</body>
</html>