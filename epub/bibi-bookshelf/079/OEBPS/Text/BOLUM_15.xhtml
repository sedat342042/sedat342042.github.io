<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>BOLUM_15.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }</style>
</head>

<body class="calibre">
  <div class="generated-style" id="bolum-15">
    <div class="calibre2" id="calibre_pb_0"></div>

    <h1 class="bolum-ismi" id="toc-anchor" xml:lang="tr"><span class="ana-bolum-basligi">Aciller, zehirlenmeler</span></h1>

    <p class="duz1" xml:lang="tr"><span class="bold">Yüksek ateş</span></p>

    <p class="duz1" xml:lang="tr"><span class="duz">Bebeğin ateşinin aniden yükselmesi, bebek için tehlikeli olabilecek bir durumdur.</span></p>

    <p class="duz1" xml:lang="tr"><span class="duz">Bebekler ve 5 yaşından küçük çocuklar, aniden ateşlendiklerinde yüksek ateşe bağlı havale geçirme riskine sahiptirler ve bu nedenle ateşin sebebi ne olursa olsun, bebeğin yüksek ateşinin, bir an önce düşürülmesi gerekir. Ateşi aniden fırlayan bebekte uygulanması gereken önlemler şunlardır:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Bebek hemen soyulmalıdır, oda ısısı 22-24°C ise, bebek sadece bezle kalmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Bebeğin ateşinin, koltukaltından ölçülmekte ise 37,5°C, popodan ölçülmekte ise 38°C’ye düşmesi amaçlanarak bebeğe uygun dozda, parasetamol etken maddeli ilaç verilmelidir. Parasetamol, fitil ya da şurup şeklinde bebeğe verildiğinde etkisi ilk yarım saatte başlar. Vücut ısısı 1-2 saat içerisinde düşer, bu etki 3-4 saat süreyle devam eder. Önerilen miktar her seferde kilo başına 10-15 mg’dır. Örneğin bebeğimiz 6 kilo ise, en az 60, en fazla 90 mg parasetamol verilmesi uygundur. Fitil ve bir ölçek şurup 120 mg parasetamol içerdiğinden, 60 mg, yarım fitil ya da yarım ölçek demektir. Bebek 12 kg olduğunda bütün fitil ya da tam ölçek, en az verilecek dozdur. Bu miktar 24 saat içerisinde en fazla 3-4 kez tekrarlanabilir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Ateşli bebeğin ılık suyla boyundan aşağı yıkanması gerekir. Ilık suyla pansuman uygulamasıyla devam edilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Bebeğin ateşi, parasetamol verildikten 1,5 saat sonra hâlâ istenilen düzeye inmediyse, bebek 9 aylıktan büyük ise, uygun dozda ibuprofen içeren şurup, bebeğe verilmelidir. Bebeğin ateşi düşme eğilimi göstermiyorsa, bebeğin hekimi muhakkak haberdar edilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Ateşi aniden yükselen bebekte tüm bu önlemler alındıktan sonra, bebeğin ateşlenmesine sebep olan hastalığın ne olduğunu bilmek ve bebeğin nasıl takip edileceğini belirleyebilmek amacıyla bebek muayene edilmek üzere hekime götürülmelidir.</span></p>

    <p class="duz-ilk-paragraf" xml:lang="tr"><span class="bold">Yüksek ateşe bağlı havale</span></p>

    <p class="duz1" xml:lang="tr"><span class="duz">• Bebek havale geçirirken yapılması gerekenler nelerdir?</span></p>

    <p class="duz1" xml:lang="tr"><span class="duz">Yüksek ateşe bağlı havale geçirmekte olan bebeğe en doğru yaklaşım, panik olmadan duruma hâkim olmak ve bir an önce en yakın sağlık kuruluşuna ulaşmak olacaktır</span></p>

    <p class="duz1" xml:lang="tr"><span class="duz">Yüksek ateşe bağlı havale geçiren bebeği izlemek zordur ama sakin olup bebeğe yardımcı olmaya çalışmak gerekir. Unutulmamalıdır ki, çoğu zaman bu durum bebekte kalıcı hasara yol açmayacaktır. Anne ve baba, kendi kendilerine, “Panik olmamalıyım, bu da geçecek ve bir hasar bırakmayacak” diye telkinde bulunmalıdırlar. Bebek veya çocuk hemen kucağa alınmalı, bilinçsizce kasılmakta olduğundan özellikle kafası darbelerden korunmalıdır. Çevresindeki çarpabileceği eşyalar kaldırılmalıdır. Solunumunu rahatlatmak amacıyla sağ yan tarafa yatırılmalıdır. Üzerindeki kıyafetler ve düğmeler açılarak rahatlatılmalıdır. Bu sırada çocuğun diliyle uğraşılmamalıdır, bir peçeteyle dili sabit tutmaya çalışmak gereksizdir, çocuk dilini yutamaz. Eğer ağız içinde katı bir cisim varsa bu alınmalıdır. Ateşi düşürmek amacıyla parasetamol içeren fitil, popo yoluyla uygulanmalı ve çocuk ılık suyla boyundan aşağı yıkanmalıdır. Bir an önce en yakın sağlık kuruluşuna ulaşılmalıdır.</span></p>

    <p class="duz1" xml:lang="tr"><span class="duz">Hastanenin aciline başvurulduğunda bebek yüksek ateşe bağlı havale sonrası derin uykuda olacaktır. Hekim bebeğin solunumunu ve kalp atışlarını takibe alacak, kan şekeri ve sodyumu ile enfeksiyon bulgularını belirlemek için kan testleri isteyecektir. Eğer bebek hâlâ kasılmakta ise havalenin bir an önce durması için hastaya damardan ya da kas içinden ilaç uygulayacaktır. Hasta bebeğin ateşinin düşmesi için gerekli önlemleri alacak ve ilaç kullanacaktır. Geçirilen havalenin basit mi ya da risk içeren havale mi olduğunu belirleyecektir. Ebeveyn, havalenin özelliklerini mümkün olduğu kadar iyi gözlemlemiş olmalı ve bir an önce hekime iletmelidir.</span></p>

    <p class="duz1" xml:lang="tr"><span class="duz">Eğer hekim yüksek ateşe bağlı havalenin basit tipte olduğu kararına varırsa, bebek gönül rahatlığıyla eve geri götürülmelidir. Risk içeren durumlar söz konusu ise bebek hekim gözetiminde tutulmalıdır.</span></p>

    <p class="duz1" xml:lang="tr"><span class="duz">• Yüksek ateş nedeniyle havale geçiren bebekler nasıl izlenmelidirler?</span></p>

    <p class="duz1" xml:lang="tr"><span class="duz">Yüksek ateş nedeniyle havale geçiren bebekte havalenin tekrarlamaması için her türlü önlem alınmalıdır.</span></p>

    <p class="duz1" xml:lang="tr"><span class="duz">Bu durum bebekte her ateşlenmede havale geçirebilme eğilimine işaret ettiğinden, bebeğin her ateşlendiği anda çok dikkatli olma zorunluluğu vardır. Bebekte sorun çıkartabilecek ateş eşiği düşük de olabilir. Duyarlılığı olmayan bir bebekte 40°C ateş bile herhangi bir soruna yol açmayabilirken, duyarlı bir bebek, 38°C ateşle bile havale geçirebilir. Ateşe neden olan hastalıklarda vakit kaybetmeksizin ateş düşürücü ilaçlar ve uygulamalarla ateş hemen düşürülmelidir.</span></p>

    <p class="duz1" xml:lang="tr"><span class="duz">Ateşin yüksek olduğu durumlarda bebek sürekli gözetim altında tutulmalı ve havalenin ilk bulguları olabilecek bulgulara karşı duyarlı olunmalıdır. Bebeğin bakışları anlamsız gibi ve tek bir noktaya odaklanmış ise, çevresinde olup bitenle artık ilgilenmiyor ise havale geliyor olabilir. Bu durumda bebek soyulup boyundan aşağı duş aldırılmalı ve ateş düşürücü ilaç kullanılmalıdır. En yakın sağlık ocağına başvurmak üzere harekete geçilmelidir.</span></p>

    <p class="duz1" xml:lang="tr"><span class="duz">Eğer ailede yüksek ateşe bağlı havale öyküsü yoğun ise, ilk geçirilen havale basit havale değil ise, yüksek ateşle seyreden hastalıklar sırasında ateş düşürücü ilaçlar dışında ilaç kullanımının gerekli olup olmayacağına bebeğin hekimi karar vermelidir.</span></p>

    <p class="duz1" xml:lang="tr"><span class="duz">Yüksek ateşe bağlı havalenin özellikleri ne olursa olsun, eğer tekrarlarsa, ikinci havaleden sonra daha kapsamlı incelemeler gerekecektir. Bu durumda bebeğe bir beyin elektrosu çekilmesi ve bir çocuk nöroloğunun bebeği takip etmesi gerekir. Bebeğin merkezi sinir sistemini, havalelerin getireceği kalıcı hasarlardan korumak amacıyla bebeğe bir süre ilaç verilmesi ihtimali de gündeme gelebilecektir.</span></p>

    <p class="duz1" xml:lang="tr"><span class="duz">Yüksek ateşe bağlı havaleyle ilgili detaylar için DÖRDÜNCÜ, BEŞİNCİ VE ALTINCI AYLAR bölümüne bakınız.</span></p>

    <p class="duz-ilk-paragraf" xml:lang="tr"><span class="bold">Yüksekten düşme</span></p>

    <p class="duz1" xml:lang="tr"><span class="duz">Bebek ve çocuklar düşe kalka büyürler. Basit düşmeler önemli olmayabilse de özellikle yarım metreden yüksek bir noktadan düşme ya da bebeğin direkt kafasını çarpması, bir hasar oluşup oluşmadığı yönünde şüphe uyandırır. Düşme sonrası bebeğin vücudunda herhangi bir ağrılı nokta ya da şişlik ve morluk olup olmadığı araştırılmalıdır. Eğer vücudun bir noktasında çok belirgin bir ağrı varsa, kırık-çıkık-burkulma ya da doku-organ zedelenmesi ihtimali oluşacağından bebek hekime götürülmelidir. Düşme nedeniyle etkilenen bölgede oluşan şişlik ve/veya morluk için alınması gereken ilk önlem o bölgeye buz uygulamak olmalıdır. Bebek ağlayıp itiraz etse de acilen hasar gören vücut bölgesine buz uygulanmalıdır. Buz uygulaması o bölgedeki kan damarlarını büzecek, bu da doku hasarını ve ciltiçine kanamayı azaltacaktır.</span></p>

    <p class="duz1" xml:lang="tr"><span class="duz">Bebek ve çocuklar düştüklerinde doğal olarak en fazla kafanın etkilenmesinden korkarız. Çocuklar erişkinlere göre çok daha kırılgandırlar. Eğer düşmenin yarattığı darbe şiddetli ise kafatasında kırılma, beyin içinde kanama veya beyin içinde ödem gelişebilir. Beynin sarsılması, kafa içinde basınç artışına yol açabilir.</span></p>

    <p class="duz1" xml:lang="tr"><span class="duz">Düşen bebek ya da çocuğu ilk 24 saat içerisinde dikkatle izlemek şarttır. Hekimler travma geçiren kişileri Glasgow Koma Skoru adı verilen bir değerlendirme sistemiyle takip ederler. Bu skorlamada hastanın gözlerini kendi kendine rahatlıkla açıp kapaması, sözlü uyaranlara tam olarak uyabilmesi ve anlamlı söz ve mimiklerle cevap vermesiyle istenen hareketleri rahatlıkla yapabilmesi en iyi durumu yansıtır. Anne ve baba da 24 saat süreyle çocuğun bilincinin yerinde olup olmadığını, bu mantığa dikkat ederek izlemelidir:</span></p>

    <p class="duz1" xml:lang="tr"><span class="duz">Düşme/kafayı çarpma durumlarında:</span></p>

    <p class="alinti-ilk-paragraf" xml:lang="tr"><span class="dar-paragraf-italik">• İlk 24 saat içerisinde kendiliğinden ve fışkırır tarzda kusma olursa, beyin içi basıncı artmış olabilir, bebeğin hekimi muhakkak haberdar edilmelidir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Kusması olmayan, herhangi bir şikâyeti olmayan çocukta normal beslenme ve uyku düzeni devam ettirilmelidir. Normal uykusunu uyumasına izin verilen çocuk 2 saatte bir uyandırılarak gözlerini rahat açıp açamadığı ve bilincinin iyi olup olmadığı irdelenmelidir. Şüphe varsa hekime başvurulmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-italik">• Bebek ve çocuğun gözbebeklerine sık sık bakılmalıdır. Bebeğin gözbebeklerinin sürekli eşit olduğundan emin olunmalıdır.</span></p>

    <p class="duz-ilk-paragraf" xml:lang="tr"><span class="duz">Travma sonrası fışkırır gibi kusan ve/veya uykuya eğilimli olan ve/veya gözbebeklerinde farklılık ya da gözbebeklerinde, ışığa karşı normalden daha az tepki verme hali saptanan bebeklerde kafa kemiklerini gösteren film ya da beyin tomografisi çekilmesi gerekebilir. Kafa içerisinde basınç artışı şüphe edildiğinde öncelikle kusmayı engellemek amacıyla bebeğin ağızdan beslenmesine ara verilecek ve bebeğe serum takılacaktır.</span></p>

    <p class="duz-ilk-paragraf" xml:lang="tr"><span class="bold">Yanıklar</span></p>

    <p class="duz1" xml:lang="tr"><span class="duz">Bebek ve çocuklarda yanıklar en fazla sıcak cisimlerin cilde temasıyla olur. Cildi yakan etkenin sıcaklığı ile temas süresi, oluşan yanığın ciddiyetini belirleyecektir. Yanığa yol açan etkenin sıcaklığı 45°C’nin altında ise cilt hücrelerinde yaygın hasar oluşmaz, ısı 50°C’nin üzerine çıktığında ise cilt hücrelerindeki proteinler bozulmaya başlar. Ciltte oluşan yanığı, ortaya çıkan belirtilere göre sınıflandırmak gerekir. Birinci derece yanıkta yanık yeri kızarır ve hassaslaşır. Cildin alt tabakasının da etkilendiği ikinci derece yanıklarda yanık bölgesi su da toplar. Kıl kökleri ve ter bezleri gibi ciltaltı dokuların da yandığı üçüncü derece yanıklarda ise yanık bölgesindeki sinirler hiçbir uyarıya tepki veremez hale gelirler. Tüm yanıklar şiddetli ağrıya yol açar. Birinci ve ikinci derece yanıklarda yanan cilt bölgesi dokunulmaya karşı aşırı hassasken üçüncü derece yanıkta yanan bölge duyarsız hale gelir.</span></p>

    <p class="duz1" xml:lang="tr"><span class="duz">Bebek veya çocukta ciltte yanık olduğunda yanık bölgesi hemen soğuk su altında tutulmalıdır. Soğuk uygulamanın etkisiyle yanan dokudaki kızarıklık ve şişlik azalır. Dokunun temiz suyla ve hatta mümkünse binde 9 oranında sodyum içeren fizyolojik serumla yıkanması, hasarlı dokuda daha sonra bir enfeksiyon gelişmesi ihtimalini azaltır. Yanığı olan çocuğa fitil ya da şurup şeklinde ağrı kesici verilmesi ihmal edilmemelidir. Yanığın üzerine herhangi bir krem ya da sıvı sürülmemelidir. En yakın sağlık kuruluşuna gidilerek yanığın bakımı ve pansumanı yapılmalıdır. Özellikle su toplayan yanıklarda yanık pansumanı yapılmaz ise ileride kalıcı izler bırakabilir. Pansumanlara, enfeksiyon gelişimini engellemeye yönelik olarak hekimin önereceği kremlerin de kullanımıyla birlikte devam edilmelidir.</span></p>

    <p class="duz1" xml:lang="tr"><span class="duz">El, yüz ve genital bölge yanıkları olan hastalar muhakkak ihtisaslaşmış bir yanık tedavi merkezinde izlenmelidirler.</span></p>

    <p class="duz-ilk-paragraf" xml:lang="tr"><span class="bold">Nefes tutma / katılma nöbeti</span></p>

    <p class="duz1" xml:lang="tr"><span class="duz">Bazı bebekler çok ağladıklarında ya da canları yandığında nefeslerini tutarak katılma nöbeti geçirirler. Avaz avaz ağlamakta olan bebek birden nefesini tutar, morarır ve kendinden geçer. Bu durum en fazla bir dakika sürer. Çok ağlayan, birden nefesini tutup moraran ve de kendinden geçen bebek görüntüsü anne ve baba için oldukça ürkütücü olmasına rağmen bu durum genelde zararsızdır. Bazı bebeklerin neden nefeslerini tutup morardıkları tam olarak bilinmese de, yapısal özellikler büyük önem taşır. Bu durumdaki bebeklerin dörtte birinde aile üyelerinin çocukluklarında da benzer şikâyetler yaşadıkları saptanmaktadır. Çok yoğun ağlayan bebekte sık solumayla kan karbondioksit düzeyinin aşırı düşmesi, bu sorunu yaşamaya eğilimli bebeklerde solunumu ve kan dolaşımını düzenleyen mekanizmaları etkileyebilmekte ve bebek kısa bir süre nefes alamamaktadır. Bu durum havaleyle karıştırılmamalıdır, havale geçiren çocukta başlangıçta avaz avaz ağlama söz konusu değildir ve havale geçiren çocukta morarma nöbet sırasında değil, nöbet sonrasında gözlenir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">Çok ağladıktan sonra birden katılıp nefesini tutan ve moraran bebek hemen açık havaya çıkartılmalıdır. Bütün yapılması gereken budur! Bebeğin yüzüne soğuk su dökmek, bebeği ters çevirmek, sallamak, sarsmak gibi uygulamaların bir anlamı yoktur.</span></p>

    <p class="duz-ilk-paragraf" xml:lang="tr"><span class="duz">Katılma nöbeti bir gün içerisinde birden fazla sayıda olabileceği gibi nadiren de ortaya çıkabilir. Bu durumdaki bebek ve çocukların muayeneleri ve çocuk hekimiyle kurulması gereken ilişkiler, ONUNCU, ON BİRİNCİ VE ON İKİNCİ AYLAR bölümünde anlatılmıştır.</span></p>

    <p class="duz-ilk-paragraf" xml:lang="tr"><span class="bold">Karın ağrısı</span></p>

    <p class="duz1" xml:lang="tr"><span class="duz">Bebeklerde karın ağrısı sıkça ortaya çıkabilecek bir durumdur. Bağırsak gazından koliğe, inek sütünü tolere edememekten parazit enfeksiyonlarına, zatürreeden idrar yolu enfeksiyonlarına kadar pek çok tıbbi durum karın ağrısıyla kendini gösterebilir.</span></p>

    <p class="duz1" xml:lang="tr"><span class="duz">Karın ağrısı çok şiddetli ise, ya da beraberinde;</span></p>

    <p class="alinti-ilk-paragraf" xml:lang="tr"><span class="duz">• yüksek ateş,</span></p>

    <p class="alinti-ilk-paragraf" xml:lang="tr"><span class="duz">• fışkırır gibi kusma,</span></p>

    <p class="alinti-ilk-paragraf" xml:lang="tr"><span class="duz">• şiddetli ishal,</span></p>

    <p class="alinti-ilk-paragraf" xml:lang="tr"><span class="duz">• kakada kan ya da jölemsi görüntü,</span></p>

    <p class="alinti-ilk-paragraf" xml:lang="tr"><span class="duz">• mevcutsa bebek acilen hekime götürülmelidir.</span></p>

    <p class="duz-ilk-paragraf" xml:lang="tr"><span class="duz">Bebekte karın ağrısı ya da kusma çok şiddetli ise, bebek vakit kaybedilmeksizin hekime götürülmelidir. Şiddetli karın ağrısı ya da şiddetli kusma mevcut ise ihtimal dahilinde olabilecek hastalıklara örnek olmak üzere, özellikle bebeklerde görülebilen iki hastalığın üzerinde duralım. Bu hastalıklar, şiddetli kusmaya yol açan pilor stenozu ve şiddetli karın ağrısına yol açan invajinasyon (bağırsak düğümlenmesi) hastalıklarıdır. Bu hastalıklarda tarif edilen kusma ya da karın ağrısı belirtileri, tehlikeli olabilecek ve bebeklik döneminde gözlenebilecek, şiddetli kusma ya da karın ağrısıyla kendini gösteren hastalıklarla ilgili fikir edinmenize yardımcı olacaktır.</span></p>

    <p class="baslik" xml:lang="tr"><span class="bold">Pilor stenozu</span></p>

    <p class="duz1" xml:lang="tr"><span class="duz">Midenin onikiparmakbağırsağıyla birleştiği nokta pilor bölgesi olarak anılır, bu bölgenin dar olması halinde pilor stenozu hastalığı ortaya çıkar. Sebebi bilinmeyen bu hastalığın erkek bebeklerde görülme ihtimali, kız bebeklere göre 5 kat daha yüksektir. Pilor stenozu, pilor bölgesinin daralması demek olduğundan, bu durumda mideden bağırsaklara sıvı ve katıların geçmesi zorlaşır. Bu hastalıkta bebek beslenir beslenmez şiddetli karın ağrısı hisseder ve karın bölgesinde soldan sağa doğru bir hareketlenme olduğu, gözle bile görülebilir. Daha sonra bebek şiddetle kusar. Kusmuğunda yeni aldığı anne sütüyle birlikte bir önceki beslenmede aldığı anne sütü mevcuttur. Kusmukta safra ya da kan bulunmaz. Bebek genellikle beslenir beslenmez kusar ve rahatlar. Bebek kustuktan hemen sonra karnında, mide bölgesinde zeytin büyüklüğünde ve zeytin şeklinde bir kitle ele gelebilir. Bebek kusup rahatladıktan sonra açtır ve tekrar emmek ister. Bebek sık kustuğundan az kaka yapar ve kilo alamaz.</span></p>

    <p class="duz1" xml:lang="tr"><span class="duz">Pilor stenozu hastalığı, bebek doğar doğmaz ortaya çıkan bir hastalık değildir. Bebek 2 ya da 3 haftalık olduğunda belirti vermeye başlar. Üçüncü ay bittikten sonra görülme ihtimali ise düşüktür.</span></p>

    <p class="baslik" xml:lang="tr"><span class="bold">İnvajinasyon (bağırsak düğümlenmesi)</span></p>

    <p class="duz1" xml:lang="tr"><span class="duz">İnvajinasyon, yani bağırsak düğümlenmesi hastalığı, bir bağırsak segmentinin, ilerleyerek bir sonraki bağırsak segmentinin içerisine bir dürbün gibi girmesi ve bağırsağı tıkaması demektir. Bu durum tüm ince ve kalınbağırsak segmentlerinde ortaya çıkabilir ancak en sık ortaya çıktığı bölge, incebağırsağın kalınbağırsakla birleştiği noktadır. İnvajinasyon hastalığının sebebi çoğu zaman bilinmez. Bu duruma yol açabilecek en önemli etken, viral enfeksiyonlar sırasında karın içerisinde belirgin bezelerin oluşması ve oluşan bezelerin bağırsak segmentlerini ötelemesidir.</span></p>

    <p class="duz1" xml:lang="tr"><span class="duz">İnvajinasyon hastalığı çoğu zaman 1 yaşın altındaki bebeklerde, sıklıkla da 7-9 ay arası yaştaki bebeklerde gözlenir. Hastalık kendini şiddetli karın ağrısıyla gösterir. Bazen bebeğin karnında bir kitlenin mevcut olduğu hissedilebilir. Bebek çoğu zaman kusar, kusmuğunda safra ya da kaka mevcut olabilir. Bebeğin dışkısında sümüğümsü yapılar ve kan mevcut olabilmektedir.</span></p>

    <p class="duz1" xml:lang="tr"><span class="duz">Bağırsak düğümlenmesi özellikle şiddetli karın ağrısına yol açar. Bebek karın ağrısıyla kıvranır ve ne yapılırsa yapılsın sakinleştirilemez. Bebek şiddetli karın ağrısı sırasında kendini iki büklüm yapar, dizlerini karnına doğru çeker. Bebek şiddetli karın ağrıları nedeniyle belirgin olarak halsiz düşer. Kimi bebekte halsizlik ve uyku hali, uyaranlara tepki vermeme durumu ön planda olur. İnvajinasyon, bebek ameliyata alınmadığında bebeğin hayatına mal olabileceğinden, şiddetli karın ağrısı olan bebeklerin en yakın sağlık kurumuna götürülmeleri şarttır.</span></p>

    <p class="duz-ilk-paragraf" xml:lang="tr"><span class="bold">Kusma</span></p>

    <p class="duz1" xml:lang="tr"><span class="duz">Bebeklerde en sık gözlenen kusma sebebi, enfeksiyonlardır. Virüsler, bakteriler, parazitler, önce mideyi daha sonra ise bağırsakları etkilediklerinden sıklıkla kusmaya yol açarlar. Tüm vücudu etkilediği zaman sistemik ismini alan belirgin enfeksiyonların ilk belirtilerinden biri, oluşan kusma refleksidir.</span></p>

    <p class="duz1" xml:lang="tr"><span class="duz">Gıda ve ilaç zehirlenmelerinde de kusma refleksi devreye girer.</span></p>

    <p class="duz1" xml:lang="tr"><span class="duz">Kafa içi basıncında artış var ise kusma muhakkak oluşur.</span></p>

    <p class="duz1" xml:lang="tr"><span class="duz">Mide-bağırsak sisteminde bir darlık ya da tıkanıklık oluşursa muhakkak kusma meydana gelir.</span></p>

    <p class="duz1" xml:lang="tr"><span class="duz">Bebek kustuğunda vücudu etkileyen sistemik bir enfeksiyon, mide-bağırsak enfeksiyonları, bağırsakta daralma ya da tıkanma, reflü-geriye kaçış, kafa içi basınç artışı, doğumsal metabolik hastalıklar söz konusu olabilir. Eğer kusma fışkırır tarzda ise ve sık oluşuyorsa bebeği hemen doktora götürmek gerekir. Menenjit gibi kafa içerisinde gelişen enfeksiyonlarda, düşme nedeniyle kafa içerisinde basınç arttıysa ya da mide-bağırsak sisteminde bir darlık oluşmuşsa, hasta bebek, karşı duvara doğru oluk gibi, fışkırır tarzda kusacaktır.</span></p>

    <p class="duz1" xml:lang="tr"><span class="duz">Kusmaya şiddetli karın ağrısı eşlik ediyorsa, apandisit gibi karın içerisinde rahatsızlık yaratan ciddi bir durum söz konusu olabilir, vakit kaybetmeksizin hekime danışılmalıdır.</span></p>

    <p class="duz1" xml:lang="tr"><span class="duz">Belirgin kusmalar özellikle sadece sabahları oluyorsa, kafa içi basıncını artıran ur, tümör gibi bir oluşum söz konusu olabilir, hekime danışılmalıdır. Kusmukta taze kan varsa, kahve telvesi görünümü yaratan sindirilmiş kan varsa, safra varsa ya da dışkı mevcutsa yine vakit kaybedilmeksizin bebek hekime götürülmelidir.</span></p>

    <p class="duz1" xml:lang="tr"><span class="duz">Sık kusmalarla vücutta sıvı kaybı oluşursa, ağız kuruluğu oluşursa hemen tıbbi bakım istenmelidir.</span></p>

    <p class="duz1" xml:lang="tr"><span class="duz">Bebek ve çocuklarda belirgin kusma gözlendiğinde muhakkak hekim görüşü alınmalıdır. Hekime danışılmadan herhangi bir ilaç kullanılmamalıdır. Kusan bebek izlenirken en önemli özellik, dehidratasyonun, yani sıvı kaybının gelişip gelişmemesidir.</span></p>

    <p class="duz-ilk-paragraf" xml:lang="tr"><span class="bold-italik">Sıvı kaybının izlenmesi</span></p>

    <p class="duz1" xml:lang="tr"><span class="duz">Vücut su ve de suyla birlikte tuz kaybettiğinde sıvı kaybı, dehidratasyon oluşur. Sıvı kaybı, hafif, orta ya da ağır olabilir.</span></p>

    <p class="duz1" xml:lang="tr"><span class="duz">HAFİF sıvı kaybında hasta yüzde 3 ila 5 arasında zayıflar. Huzursuzdur ve çok susar. Kan dolaşımı, nabzı, solunumu, ön bıngıldağı, gözleri normaldir. Gözyaşı mevcuttur ve ağız nemlidir. İdrar çıkışı normaldir. Karın cildi elle sıkıldığında hemen tekrar düzelir.</span></p>

    <p class="duz1" xml:lang="tr"><span class="duz">ORTA düzey sıvı kaybında hasta yüzde 6 ila 10 arasında zayıflar. Artık tehlike çanları çalmaktadır. Hasta çok susar, aşırı hassas olur ve ellenmek bile istemez. Baş dönmesi yaşayabilir. Nabzı hızlanmış ve zayıflamıştır. Sık nefes almaya eğilimlidir. Bebeklerde ön bıngıldak çöker. Gözlerin feri söner, gözyaşı yoktur ve ağız kurur. İdrar çıkışı azalır. Karın cildi elle sıkıldığında hemen düzelmez.</span></p>

    <p class="duz1" xml:lang="tr"><span class="duz">AĞIR düzeyde sıvı kaybında hasta yüzde 10’dan fazla kilo kaybeder. Komaya girebilir. Kan dolaşımı yavaşlar ve idrar çıkışı durur. Çok tehlikelidir.</span></p>

    <p class="duz1" xml:lang="tr"><span class="duz">Bebek ya da çocuk belirgin olarak kustuğunda, yeterli sıvı alıp alamadığı izlenmelidir. Öncelikle takibini yapan hekimle temas kurulmalı ve hekimin önerilerine uyulmalıdır. Hekime danışılmadan asla ilaç kullanılmamalıdır. Muhakkak sıvı kaybıyla ilgili belirtiler izlenmelidir. Hasta mümkünse tartılmalı, idrar çıkışı izlenmelidir. Gözler, ağız içi, ön bıngıldak, nabız ve cilt elastikiyeti izlenmelidir.</span></p>

    <p class="duz1" xml:lang="tr"><span class="duz">Kusan bebek ya da çocuğa katı gıdalar yedirilmemeli, bol sıvı verilmeye çalışılmalıdır. Normal su, çok sulu çorbalar, yoğurt ve ayran, meyve suları verilmelidir. Eğer hekim önerirse kaybedilen sıvı ve tuzu yerine koymak için tuz-şeker karışımı verilmelidir. Eczaneden temin edilecek toz şeklindeki tuz-şeker karışımı, 1 litre suya bir poşet dolusu toz karıştırılarak hazırlanır ve hastaya sık aralıklarla içirilir.</span></p>

    <p class="alinti-ilk-paragraf" xml:lang="tr"><span class="dar-paragraf-italik">Kusan bebekte sıvı kaybına bağlı belirtiler ortaya çıktığından şüphe edildiğinde, bebek hemen hekime götürülmelidir.</span></p>

    <p class="duz-ilk-paragraf" xml:lang="tr"><span class="bold">Kasık fıtığı</span></p>

    <p class="duz1" xml:lang="tr"><span class="duz">Eğer bir bebekte tek taraflı ya da her iki tarafta kasık şişliği mevcutsa, bu durum tek başına acil bir sorun olduğuna işaret eder ve hemen müdahale edilmesini gerektirir.</span></p>

    <p class="duz1" xml:lang="tr"><span class="duz">Zamanında ve yeterli kiloda doğmuş bebeklerin % 3 ila 5’inde kasık fıtığına rastlanabilmektedir.</span></p>

    <p class="duz1" xml:lang="tr"><span class="duz">Erken doğan bebeklerde ise bu oran % 10’a çıkar. Kasık fıtığı olan bebeklerin büyük bir kısmında bu durum kendini ilk 6 ay içerisinde gösterir.</span></p>

    <p class="duz1" xml:lang="tr"><span class="duz">Bebeğin tek bir kasığında ya da her iki kasığında şişlik oluşur. Kasık fıtığının erkek bebeklerde görülme ihtimali, kız bebeklere göre belirgin olarak daha yüksektir.</span></p>

    <p class="duz1" xml:lang="tr"><span class="duz">Kasık fıtığında, kasığa doğru uzanan bağırsak parçası kolaylıkla zarar görebileceğinden, kasık fıtığı tehlikelidir.</span></p>

    <p class="duz1" xml:lang="tr"><span class="duz">Bebeğin bağırsağı zarar gördüğünde bebekte susturulamayan şiddetli ağlamalar, iştahsızlık, kusma ve karın ağrısı gözlenecektir.</span></p>

    <p class="duz1" xml:lang="tr"><span class="duz">Kasığında şişlik olduğu fark edilen her bebek, vakit kaybetmeksizin muayene edilmeli, kasık fıtığı teşhis edildiğinde bir çocuk cerrahının görüşü alınmalıdır.</span></p>

    <p class="duz1" xml:lang="tr"><span class="duz">Kasık fıtığı hemen ameliyat edilmeyi gerektiren acil bir durumdur, çocuk cerrahı bebeği ameliyat ederek bebeğin kasığını tamir edecektir.</span></p>

    <p class="duz-ilk-paragraf" xml:lang="tr"><span class="bold">Ani solunum sıkıntısı</span></p>

    <p class="duz-ilk-paragraf" xml:lang="tr"><span class="bold-italik">Yabancı cisim aspirasyonu (yabancı cismin solunum yollarına kaçması)</span></p>

    <p class="duz1" xml:lang="tr"><span class="duz">Herhangi bir cisim yanlışlıkla solunum yollarına kaçtığında bebekte ani solunum sıkıntısı ortaya çıkar. Bebeklerin genizlerine en fazla kaçırdıkları maddeler yiyecekler ve oyuncak parçalarıdır. Bebek oyun oynarken ya da bir şey yerken aniden morarırsa hemen müdahale etmek gerekir:</span></p>

    <p class="duz1" xml:lang="tr"><span class="duz">Genzine yabancı cisim kaçan ve moraran bebek hemen kucağa alınmalı ve başı aşağıda olacak şekilde tutulmalıdır.</span></p>

    <p class="duz1" xml:lang="tr"><span class="duz">Her iki kürek kemiğinin arasına elin ayasıyla 4 kez sertçe vurulmalı, bebek hemen çevrilerek yine başı aşağı olacak şekilde tutulup elin ayasıyla göğüs ortasına, iman tahtası isimli kemiğe denk gelen bölgeye 4 kez sert darbelerle vurulmalıdır. Bu işlem birkaç kez tekrarlanmalıdır. Eğer bebek bu işlemle güçlü nefes alamazsa, morarmaya devam ederse, ağız ağıza solunuma geçilmelidir. Ağız ağıza solunum uygularken, bebeğin hem ağzı hem de burnu, ağız içerisine alınarak nefes verilmelidir.</span></p>

    <p class="duz1" xml:lang="tr"><span class="duz">Bebeğin ağız içerisine körleme parmak sokulmamalıdır. Bu yanlış bir uygulama olur. Eğer ağız içerisinde bir yabancı cisim net olarak görülmekte ise, sadece bu durumda parmakla yabancı cisim ağız içerisinden alınmalıdır.</span></p>

    <p class="duz1" xml:lang="tr"><span class="duz">Yabancı cisimlerin solunum yollarına kaçmasını, öksürük refleksi, gıdaları yutarken gırtlağı örten kıkırdak yapı olan epiglot, ses telleri ve alt solunum yollarının anatomik yapısı engeller. Tüm bu engellere rağmen bebeğin ağzına aldığı yabancı cisim solunum yollarına kaçarsa, bebekte ani solunum sıkıntısı, ötme şeklinde nefes alma</span> <span class="italik1">(wheezing)</span><span class="duz">, öksürük, dudaklarda morarma, ses kısıklığı, sık nefes alma şikâyetleri ortaya çıkar. Bebek eğer nohut veya leblebi gibi bir bakliyat parçasını ya da bir tohumu genzine kaçırırsa, bu tarz gıdalar içlerine su çekebileceğinden, başlangıçta kısmi olabilen bir tıkanma, gıdanın şişmesiyle tam tıkanmaya dönüşebilir ve başlangıçta nispeten iyi olan bebek, kötüleşebilir.</span></p>

    <p class="duz1" xml:lang="tr"><span class="duz">Solunum yollarına yabancı cisim kaçan bebek, vakit kaybetmeksizin en yakın hastanenin acil servisine götürülmelidir.</span></p>

    <p class="foto-ustten-bosluklu" xml:lang="tr"><span><img alt="DSC00611.jpg" class="generated-style1" src="../Images/DSC00611_fmt.jpeg"/></span></p>

    <p class="foto-ustten-bosluklu" xml:lang="tr"><span><img alt="Cardiopulm.jpg" class="generated-style1" src="../Images/Cardiopulm_fmt.jpeg"/></span></p>

    <p class="italik-ortali-foto-alti" xml:lang="tr"><span class="dar-paragraf-italik">Ağız ağıza solunum.</span></p>

    <p class="duz1" xml:lang="tr"><span class="bold">Krup hastalığı</span></p>

    <p class="duz1" xml:lang="tr"><span class="duz">Virüslerin ses tellerinin bulunduğu larenks bölgesi ve nefes borusu demek olan trakeayla birlikte hava keseciklerini iltihaplandırmaları, larengotrakeobronşit ya da krup hastalığı olarak anılır. Krup hastalığına sebep olan virüsler içerisinde en sık rastlananı, parainfluenza virüsüdür. Krup hastalığı en sık 6 ay-2 yaş döneminde ortaya çıkar. Bebeklerde aniden ortaya çıkan solunum sıkıntısının en önemli sebebi krup hastalığıdır. Krup hastalığında bebek aniden kötüleşir, sanki bir yabancı cisim genzine kaçmıştır. Hastalanan bebek birdenbire solunum sıkıntısı yaşar, sık nefes alır ve havlar tarzda sert bir öksürük nöbetine tutulur. Bebek halsizdir, ateşlidir ve aşırı huzursuzdur.</span></p>

    <p class="duz1" xml:lang="tr"><span class="duz">Virüslerin solunum yollarını bozması nedeniyle ani solunum sıkıntısı ortaya çıktığında, ebeveyn bebeği sakinleştirmek için elinden geleni yapmalıdır. Bebek gerekli gereksiz ağlarsa, sıkıntısı da artar. Krup hastalığı düşünülen bebeğe hemen soğuk buhar makinesi ile buhar uygulanmalıdır. Bebeğin dakikada solunum sayısı 60’ın üzerindeyse, bebek en yakın hastanenin acil servisine götürülmelidir. Bebeğe hastanede yoğun buhar tedavisi uygulanacak ve gerekirse solunum yollarını açan ilaçlar bebeğe verilecektir.</span></p>

    <p class="duz-ilk-paragraf" xml:lang="tr"><span class="bold">Astım krizi</span></p>

    <p class="duz1" xml:lang="tr"><span class="duz">Alerjik bebekler viral bir solunum yolu enfeksiyonu, kış mevsiminde hava kirliliği ya da yoğun sigara dumanına maruz kaldıklarında aniden astım krizine girebilirler. Astım krizine giren bebek hiç durmaksızın öksürür ve sık nefes alır. Göğüs kasları, bebek nefes alıp verirken çok zorlu hale gelen solunuma destek olmak amacıyla çalışmaya başlar. Her nefes alıp vermede burun kanatları ve kaburga kemikleri hareket eder. Her iki köprücükkemiğinin üzerinde yer alan kasların da solunuma katıldığı gözlenir. Bebeğin dudakları morarabilir.</span></p>

    <p class="duz1" xml:lang="tr"><span class="duz">Bebek eğer alerjik ise, daha önce de zor nefes alma krizleri yaşamışsa, daha önceden bazı alerji ilaçlarının uygun bir aparatla ağız içerisine sıkılarak solunum yollarına uygulanması önerilmiş olabilir. Eğer bebeğin kullandığı bu tarz ilaçlar mevcutsa, solunum sıkıntısı hissedilir hissedilmez, bebeğe alerji ilaçları hemen uygulanmalıdır. Bebeğin dakikada aldığı nefes sayısı 60’ın üzerinde ise, burun kanatları ve göğüs kasları solunuma katılıyorsa ve de bebeğin dudaklarında morarma hissediliyorsa, vakit kaybetmeden en yakın hastanenin acil servisine başvurulmalıdır.</span></p>

    <p class="duz1" xml:lang="tr"><span class="duz">En büyük sıkıntı, bu tarz bir krizi ilk kez yaşayan bebekte duyarlı olabilmekte yaşanır. Virüslere bağlı üst solunum yolu enfeksiyonu geçiren bebeğe, eğer hayatında ilk kez solunum sıkıntısı yaşamakta ise, ülkemiz şartlarında “üşüttü, akciğerine indi” düşüncesiyle yaklaşılmakta, bebeğin yaşadığı solunum sıkıntısının alerjik bir tepki olabileceği akla gelmeyebilmektedir. Bu nedenle solunum sıkıntısı yaşayan bebeklerin acilen muayene edilmeleri gerektiği akılda tutulmalıdır. Gece solunum sıkıntısı yaşayan bebek, ertesi gün beklenmeden, en yakın hastanenin acil servisine götürülmelidir.</span></p>

    <p class="duz-ilk-paragraf" xml:lang="tr"><span class="bold">Kulak ağrısı</span></p>

    <p class="duz1" xml:lang="tr"><span class="duz">Bebek ve çocuklarda kulak ağrısı sık rastlanılan bir durumdur. Ufak bebeğin bir kulağını çekiştirip durmasıyla birlikte genel huzursuzluğu ya da uykusuzluğu ya da ateşi mevcutsa kulağı ağrıyor olabilir. Çocuklar kulaklarının ağrıdığını direkt olarak söyleyebileceklerinden, bu durum dışkulak ya da çok daha sık rastlanılan ortakulak iltihabının bir belirtisi olabilecektir.</span></p>

    <p class="duz1" xml:lang="tr"><span class="duz">Kulak ağrısının bazen kulağa ait olmayan sebepleri de bulunabilir. Özellikle diş çıkartmakta olan bebeklerde yüz siniri kulağa yakın seyredip yüzün geneline dağıldığından, dişetlerindeki ağrı kulağa da yansıyabilir, diş çıkartan bebek kulaklarını çekiştirebilir. Bebek veya çocuktaki üst solunum yolu enfeksiyonu (ÜSYE) veya farenjit ile çene eklemine ait sorunlarda da kulağa yansıyan ağrılar söz konusu olabilir. Üç yaşından büyük çocuklar oyun oynarlarken kulağa bir yabancı cismi de yerleştirebilirler. Bu durumda da kulak ağrısı oluşacaktır. Kulak zarının zarar görmemesi amacıyla yabancı cismin hekim tarafından çıkarılmasını sağlamak gerekir.</span></p>

    <p class="duz1" xml:lang="tr"><span class="duz">Bebek ya da çocukta kulak ağrısı şüphe edildiğinde/gözlendiğinde muhakkak hekim görüşü alınmalıdır. Kulağa sıcak ya da soğuk kompres uygulamak, kulağa anne sütü damlatmak, ya da kulağa damlatılabilen damlalar damlatmak son derece hatalıdır. Yapılması gereken bebeğe ya da çocuğa uygun dozda parasetamol ya da ibuprofen vererek ağrısını dindirmek ve vakit kaybetmeksizin çocuğun hekimini bu durumdan haberdar etmektir.</span></p>

    <p class="duz-ilk-paragraf" xml:lang="tr"><span class="bold">Burun kanaması</span></p>

    <p class="duz1" xml:lang="tr"><span class="duz">Burnun iç yüzeyi kan damarlarından çok zengin olduğundan, çocuklarda burun kanaması nispeten sık rastlanılan bir sorundur. Burun kanadının alt taraflarının ön kısımlarında birden fazla atardamar birbirleriyle bağlanır ve bu bölge kan damarlarından çok zengindir. Damarlardan yana çok zengin bu buruniçi yapısı tahriş olduğunda kolaylıkla kanar. Burun kanamalarının ezici bir çoğunluğu bu bölgeden kaynaklanır. Çocuklarda katı sümük olduğunda ve burun karıştırdıklarında, burna bir cisim çarptığında, eğer bir üst solunum yolu enfeksiyonu varsa ya da alerjik yapı nedeniyle burun içerisinde değişiklikler oluştuysa kolayca burun kanaması gelişebilir.</span></p>

    <p class="duz1" xml:lang="tr"><span class="duz">Burun kanaması gözlendiğinde burnu kanayan bebeğin başı hafif öne eğik tutulmalı ve burun tamponlanmalıdır. Burnun yumuşak ön kısmına uzun süreyle basınç uygulanmalıdır. Eğer burun kanaması uzun sürerse muhakkak en yakın sağlık kuruluşuna başvurulmalıdır. Bu durumda burun içerisine damarların çeperlerini küçültme özelliği gösteren ilaçlar damlatılmış tamponların yerleştirilmesi gerekebilir.</span></p>

    <p class="duz1" xml:lang="tr"><span class="duz">Sık sık burun kanaması sorunu yaşayan çocuklarda, burun kanamasının gözlendiği bir anda bir kulak-burun-boğaz (KBB) hastalıkları uzmanının muayenesi gerekir. Burun kanaması probleminin, kolay kanamakta olan, tahriş olmuş burun içi damarlarından kaynaklanıp kaynaklanmadığı bu muayenede anlaşılır. Burnun, atardamarlardan zengin ön bölgesinde, kolay kanayan bir damar mevcut ise, KBB hastalıkları uzmanı, bu damara müdahale eder ve tekrar kanamasını engeller. Eğer kanamanın burnun üst bölgelerinden kaynaklandığı saptanırsa, ya da eğer çocuk bir yere çarptığında cildi kolay morarıyorsa o zaman çocuğun hekimi gerekli kan testleri isteyerek kolay kanamalara eğilim yaratan bir kan hastalığının mevcut olup olmadığını incelemelidir. Yapılan testlerin sonuçlarına göre gerekirse bir kan hastalıkları uzmanının görüşünün alınması gerekebilir.</span></p>

    <p class="duz-ilk-paragraf" xml:lang="tr"><span class="bold">Burunda yabancı cisim</span></p>

    <p class="duz1" xml:lang="tr"><span class="duz">3 yaşından küçük çocuklar oyun oynarlarken kendi burunlarının içerisine oyuncak parçası ya da düğme gibi bir yabancı cismi yerleştirme eğiliminde olabilirler. Bu durumda burunda tek taraflı tıkanıklık ve kötü kokulu olabilen bir ifrazat oluşabilir. Burun kanaması da gözlenebilir. Çocuğun burnuna bir yabancı cisim yerleştirdiği anlaşıldığında ya da burna ait şikâyetlerin bir yabancı cisim nedeniyle geliştiği anlaşıldığında doğru yaklaşım, hiçbir müdahalede bulunmadan bir KBB uzmanı hekimin bu yabancı cismi çıkarmasını sağlamaktır. Hekim olmayan bir kişinin müdahalesi yabancı cismin geriye kaçmasına sebep olabilir. Yabancı cisim nedeniyle burun içerisinde bir enfeksiyon geliştiğinde bu duruma sinüzit de eklenirse antibiyotik tedavisi gerekecektir.</span></p>

    <p class="duz-ilk-paragraf" xml:lang="tr"><span class="bold">Pil yutma</span></p>

    <p class="duz1" xml:lang="tr"><span class="duz">Disk ya da düğme şeklinde piller pek çok pille çalışan alette mevcuttur; saatler, hesap makineleri, oyuncaklar, müzikli kartlar ve konuşan kitaplar gibi. Bunların bebek ve çocuklar için tehdit oluşturduğu açıktır.</span></p>

    <p class="duz1" xml:lang="tr"><span class="duz">Yutulmaları durumunda pilin çapı ile içerdiği kimyasalların yapısı, oluşacak zararın boyutunu belirleyecektir. Pilin büyük olması bağırsak sisteminden geçişini zorlaştırabilir, pil yutak borusunda bile sıkışıp kalabilir.</span></p>

    <p class="duz1" xml:lang="tr"><span class="duz">Piller cıva, lityum, nikel, çinko gibi metal tuzları ve potasyum hidroksit gibi alkaliler içerirler, en tehlikeli olanlar lityum içeren pillerdir.</span></p>

    <p class="duz1" xml:lang="tr"><span class="duz">Bebek ya da çocuk pil yuttuğunda pilin kakayla atılmasını beklemek büyük hata olur, muhakkak film çekilmelidir.</span></p>

    <p class="duz1" xml:lang="tr"><span class="duz">Pil yutan çocuk asla kusmaya zorlanmamalıdır. Pilin içerdiği kimyasallar yutak borusunu ya da bağırsağı tahriş etmekte ise kusma tahrişi artıracaktır.</span></p>

    <p class="duz1" xml:lang="tr"><span class="duz">Eve en yakın hastane aciline başvurularak çekilecek karın filmiyle pilin büyüklüğü ve bulunduğu yer saptanmalıdır. Acilde yapılacak takiple pilin bağırsak sistemine zarar verip vermediği izlenecektir. Şiddetli karın ağrısı ya da bağırsak kanaması, pilin bağırsak içerisinde açıldığını ve bağırsak duvarına zarar verdiğini düşündürtecektir. Bu nedenle dikkatli bir takip gerekmektedir.</span></p>

    <p class="duz-ilk-paragraf" xml:lang="tr"><span class="bold">Arı sokması</span></p>

    <p class="duz1" xml:lang="tr"><span class="duz">Arı sokması hem çok ağrı veren hem de şiddetli bir alerjik reaksiyonu tetikleyebilen, acil bir durumdur.</span></p>

    <p class="duz1" xml:lang="tr"><span class="duz">Arı sokmasına karşı alerjik tepki verme ihtimali olan kişilerde ilk kez olan arı sokması, şiddetli bir tepkiye yol açmayabilirken, ikinci ya da üçüncü kez olan arı sokmaları kişinin hayatını tehdit edebilen, anafilaksi olarak adlandırılan şiddetli bir tepkiye neden olabilir.</span></p>

    <p class="alinti-ilk-paragraf" xml:lang="tr"><span class="bold-italik">Peki anafilaksi nedir?</span></p>

    <p class="alinti" xml:lang="tr"><span class="dar-paragraf-italik">Duyarlı kişilerde alerjiyi tetikleyebilecek bir antijenle karşılaşıldığında ortaya çıkan, birden fazla vücut sistemini etkileyen şiddetli tepkiye ANAFİLAKSİ ismi verilir. Anafilaksi reaksiyonunda 2 özellik ön plandadır: iki ya da daha fazla vücut sistemi etkileniyorsa ve de oluşan alerjik tepki çok şiddetli ise ancak anafilaksiden söz edilebilir. Arı sokması, penisilin iğnesi ve bazı gıdalar bu şiddetli reaksiyonu tetikleyebilir. Penisilin iğnesi, anafilaksiye yol açabilen en önemli alerjendir. Penisilin molekülüne daha önceki tedaviler sırasında duyarlılık geliştiren ve minör determinant ismi verilen penisilin ürününe karşı IgE tabiatında antikor geliştiren kişinin bağışıklık sistemi penisilini düşman kabul etmiş ve ona karşı savaş açmış demektir. Penisilin tekrar, özellikle de iğne şeklinde geri geldiğinde penisiline karşı sonuna kadar savaşmaya karar vermiş olan duyarlı kişinin bağışıklık sistemi, mast hücrelerinden dakikalar içerisinde bol miktarda histamin ile diğer alerji tetikleyen maddelerin salgılanması hareketini başlatır. Bu durum, arı sokmalarında da ortaya çıkabilir.</span></p>

    <p class="alinti-son-paragraf" xml:lang="tr"><span class="dar-paragraf-italik">Anafilaksik şoka giren kişinin kan damarları şiddetle genişler ve tansiyon hızla düşer. Bu reaksiyon ölümcül olabilir. Ayrıca ürtiker, nefes almada zorluk, öksürük, dudaklarda şişlik gibi pek çok alerjik reaksiyon tetiklenebilir. Anafilaksi düşündürten bir reaksiyon geliştiğinde hastaya hemen serum takılıp sıvı verilmeli, adrenalin başta olmak üzere gerekli ilaçlar uygulanmalıdır.</span></p>

    <p class="duz1" xml:lang="tr"><span class="duz">Bir bebeği arı soktuğunda, arının iğnesi hemen çıkartılmalıdır. Arı iğnesiyle arının soktuğu kişiye apotoksin ismi verilen arı zehiri geçer, iğnenin çıkartılması, arının soktuğu bebeğe daha az arı zehirinin geçmesini sağlayacaktır. Isırık bölgesine vakit geçirilmeksizin soğuk kompres uygulanmalıdır. Bu amaçla bir mendilin içine buz sarılmalı ve ısırık yerinin üzerinde tutulmalıdır. Isırık bölgesine sadece antihistamik içeren, alerjik cilt reaksiyonları için kullanılan kremler sürülmelidir.</span></p>

    <p class="duz1" xml:lang="tr"><span class="duz">Arı sokmasına karşı alerjik tepki verme ihtimali olan bebekler hemen en yakın sağlık kuruluşuna götürülmelidirler.</span></p>

    <p class="duz1" xml:lang="tr"><span class="duz">Arı sokmasına karşı şiddetli tepki veren kişilerin bir alerji uzmanının takibinde olmaları şarttır. Bu durumda alerji uzmanı, alerjik yapıdaki kişiye, bağışıklık sisteminin arı zehirine alışıp tolerans gösterebilmesi için, arı sokmasına karşı koruyucu alerji aşıları uygulama yoluna gidebilir. Arı sokmalarının etkisini yok etmek için uygulanan alerji aşıları, etkinliği ispatlanmış bir tıbbi uygulamadır. Çok alerjik yapıda olan kişilerin, bir acil çantası içerisinde, bir arı sokması durumunda kendi kendilerine uygulamak üzere içerisinde adrenalin bulunan iğne taşımaları da mümkündür.</span></p>

    <p class="duz-ilk-paragraf" xml:lang="tr"><span class="bold">Kene ısırığı</span></p>

    <p class="duz1" xml:lang="tr"><span class="duz">Keneler sadece kan emerek beslenebilen hayvan ve insan parazitidirler. Keneler ektoparazittirler, vücudun içine bütünüyle girmeden, ciltten ısırarak parazitlik yaparlar. Kene ısırığı nadir görülür zannedilse de, kene ısırıklarıyla pek çok hastalık insana bulaşabilmektedir. Bunlar arasında Kırım-Kongo kanamalı ateşi, Lyme hastalığı, kene ısırığına bağlı beyin iltihabı</span> <span class="italik1">(tick-borne encephalitis)</span><span class="duz">, Q ateşi, Kayalık Dağlar benekli humması ve Tularemi sayılabilir. Ne yazık ki bu hastalıkların pek çoğunun pek çok ülkede ve de ülkemizde görülme sıklıkları tam olarak bilinememektedir.</span></p>

    <p class="duz1" xml:lang="tr"><span class="duz">Keneler larva döneminden erişkin döneme kadar tüm yaşamları boyunca kan emerek beslenmek zorundadırlar. Bu nedenle kertenkeleden kuşlara, devekuşundan insana pek çok canlıdan kan emmeye çalışırlar. Dişi kene toprağa binlerce yumurta bırakır, yumurtadan çıkan larvalar bir canlıdan kan emerek erişkin hale geçerler. Erişkin keneler su kenarındaki otlarda, çalılıklarda ve çimlerde yerleşip yaklaşan insana sıçrayarak vücuduna tutunurlar. Genellikle ilkbahar ve yaz aylarında aktiftirler. Keneler birkaç mm büyüklüğünde olduklarından ve de uyuşturucu bir sıvı salgılayarak ısırdıklarından, varlıklarını fark etmek zordur. Kenenin amacı 1-2 hafta süreyle kan emip daha sonra kanla şişmiş vücuduyla toprağa düşmek ve eğer dişi ise düştüğü toprakta yumurtlamaktır.</span></p>

    <p class="duz1" xml:lang="tr"><span class="duz">Orman ve çayırlıklarda piknik yaparken çocukların uzun pantolon giymeleri, paçaların botun içerisinde olması ve yine uzun kollu üst kıyafetlerin giydirilmesi şarttır. Eve gelindiğinde tüm vücutta kene aranmalıdır. Kene görüldüğünde kenenin bir bütün olarak hemen çıkartılması şarttır. Çocuklarda en ufak şüphede en yakın sağlık kuruluşundan yardım alınmalı, kene çıplak elle ellenmemeli ve üzerine herhangi bir şey sürülmemelidir. Sağlık kurumunda kene, öne doğru açı yapan bir tıbbi cımbızla bir bütün olarak çıkartılacaktır. Kene çıkarıldıktan sonra cilde pansuman uygulanmalıdır. Çıkartılan kenenin hangi tür olduğu uygun laboratuvarlarda incelenmelidir.</span> <span class="italik1">Hyalomma marginatum</span> <span class="duz">türü keneler Kırım-Kongo kanamalı ateşi hastalığına yol açan virüsü taşıyor olabilirler.</span></p>

    <p class="duz1" xml:lang="tr"><span class="bold-italik">Kırım-Kongo kanamalı ateşi:</span> <span class="duz">Bu hastalık ilk kez 1945 yılında Kırım’da, 1956 yılında ise Kongo’da gözlenmiştir. Kırım-Kongo kanamalı ateşi yapan virüsü taşıyan kenenin ısırığıyla insana bulaşan, ani ateş, kas ağrısı ve cilt, mukoza ve organlarda kanamalara yol açan bir hastalıktır.</span> <span class="italik1">Hyalomma marginatum</span> <span class="duz">türü keneler bu virüsü taşırlar. Ülkemizde ilk kez 2002 yılında Tokat ilinde görülmüş, hastalık İç Anadolu ve Orta Karadeniz bölgelerinde yayılmıştır.</span></p>

    <p class="duz1" xml:lang="tr"><span class="duz">Keneler henüz erişkin kene değilken, küçük hayvanların kanını emme anında hastalığı yapan virüsü kaparlar. Erişkin keneler virüsü insandan kan emerken bulaştırmış olurlar. Kene ısırığı nedeniyle virüsü kapan kişide önce ateş, kas ağrısı ve baş ağrısı ve baş dönmesi gözlenir. Bulantı, kusma ve ishal de şikâyetlere eklenir. Daha sonra vücutta yaygın kanamalar oluşur, ciltte morarmalar, akciğerden kanlı balgam gelmesi, dişetlerinin ve burnun kanaması gibi. Karaciğer ve dalakta büyüme olur. Yoğun bakım koşullarında izlenmesi gereken bu hastalık, vakaların yüzde beş ila onunda ölümcül olabilmektedir.</span></p>

    <p class="duz-ilk-paragraf" xml:lang="tr"><span class="bold">Yılan ısırığı</span></p>

    <p class="duz1" xml:lang="tr"><span class="duz">Tüm dünyada binlerce yılan türü bulunmasına rağmen çok az yılan zehir taşır. Yılan ısırdığında eğer zehir taşımakta ise kurbanın kanına bazı enzim ve proteinler içeren yılan zehiri geçecektir. Yılan zehiri taşıdığı enzimler nedeniyle kanın pıhtılaşabilme özelliğini bozar ve yaygın kanamalara yol açabilir. Bazı tür yılan zehirleri ise sinir iletimini felce uğratırlar ve bu durumda nefes almak bile imkânsız hale gelebilir. Yılan ısığında ısırık bölgesine buz uygulanmamalıdır, ısırık yeri emilmemelidir! Yapılması gereken tek şey, yılan zehiri lenf damarlarının içerisinden ilerlediğinden ısırık bölgesindeki lenf akımını yavaşlatmaya çalışmak olacaktır. Isırılan ayak ya da kola bir kumaş parçası sarılarak basınç uygulanmalıdır. Sarılan kumaş parçası ısırığın hemen üzerinde olmalı, sadece lenf akışını engellemeye yönelik olması açısından çok da sıkı olmamalıdır. Kumaş parçası ile cilt arasına bir parmak girebiliyorsa, uygulanan basınç başarılı demektir. Çok sıkmak, lenfle birlikte kan akımını da bozacağından ısırığın yol açtığı doku hasarını artırır. Zaten lenf akışı hareketli olduğumuzda hızlandığından, yılanın ısırdığı kişinin hareketsiz olması, ısırılan kol ya da ayağını hiç oynatmaması çok önemlidir.</span></p>

    <p class="duz1" xml:lang="tr"><span class="duz">Bu ilk önlemlerden sonra en yakın sağlık kuruluşuna başvurulmalıdır. Isıran yılan eğer öldürüldüyse, cinsinin belirlenmesi için sağlık kurumuna götürülmelidir. Sağlık kurumunda hasta, oluşabilecek belirtiler açısından izlenecek, kan ve idrar tahlilleri yapılacaktır. Yaranın pansumanı, antibiyotik kullanımı ve tetanos aşısı uygulanması gerekecektir. Gerekli olduğuna karar verildiğinde hastaya yılan antiserumu uygulanacaktır.</span></p>

    <p class="duz-ilk-paragraf" xml:lang="tr"><span class="bold">İnsan ısırığı</span></p>

    <p class="duz1" xml:lang="tr"><span class="duz">Çocukların birbirlerini oyun ya da kızgınlık anında ısırmaları mümkündür. Bu durumda ısıran çocuğun tükürüğü ya da dişlerin üzerindeki bakteriler nedeniyle ısırılan çocukta oluşan yaraya enfeksiyon etkenleri bulaşabilir. Bu nedenle tüm insan ısırıkları, iltihaplı doku oluşacak mantığıyla takip edilmelidir. Enfeksiyon gelişmesini önlemek amacıyla çok iyi yara bakımı, gerekiyorsa tetanos aşısının tekrarlanması ve antibiyotik kullanımı gündeme gelecektir.</span></p>

    <p class="duz-ilk-paragraf" xml:lang="tr"><span class="bold">Dişin kırılması</span></p>

    <p class="duz1" xml:lang="tr"><span class="duz">Küçük çocuklar düştüklerinde ya da bir yerlere çarptıklarında sütdişleri, büyük çocuklar ise spor anında ya da bisiklet kullandıklarında bir kaza geçirdiklerinde kalıcı dişler zarar görebilmektedirler. Çok şiddetli olmayan çarpmalarda bile dişi yerinde tutan bağdokusu yırtılabilir ve bu durum dişte nekroza, yani doku ölümüne yol açabilir.</span></p>

    <p class="duz1" xml:lang="tr"><span class="duz">Dişe ve dişi çevreleyen bağdokusuna şiddetli olmayan bir darbe geldiğinde eğer dişe değildiğinde hassasiyet mevcutsa, çocuğun soğuk ya da sıcak sıvı ya da gıda tüketmesi engellenmeli ve bir diş hekiminin görüşü alınmalıdır. Zarar gören diş yerinden çıkmasa da eğer sallanmakta ise, dişin yerinden ne kadar hareket ettiği önem kazanır. Eğer diş, yerinden 2 milimetreden daha fazla oynamakta ise nekroz ihtimali oluşur, bu durumda diş hekiminin, hasar gören dişe kanal tedavisi uygulaması gerekebilir. Eğer zarar gören diş yerinden çıkmış ise yutulup yutulmadığı araştırılmalıdır. Yutulduğundan şüphe edildiğinde röntgen grafisi çekilmesi gerekebilir. Yerinden çıkan diş eğer sütdişi ise tekrar yerine yerleştirilmeyecektir, kalıcı diş ise yarım saat içerisinde, çene cerrahisi bölümü bulunan bir tıp merkezine ulaşılmalıdır. Diş nakledilirken nemli kalması gerekir ve soğuk süt dolu bir kabın içerisinde taşınmalıdır.</span></p>

    <p class="duz-ilk-paragraf" xml:lang="tr"><span class="bold">Suda boğulma</span></p>

    <p class="duz1" xml:lang="tr"><span class="duz">Denizde, tekne ve deniz taşıtı kazalarında, göl ve nehirlerde, havuzda, küvette ve su dolu fıçılarda çocukların boğulma tehlikesi geçirmeleri ya da boğulmaları sık rastlanan bir durumdur. Suya düşen kişi panikle suyun içerisinde çırpındığında refleks olarak larenks spazmı gelişir. Spazm sonrası bol su yutulur ve nefes alınamaz. Nefessizlikten dolayı beyne oksijen gidemeyince kalıcı apne, yani nefes alma refleksinin koordine edilememesi durumu ile ölüm riski gelir. Bu sırada akciğerlere su geçer ama başlangıçtaki ani larenks spazmı süreklilik kazanırsa eğer, akciğerlerin kuru kalması da mümkündür.</span></p>

    <p class="duz1" xml:lang="tr"><span class="duz">Sudan çıkartılan çocuğun öncelikle solunumunun ve kan dolaşımının değerlendirilmesi gerekir. Ağız içi hemen temizlenmeli ve kusmuk ya da yabancı cisim varsa alınmalıdır. Kendiliğinden nefes alamayan çocukta hemen ağızdan ağıza nefes verme uygulamasına geçilmelidir. Nefes alıp vermesi kendiliğinden tekrar düzene girdiğinde uygulamaya son verilmelidir.</span></p>

    <p class="duz1" xml:lang="tr"><span class="duz">Bu sırada kaza kurbanının kusma ihtimali çok yüksektir, önlem alınması ve çocuğun yan yatırılması gerekir. Solunumdan sonra hemen kan dolaşımını iyileştirmek için önlem alınmalıdır. Üşüyen çocuk ısıtılmalı, yerde yatmaktayken ayakları dik tutularak kalbe ve beyne daha fazla kan gitmesi amaçlanmalıdır. Olay yerine çağrılacak ambulansla kaza kurbanına serum takılıp solunum ve kalp atışı takibi yapılarak en yakın sağlık kuruluşuna ulaşılmalıdır.</span></p>

    <p class="duz-ilk-paragraf" xml:lang="tr"><span class="bold">Elektrik çarpması</span></p>

    <p class="duz1" xml:lang="tr"><span class="duz">Bebekler ya da çocuklar ev içerisindeki, bağlantısı yapılmamış açık elektrik kablolarıyla temas ettiklerinde elektriğin etkisiyle cilt yanıkları yaşayabilirler. Dış ortamda elektrik kabloları ya da elektrik direkleri üzerindeki kutuları elleyen çocuklar ise yüksek voltajın etkisi altında kalırlar. Bu durumda derin doku içerisindeki kasların bile zarar görme ihtimali mevcuttur. Elektrik akımının vücuda giriş yeri ile çıkış noktasında yaralar oluşur. Bu iki nokta arasında yer alan en kısa mesafe boyunca yer alan tüm dokuların zarara uğramış olma ihtimalleri mevcuttur. En fazla zarar görebilecek dokular kaslar, kalp dokusu ile böbreklerdir. Kaza kurbanının hemen en yakın sağlık kuruluşuna götürülerek oluşan yaraların geniş bir bölge halinde temizlenmesi, çekilecek EKG testleri ve idrar analizleri ile kalp ve böbrek sağlığının izlenmesi gerekecektir. Hastanın bir süre hastanede yatırılarak takip edilmesi gerekebilir.</span></p>

    <p class="duz-ilk-paragraf" xml:lang="tr"><span class="bold">Sobadan zehirlenme / karbonmonoksit zehirlenmesi</span></p>

    <p class="duz1" xml:lang="tr"><span class="duz">Sobada odun ve kömür yakıldığında, tam yanma sağlanamazsa karbonmonoksit gazı oluşur. Bu durum kapalı ortamlarda ciddi sorunlara yol açabilir. Açık havada, örneğin mangal yapıldığında iyi yanmamış odunlardan karbonmonoksit gazı çıksa da sorun olmazken, kapalı ortamda binde bir oranında karbonmonoksit gazı tehlike yaratabilir. Bu gaz, havadan hafif, renksiz, tatsız, kokusuz ve tahriş etme özelliği olmayan bir gazdır ve bu nedenle gaza maruz kalan kişilerin bu durumdan şüphe etmeleri zordur, uyumakta iseler imkânsızdır. Karbonmonoksit gazı solunduğunda hemen gider, kandaki hemoglobine tutunur. Normalde oksijen taşıma görevine sahip olan hemoglobine karbonmonoksitin bağlanma olasılığı oksijenden 200 kat daha fazladır! Bu durumda dokulara artık oksijen yerine karbonmonoksit gider. Dokular oksijensiz yaşayamayacaklarından hemen sorunlar başlar. Bulantı, kusma, baş ağrısı, baş dönmesi, bulanık görme gibi belirtiler sonrasında zehirlenen kişi komaya girer.</span></p>

    <p class="duz-son-paragraf" xml:lang="tr"><span class="duz">Soba zehirlenmesinden şüphe edildiğinde hemen en yakın sağlık merkezinden oksijen tedavisi talep edilmelidir. Karbonmonoksit gazının yarılanma ömrü açık havada 330 dakikayken, % 100 oksijen solumakta olan hastada süre 90 dakikaya düşer. Hasta kişi hiperbarik basınç odasında tutulursa yarılanma süresi 20 dakikaya kadar düşer.</span></p>

    <p class="duz-son-paragraf" xml:lang="tr"><span class="bold">Zehirlenmeler</span></p>

    <p class="italik-ortali-foto-alti1" xml:lang="tr"><span class="bold">Bebeğiniz herhangi bir ilaç ya da kimyasal madde veya</span></p>

    <p class="italik-ortali-foto-alti1" xml:lang="tr"><span class="bold">sıvı yuttuğunda hemen ulusal zehir merkezini,</span></p>

    <p class="italik-ortali-foto-alti1" xml:lang="tr"><span class="bold">Türkiye’nin her yerinden</span></p>

    <p class="italik-ortali-foto-alti1" xml:lang="tr"><span class="ana-bolum-basligi">114</span></p>

    <p class="italik-ortali-foto-alti-x" xml:lang="tr"><span class="bold">zehirlenme acil başvuru hattından arayınız.</span></p>

    <p class="duz1" xml:lang="tr"><span class="duz">Bebekler ellerine geçen her şeyi ağızlarına sokmaya eğilimli olduklarından, yanlışlıkla zehirlenmelerin çoğu, bebeklerin ve çocukların başına gelir. Bebek ve çocuklar, neredeyse % 100 oranında ev ortamı içerisinde zehirlenirler. Genellikle de yanlışlıkla yuttukları zararlı madde tek bir çeşittir. Zehirlenmelerin çoğunluğu, zararlı maddenin yutulmasıyla olsa da, cilt üzerinden ya da solumayla ya da göze sürülerek de zararlı maddenin vücuda girmesi mümkündür.</span></p>

    <p class="duz1" xml:lang="tr"><span class="duz">Bebekli evde tehlikeli olabilecek her şey kaldırılmış olmalıdır.</span></p>

    <p class="bold-ortali" xml:lang="tr"><span class="bold-italik">Bebek ve çocukları zehirleme ihtimali düşük, ev ortamında sık bulunan maddeler</span></p>

    <p class="alinti-ilk-paragraf" xml:lang="tr"><span class="dar-paragraf-italik">(Her evde bulunabilen, aşağıda sıralanan maddeler, ancak çok aşırı miktarlarda yutulursa tehlikeli olabilirler. Örneğin büyükçe bir mumu bir iki kez dişleyen bebek, büyük bir riske girmez. Mumun tümünü yiyip bitirmiş olması ise çoğu zaman rastlanılmayacak bir durumdur. Aşağıda sıralanan maddeleri az miktarda yutan çocuklar için telaşlanmadan hekiminize danışınız.)</span></p>

    <p class="alinti-ilk-paragraf" xml:lang="tr">• <span class="dar-paragraf-italik">Mum: balmumu ya da parafin içeren mumlar.</span></p>

    <p class="alinti" xml:lang="tr">• <span class="dar-paragraf-italik">Tükenmezkalem mürekkebi.</span></p>

    <p class="alinti" xml:lang="tr">• <span class="dar-paragraf-italik">Kurşunkalem içerisindeki kurşun.</span></p>

    <p class="alinti" xml:lang="tr">• <span class="dar-paragraf-italik">Tebeşir (kalsiyum karbonat).</span></p>

    <p class="alinti" xml:lang="tr">• <span class="dar-paragraf-italik">Kibrit uçları.</span></p>

    <p class="alinti" xml:lang="tr">• <span class="dar-paragraf-italik">Gazete ve dergiler.</span></p>

    <p class="alinti" xml:lang="tr">• <span class="dar-paragraf-italik">Kil.</span></p>

    <p class="alinti" xml:lang="tr">• <span class="dar-paragraf-italik">Oyun hamurları.</span></p>

    <p class="alinti" xml:lang="tr">• <span class="dar-paragraf-italik">Ruj.</span></p>

    <p class="alinti" xml:lang="tr">• <span class="dar-paragraf-italik">Şampuan.</span></p>

    <p class="alinti" xml:lang="tr">• <span class="dar-paragraf-italik">Sabunlar.</span></p>

    <p class="alinti" xml:lang="tr">• <span class="dar-paragraf-italik">Antibiyotik içeren merhemler.</span></p>

    <p class="alinti" xml:lang="tr">• <span class="dar-paragraf-italik">Mantar tedavisinde kullanılan kremler.</span></p>

    <p class="alinti" xml:lang="tr">• <span class="dar-paragraf-italik">Banyo köpükleri.</span></p>

    <p class="alinti" xml:lang="tr">• <span class="dar-paragraf-italik">Koltukaltı deodoranları.</span></p>

    <p class="alinti" xml:lang="tr">• <span class="dar-paragraf-italik">Bulaşık makinesi deterjanları.</span></p>

    <p class="alinti" xml:lang="tr">• <span class="dar-paragraf-italik">Akvaryumdaki balık ve suyun idamesinde kullanılan maddeler.</span></p>

    <p class="alinti" xml:lang="tr">• <span class="dar-paragraf-italik">El losyonları ve el kremleri.</span></p>

    <p class="alinti" xml:lang="tr">• <span class="dar-paragraf-italik">Suluboya boyaları.</span></p>

    <p class="alinti" xml:lang="tr">• <span class="dar-paragraf-italik">Ev ortamında yaşayan bitkileri coşturan, bitki besini olan ürünler.</span></p>

    <p class="alinti" xml:lang="tr">• <span class="dar-paragraf-italik">Tıraş kremleri ve losyonları.</span></p>

    <p class="alinti" xml:lang="tr">• <span class="dar-paragraf-italik">Ambalajların içerisinden çıkan, nemi alması için ambalaja konmuş silika.</span></p>

    <p class="alinti" xml:lang="tr">• <span class="dar-paragraf-italik">Tatlandırıcılar; aspartam ve sakarin.</span></p>

    <p class="alinti" xml:lang="tr">• <span class="dar-paragraf-italik">Diş macunları.</span></p>

    <p class="duz-ilk-paragraf" xml:lang="tr"><span class="bold">Bebekli evlerde bulunmaması gereken tehlikeli maddeler</span></p>

    <p class="duz1" xml:lang="tr"><span class="duz">Bebekli evlerde tehlikeli olabilecek her şey, bebek henüz daha hareketli değilken, baştan kaldırılmalıdır. Evde bulundurulmaması gereken maddelerin bir kısmını kolaylıkla tahmin edebilirsiniz, bir kısmını tahmin etmeniz ise zordur. Bu nedenle bebeğin yanlışlıkla yutması halinde tehlikeli olabilecek ürünlerin listesini bilmeniz şarttır:</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1. Her tür ilaç:</span> <span class="dar-paragraf-italik">Bebekli evlerde sadece bebeğin kullandığı ilaçlar bulunmalıdır. Bebeğe verilme ihtimali olmayan tüm ilaçlar evden uzaklaştırılmış olmalıdır. Evlerde bulunabilecek ilaçları gruplandırırsak:</span></p>

    <p class="alinti" xml:lang="tr">• <span class="dar-paragraf-bold-italik">Tabletler:</span> <span class="dar-paragraf-italik">Bebekli evlerde başta aspirin olmak üzere tüm tablet formundaki ilaçlar evden uzaklaştırılmış olmalıdır.</span></p>

    <p class="alinti" xml:lang="tr">• <span class="dar-paragraf-bold-italik">Bitkisel ilaçlar:</span> <span class="dar-paragraf-italik">Evlerde baş ağrısından uykusuzluğa kadar pek çok derde deva olabilir diye bulundurulabilen bitkisel ilaçlar bebekli evlerde bulundurulmamalıdır. Bu tarz ürünler son derece tehlikeli olabilirler. Örneğin</span> <span class="dar-paragraf-bold-italik">“oil of wintergreen”</span> <span class="dar-paragraf-italik">ya da</span> <span class="dar-paragraf-bold-italik">“betula oil”</span> <span class="dar-paragraf-italik">ismiyle satılan bitkisel ürün, yoğun metil salisilat içerir, güzel bir tada sahiptir. Bu ürünü bir bebeğin içmesi durumunda, az miktarlarda bile bebekte salisilat, yani aspirin zehirlenmesi ortaya çıkabilir.</span></p>

    <p class="alinti" xml:lang="tr">• <span class="dar-paragraf-bold-italik">Merhem/pomat ve kremler:</span> <span class="dar-paragraf-italik">Bebekli evlerde bebeğin de kullanabileceği antibiyotikli kremler ve mantar tedavisinde kullanılabilecek kremler haricindeki tüm merhem, pomat ve kremler kaldırılmalıdır. Ağrı giderici merhemler salisilat, yani aspirin içeriğine sahip olabilirler ve bebek yuttuğunda tehlikeli olabilirler.</span></p>

    <p class="alinti" xml:lang="tr">• <span class="dar-paragraf-bold-italik">Şuruplar:</span> <span class="dar-paragraf-italik">Bebekli evlerde sadece parasetamol, ibuprofen ya da demir içeren şuruplar bulunabilir. Bu şurupların dışındaki tüm şuruplar, bebeğin kullanma ihtimali olmadığından kaldırılmalıdır.</span></p>

    <p class="alinti" xml:lang="tr"><span class="dar-paragraf-italik">İlerleyen sayfalarda sadece parasetamol, ibuprofen ve demir zehirlenmelerinden bahsedildiğini göreceksiniz. Eğer bebek bu üç ilaç grubuna kolaylıkla ulaşabiliyorsa, evde büyük bir tedbirsizlik var demektir. Evde bulunmaması gereken ilaçlar varsa ve bebeğin bunlarla teması oluyorsa evde büyük bir ilgisizlik var demektir. Tedbirsizlik ve ilgisizlik, anne ve babayla birlikte anılamayacak özelliklerdir. Herhangi bir ilaçla ortaya çıkan zehirlenme durumlarında hemen 114 zehirlenme acil başvuru hattını arayınız.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2. Kişisel bakım ürünleri:</span> <span class="dar-paragraf-italik">Bebekli evlerde kişisel bakım ürünleri, kullanılmaları şart olan sabun, şampuan ve tıraş kremleri haricinde kaldırılmalıdır. Pek çok ürün tehlike saçabilir, örneğin bebek, ağız gargarası yutarsa hem alkolün hem de salisilatın zararlı etkilerine maruz kalabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3. Nitrat:</span> <span class="dar-paragraf-italik">Bahçeli evlerde nitrat içerdiğinden gübreler ve kuyu suları, bebekten uzak tutulmalıdır. Nitrat yutulduğunda bağırsaktaki bakterilerin etkisiyle nitrite dönüşür ve “methemoglobinemi” ismi verilen bir hemoglobin bozukluğuna yol açar ve etkilenen kişide son derece şiddetli morarmalara neden olur.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4. Çiçekli bitkiler:</span> <span class="dar-paragraf-italik">Evde mevcut her tür çiçekli bitki kaldırılmalıdır. Gül gibi pek çok süs bitkisinin yaprakları tehlikeli olmasa da, emin tarafta olmak adına evden bitkiler çıkartılmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">5. Böcek ilaçları:</span> <span class="dar-paragraf-italik">Her tür haşere ve böcek ilacı, naftalin ve güve ilaçları tabii ki evden uzaklaştırılmış olmalıdır.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">6. Deterjanlar:</span> <span class="dar-paragraf-italik">Bebekli evlerde yüzey temizliği için arapsabunu tercih edilmelidir. Çamaşır suları, çamaşır deterjanları, amonyak içeren temizleme ürünleri, gümüş cilaları gibi ürünler kaldırılmalıdır. Bu tarz ürünler ya aşırı asidik ya da aşırı alkali yapıdadırlar ve yanlışlıkla yutulduklarında mide-bağırsak sistemine büyük zararlar verirler.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">7. Alkol:</span> <span class="dar-paragraf-italik">Alkollü içecekler bebekli evde bulunmamalıdır.</span></p>

    <p class="baslik" xml:lang="tr"><span class="bold">Zehirlenme konusunda önemli bilgi</span></p>

    <p class="duz1" xml:lang="tr"><span class="duz">Zehirlendiğinden şüphe edilen bebekte hangi bulgu ve belirtilere dikkat edilmelidir?</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">1. Bebeğin nefesini koklayınız:</span> <span class="dar-paragraf-italik">Bebeğin nefesi acıbadem, aseton, alkol ya da sarımsak benzeri bir kokuya sahipse, bu bir zehirlenme belirtisi olabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">2. Bebeğin gözlerine bakınız:</span> <span class="dar-paragraf-italik">Bebeğin gözbebekleri normalden çok ufak ya da çok büyükse, gözyaşı salgısı çok artmışsa, göz akları aşırı kızarık ise bebek bir zehirlenme durumu yaşıyor olabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">3. Bebeğin cildini inceleyiniz:</span> <span class="dar-paragraf-italik">Bebeğin cildi hem aşırı kuru hem de aşırı sıcak ise, cildinde yaygın kızarıklıklar ya da su toplayan kabarıklıklar varsa, bebek zararlı bir maddeyle temas etmiş olabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">4. Bebeğin ağız içerisine bakınız:</span> <span class="dar-paragraf-italik">Bebekte aşırı tükürük salgısı, ağızda aşırı kuruluk, ağız içerisinde yanıklar ve yutkunma güçlüğü mevcutsa, bir zehirlenme durumu söz konusu olabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">5. Bebeğin solunumuna dikkat ediniz:</span> <span class="dar-paragraf-italik">Bebeğin bir dakikadaki solunum sayısı azalmış ya da çok artmışsa, bebek zehirlenmiş olabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">6. Bebeğin kalp atışlarına dikkat ediniz:</span> <span class="dar-paragraf-italik">Bebeğin kalp atışları çok azalmışsa ya da bebekte çarpıntı varsa, bu durum bir zehirlenmenin belirtisi olabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">7. Bebeğin sindirim sistemine dikkat ediniz:</span> <span class="dar-paragraf-italik">Bebek aniden ishal olursa ya da aniden kabız hale gelirse, karnına kramplar girip çok ağlıyorsa, kusarsa ve kusmuğunda kan mevcutsa, bebekte bir zehirlenme durumu söz konusu olabilir.</span></p>

    <p class="alinti-ilk-paragraf" xml:lang="tr"><span class="dar-paragraf-bold-italik">8. Bebeğin sinir sistemine dikkat ediniz:</span> <span class="dar-paragraf-italik">Bebekte aniden dirençli bir ateşlenme hali ortaya çıkarsa, bebeğin çeşitli kaslarında seğirmeler mevcutsa, bebek dalgınlaşıyorsa, bebeğin kasları gereksiz kasılıyorsa, bebeğin davranışları aniden aşırı değişiklikler gösteriyorsa bu durumda bebekte bir zehirlenme durumu söz konusu olabilir.</span></p>

    <p class="alinti-son-paragraf" xml:lang="tr"><span class="dar-paragraf-italik">Bebeğin zararlı bir maddeyle temas ettiğinden ya da zararlı bir madde yuttuğundan şüphe ettiğiniz ama zararlı maddenin ne olabileceği konusunda bir fikre sahip olmadığınız durumlarda yukarıda sıralanan belirtilerin mevcudiyetine dikkat ediniz. En ufak şüphede bebeği vakit kaybetmeksizin en yakın sağlık kuruluşuna ulaştırınız.</span></p>

    <p class="italik-ortali-foto-alti-1-copy" xml:lang="tr"><span class="bold">Bebeğin zararlı bir maddeyle temas ettiğinden</span></p>

    <p class="italik-ortali-foto-alti1" xml:lang="tr"><span class="bold">emin olduğunuzda hemen</span></p>

    <p class="italik-ortali-foto-alti1" xml:lang="tr"><span class="ana-bolum-basligi">114’ü</span></p>

    <p class="italik-ortali-foto-alti" xml:lang="tr"><span class="bold">arayınız.</span></p>

    <p class="alinti-ilk-paragraf" xml:lang="tr"><span class="dar-paragraf-italik">Bebeği bir maddenin zehirlediğini düşündüğünüzde önce</span> <span class="dar-paragraf-bold-italik">114</span><span class="dar-paragraf-italik">’ü, sonra hekimizi, daha sonra ise ürünün üzerinde eğer yazılmış ise ürünün üreticisini arayınız.</span></p>

    <p class="alinti" xml:lang="tr"><span class="dar-paragraf-bold-italik">114</span> <span class="dar-paragraf-italik">arandığında, ulusal zehir merkezi görevlisi, sizlere 365 gün/24 saat bilgi verecektir. Bu arama sırasında bebeğin yaşı, kilosu, yuttuğu ilacın ya da zararlı maddenin tam olarak ne olduğu ve miktarı, görevliye bildirilmelidir. Eğer bebekte herhangi bir bulgu ya da belirti mevcut ise belirtilmelidir. Ulusal zehir merkezi görevlisinin uyarması durumunda hemen en yakın sağlık kuruluşuna bebek götürülmelidir. Eğer bebeğin midesinin yıkanması ya da acilde izlenmesi gibi hemen uygulanması gereken önlemlere gerek yoksa, bebeğin hekimi aranarak görevlinin aktardığı bilgiler ve öneriler, bebeğin hekimiyle birlikte değerlendirilmelidir. Deterjan gibi endüstriyel ürünlerle olan zehirlenmelerde üretici firma da aranmalı ve firmanın deneyimlerinden yararlanılmalıdır.</span></p>

    <p class="duz-ilk-paragraf" xml:lang="tr"><span class="bold">Bebeklerde sık rastlanabilecek zehirlenmeler</span></p>

    <p class="duz1" xml:lang="tr"><span class="bold-italik">Parasetamol zehirlenmesi</span></p>

    <p class="duz1" xml:lang="tr"><span class="duz">Bebeklerde ateş düşürücü ve ağrı giderici etki göstermesi nedeniyle sık kullanılan parasetamol içeren şurupların bir ilaç kaşığını dolduracak miktarında 120 mg parasetamol mevcuttur. Eğer bir bebek kilogram başına 140 mg dozunu aşan miktarda parasetamol içeren şurubu, yani 10 kg ağırlığında bir bebek ise 1 400 mg miktarında parasetamol içeren şurubu yanlışlıkla içerse zehirlenebilir. 1 400 mg parasetamol, yaklaşık 10 kaşık dolusu şurup demektir.</span></p>

    <p class="duz1" xml:lang="tr"><span class="duz">Parasetamol karaciğerde birikebilen bir ilaç hammaddesidir. Zehirlenmeyi takip eden ilk 24 ila 48 saat içerisinde ilacın yarattığı karaciğer hasarı belirti vermeye başlar. Bulantı, kusma, iştahsızlık ve yoğun terleme gözlenir. Bebek ilacı içtikten sonraki ilk 2 saat içerisinde acile getirildiğinde midesi yıkanacaktır. Bebeğin midesi yıkandıktan 2 saat sonra bebeğin kanında ilaç düzeyi ölçülerek zehirlenen bebeğin takibi planlanır. Parasetamol zehirlenmesinde panzehir olarak n-asetil sistein isimli ilaç kullanılır.</span></p>

    <p class="duz-ilk-paragraf" xml:lang="tr"><span class="bold-italik">İbuprofen zehirlenmesi</span></p>

    <p class="duz1" xml:lang="tr"><span class="duz">Yine ateş düşürücü ve ağrı giderici etkisi nedeniyle bebek ve çocuklarda tedavi amaçlı kullanılan ibuprofen, eğer bebeğin kilogramı başına 200 mg miktarında alınırsa bebeği zehirleyecektir. Zehirlenen bebekte bulantı, kusma, karın ağrısı, kas seğirmeleri gözlenir. Bebek kusturulmalı ve en yakın sağlık kuruluşunda midesi yıkanmalıdır.</span></p>

    <p class="duz-ilk-paragraf" xml:lang="tr"><span class="bold-italik">Demir zehirlenmesi</span></p>

    <p class="duz1" xml:lang="tr"><span class="duz">Bebek ve çocuklara, hamile ve loğusalara kansızlık tedavisi ya da kansızlığın oluşmasını önlemek amacıyla sıklıkla demir içeren damla, şurup ve tabletler önerilebilmektedir. Demir içeren ilaçlar yanlışlıkla çok miktarda içilirlerse kandaki demir miktarı hızla artar ve kanda desilitrede 350 mikrogram düzeylerine çıktığında zehirler. Demir zehirlenmesinin ilk safhasında, ilk 6 saat içerisinde bulantı, kusma ve mide-bağırsak sisteminden kaynaklanan kanamalar gözlenir. İkinci safhada kısmi bir iyileşme gözlenir. Zehirlenmenin üzerinden 24 saat geçtiğinde ise üçüncü safha başlar. Artık karaciğer organı bozulmuştur, hastada kasılmalar ve şok hali gelişir. Zehirlenmenin son aşamasında ise mide-bağırsak sisteminde yara oluşumu ve daralmalar gözlenir. Demir zehirlenmesi, demiri tamponlayan ilaçların kullanımını da içeren, deneyim isteyen özel bir tedavi yöntemiyle tedavi edilir. Aşırı demir içeren ilaç içen bebeğin vakit kaybetmeksizin en yakın sağlık kuruluşuna götürülmesi şarttır.</span></p>

    <p class="duz-ilk-paragraf" xml:lang="tr"><span class="bold-italik">Bebeğin ev içerisinde ya da bahçede yer alan bitkileri yiyerek zehirlenmesi</span></p>

    <p class="duz-son-paragraf1" xml:lang="tr"><span class="duz">Her şeyi ağzına götüren bebeklerin zaman zaman yaprakları, bitki köklerini ve bitki tohumlarını yutmaları mümkündür. Bebeğin kök ya da tohum yutması, bitkinin yaprağını yemesinden daha tehlikelidir. Evlerde sık bulunabilen gül, afrikamenekşesi, petunya, yuka gibi bitkilerin yaprakları genellikle zararsızdır. Ne var ki zakkum gibi birçok bitkinin yaprakları yutulduğunda tehlikeli olabilir. Böylesi durumlarda bebeğin hekimi ve ulusal zehir merkezi aranarak bilgi alınmalıdır.</span></p>
  </div>
</body>
</html>